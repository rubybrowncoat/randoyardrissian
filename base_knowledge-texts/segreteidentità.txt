Segrete Identità Daniele Brolli Shichiro Kadoka - Ombre (N.d.A.) Agli inizi degli anni Ottanta, la rivista «Frigidaire» rappresentava la punta avanzata del gusto di una generazione. Mescolava il cinismo della fine dell'era industriale alla capacità di identificare l'avvento di una nuova sensibilità post-umana. Ospitava senza discriminazioni fumetti, reportage e interviste. Infatti su quelle pagine il fumetto incontrava, con Ranxerox, Pazienza e gli altri, servizi dall'Italia e dal mondo che segnalavano una realtà cruda dimenticata dai mezzi di informazione, che erano intenti allora a dipingere il miracolo del Made in Italy come espressione di un mondo avviato verso il benessere globale. Anche il mondo dell'arte aveva un suo spazio, identificando artisti visivi, musicisti e scrittori che sarebbero diventati di primo piano nel volgere di qualche anno. Siccome su «Frigidaire» non esisteva la distinzione tra cultura alta e cultura bassa, niente di meglio che affiancare racconti di fantascienza a inediti di James Joyce e di Céline. Filippo Scozzari, autore di fumetti che si occupava anche di parte della redazione, mi chiese di procurargliene e di tradurli. Ero inesperto e i racconti che proposi non andavano bene. Scozzari mi spiegò più volte cosa si aspettava da un racconto per «Frigidaire». Fu allora che pensai a scriverne uno falso io, senza dir nulla. Ne venne fuori un racconto di fantascienza che sembrava scritto da Tanizaki. Con mia grande sorpresa, e soddisfazione, a Scozzari piacque e mi esortò a trovarne altri ancora. I Il suo occhio aveva ramificazioni rosse, radici di sangue. Seduto sulla tazza del cesso sentiva che i topi raspavano dall'altra parte del muro. Guardò senza convinzione la mano. Ogni unghia portava segnata qualche minuscola diramazione del suo essere. Anche di lì aveva perduto qualcosa, tutto il suo corpo rivelava la propria incapacità a rimanere integro. Shimamura si abbandonò al fluire della propria impotenza: gli si diffuse internamente un'apatia contemplativa. Il mare mandava nebbia al tramonto e fuori dalla finestra il buio era una riflessione intima. Ma i topi erano impazienti e fu costretto ad alzarsi per rispondere al loro richiamo. Shimamura aveva piedi piccoli come una geisha ma era stato un astronauta. Sapeva di essere un uomo perfetto o almeno di esserlo stato quando il non esserlo avrebbe turbato il suo equilibrio. Ora aveva radunato in una stanza tutti i topi che gli era stato possibile catturare. Nelle giornate di tempo terso, in accordo con il proprio cuore, li guardava da fuori, appoggiando gomiti e mento al davanzale della finestra. Spiava il loro amarsi frenetico sebbene gli fosse impossibile avere un'erezione anche minima. Sbriciolava biscotti e carne in un piatto e portava loro da mangiare tre volte al giorno. L'occhio gli formicolava e per un attimo temette che la scissione dovesse verificarsi proprio adesso che aveva da fare. Si rassegnò alla diffrazione mentre i topi sembravano inveire. Le loro grida erano terrificanti, perentorie. Shimamura, diviso in due diverse volontà, si appoggiò al muro di mattonelle in cucina. Le sue spalle scivolarono leggermente sulla superficie liscia ma non cadde. Attese. L'aria attorno a Shimamura si impastò e lo avvolse un'aura elettrica. L'ossigeno parve cuocerglisi addosso e il calore si moltiplicò. Lanciò un urlo mentre tentava di reprimere l'ondata fiammeggiante, e anche i topi di là gridavano richieste stridule. Tutto questo si congiungeva e fondeva in un sibilo atmosferico che non era assoluto solo grazie al rantolo basso e soffocato di Shimamura agonizzante. Questa volta il risultato fu quanto di più simile a sé avesse mai generato. Era un altro Shimamura senza errori visibili. Erano uguali i gradi sulla tuta, i capelli, gli occhi e non mostrava arti fasulli. «Anche il tuo nome, come per i tuoi predecessori, è Eta. Come ogni eta, sei di una classe inferiore. Sei nato da me: sei meno di me», disse Shimamura. Poi lo abbandonò accasciato sul pavimento e portò il cibo ai topi. II «Ormai sai chi sono», constatò rivolgendosi a un topo grigio. Quello leccava dalle sue mani. La lingua umida gli procurò un fremito ancora indistinto. Le sue labbra si strinsero ma non venne nulla di più preciso. «Mie piccole gioie, voi siete la speranza del mondo», disse fra sé lusingandosi. La notte del Pacifico aveva la stessa aurora incessante che Shimamura si era immaginato producesse un'esplosione atomica. Senza sonno, si sedette in veranda. Nel falso buio era pronto a cogliere ogni rumore dell'atollo. Misurava il ritmo delle onde sulla barriera e formulava tra sé scommesse sulla percentuale di topi rimasti svegli al momento. Eta arrivò barcollando. «Non riesco a capire come sono qui. E soprattutto chi sono», disse. La sua voce lo seguiva senza la minima incertezza ma i suoi pensieri tremavano. «Non chiederlo a me. Come vedi siamo uguali e in un certo senso sono tuo padre. Ma non farti delle illusioni», Shimamura sorrise. «Tu?...» «Sono stato un prototipo umano, anche se non solo di carne. Allora ero perfetto al punto giusto per essere scelto. Mi hanno preso e addestrato; e non solo. Dovevo essere universale. Perfetto, insomma. Mi hanno infilato dentro un ospite aerobico. Un organismo saprofita. Questo tipo cresce e mi sfama, e non so cos'altro fa. Regola tutte le funzioni vitali. Davvero perfetto, adesso. Ma i primi tempi notavo la differenza. Guardati un po' allo specchio anche tu e vedrai. Tutto a posto. Ma le mie piaghe crescevano perché loro volevano così. E sotto le ascelle spuntavano fili di rame. Indolori. Innocui. Ma guarda come ci hanno ridotto la faccia». Tuttavia nella voce di Shimamura il risentimento era invisibile. «Quand'è scoppiata l'ultima guerra ero nella stazione orbitante e al mio ritorno era già finita.» «Dove sono gli altri?» «Io sono l'unico sopravvissuto.» Shimamura si toccò i genitali calcificati. Li estrasse osservandoli attentamente alla luce da polso. Li maneggiava con cura, come se potessero dividersi in mille scaglie e volatilizzarsi. «Non mi fanno male. Ho solo paura a vederli così.» Eta, impallidito all'improvvisa esposizione, controllò i suoi. Scoprì una piccola protesi di legno collegata con materiale plastico flessibile. Shimamura rise. «Lo sapevo che doveva esserci qualcosa del genere. Non venite mai perfetti come me. Deluso?» «No, merda. Meglio morto.» «Ma certo», lo schernì Shimamura, «tanto a che ti serve, vuoi infilarmi il cazzo nel culo?» III «Ho fame», disse Eta al mattino. Shimamura continuò a frantumare biscotti nel piatto. Poi affettò una striscia di carne che teneva appesa in cucina. Replicò lentamente, «In questo siamo sempre diversi, noi. Non ti azzardare a toccare la roba dei topi. Se ti va c'è cibo a volontà nelle acque interne. Quanto ne vuoi.» Eta vide che nell'anello d'acqua galleggiavano trenta e forse più copie di Shimamura. Alcuni dei corpi mostravano evidenti ferite da taglio. Sulla spiaggia ce n'era uno con le gambe mozzate. Corse con i brevi passi dell'astronauta fino alla casa. Shimamura guardava dentro da una finestra i topi che si accoppiavano. «Visto? No, non dire niente. Mi seccate davvero. Ogni volta che arrivate mi metto a parlare. Sto meglio da solo con loro. Perdo il mio equilibrio se c'è qualcun altro.» «Sei pazzo. Il mio nome non è Eta. Adesso ho capito tutto.» Shimamura si girò velocemente. La lama scintillò nel suo pugno e trafisse ripetutamente Eta. «Allora ne sai abbastanza. Non posso permettermi che il successivo arrivi mentre ci sei ancora tu. Del resto cosa ti aspettavi da un astronauta, non vedi che sono vestito di bianco? E così perché do la morte.» Quando vide cadere il corpo di Eta con il coltello conficcato si appoggiò alla finestra e premette una mano sulla fronte. I topi, che avvertivano l'odore del sangue, strillarono. «Il mondo lo odio. Dove sono le macchine, quelle vere che non sanno patire e morire? Se avessi scelto io, le cose starebbero diversamente. Faccio il possibile, mi dispiace.» Davanti all'oceano quella notte pensò: «Vorrei proprio dormire». IV Per alcuni giorni non comparve più nessuno. Le onde avevano portato nuovamente il modulo di rientro contro la barriera. Urtò contro la scarpata. I paracadute erano stracciati definitivamente e il guscio non trovava appigli: andava e veniva sull'acqua. Shimamura si lasciò ipnotizzare dal movimento e sospirò tre volte. Aspettava un'altra presenza vagante in cerca di un ricettacolo. La sua mente però era insensibile alle grida dei morti e spesso quei fatti erano solo una sua allucinazione. Tuttavia i topi squittivano felici all'arrivo del cibo e lui non vibrava. Nessun brivido. Mentre si interessava al grado di pulizia della stanza dei topi, scoprì una nidiata di neonati raggomitolati in un mucchietto di escrementi ancora caldi. Erano i primi che nascevano sull'isola. Avevano il corpo rosa, tenero, con le vene che pulsavano in superficie. Shimamura si soffermò sull'impulso di afferrarli e spappolarli tra le dita. Poi li guardò semplicemente, senza affetto. I suoi occhi andarono fuori dalla finestra, all'oceano. Pensò: «Siamo tutti uguali. Ma solo io vi ho tutti dentro di me e davvero non vi amo». Il suo campo di visione ritornò a essere delimitato dalla stanza e uscendone in fretta pensò al futuro con un ultimo sorriso. «Diventerete tutti topi, poveri merdosi stronzi.» Louise Torgensen - Solo James Cagney mi può fermare (N.d.A.) Negli anni Sessanta la televisione viveva l'estasi dei film degli anni Trenta e Quaranta: trasmetteva solo quelli. Così poteva succedere che Edgar G. Robinson e James Cagney diventassero il mito degli adolescenti di provincia come me. Probabilmente si trattava di una curiosa forma d'identificazione, visto che quei due miti del cinema d'altri tempi erano alti come un bambino. D'altra parte Cagney era un eroe vero, sprezzante e indomito. Con Angeli con la faccia sporca si affermò come l'idolo di ogni oratorio. Con questo racconto cercai di rendergli il dovuto omaggio e di scrivere un modesto aggiornamento a quel capolavoro che è Freaks di Tod Browning. Forse James Cagney rappresenta proprio l'emancipazione in chiave cinematografica dei nani di Freaks, la loro crescita, il loro invecchiamento e la loro ribellione eroica (fino a fare di loro, i cosiddetti diversi, un esempio per tutti). L'idea del racconto era proprio questa, che il cinema potesse sostituire la vita, che fosse in nostro potere costruire i sogni a nostro piacimento. Anne sosteneva di aver visto un film con James Dean per dieci cents al cinema di Gleason Street. Si trattava di una pellicola di qualche anno prima dove Dean era un pugile fallito che si ribellava alla mafia dei portuali a New York. «Era meraviglioso, perché alla fine tutti stavano dalla sua parte.» Per ora Anne aveva solo dieci anni. Sua madre l'ascoltava pazientemente. «Era molto commovente. Pensa che a un certo punto stavo per piangere. Il fratello gli aveva venduto l'incontro: lui amava la boxe ma così era stato costretto a fare lo scaricatore. Molto commovente... ma poi ti esalta.» Sua madre le fece notare che il protagonista di Fronte del porto non era James Dean, ma Marion Brando. «Non mi credi? Guarda.» E così Anne proiettò il suo primo film. Scorreva sul muro imbiancato a mano: uno schermo poco adatto anche se efficace. Ed effettivamente c'erano James Dean, i piccioni sul tetto, Rod Steiger il cattivo. Anne richiuse la bocca dopo aver sputato l'ultimo metro di pellicola e disse: «Visto?» Poi raccolse il mucchio di celluloide e lo buttò nella spazzatura. Era il 1957. Nel 1964 Funny Quine, talent scout della Paramount, prese alloggio al Mitzy Motel di Tacoma, New Mexico. In tasca aveva la letterina toccante di una diciassettenne che voleva fare del cinema, le foto relative, e un resoconto dettagliato dell'ufficio indagini della compagnia. Nello Stato veniva diffusa una quantità di pellicole false di tutti i generi. La compagnia, tramite un nugolo di investigatori, era riuscita a confiscarle e a rintracciarne la fonte senza che la notizia si diffondesse per gli Stati Uniti. Forse c'era la possibilità di ricavarne qualcosa di positivo. Soprattutto per contrastare il raddoppiato successo di mercato che la Fox otteneva con i film della Monroe dopo il suo suicidio. I film falsi provenivano tutti da un immigrato francese, un certo Antoine Philipe, che li vendeva per un prezzo irrisorio ad alcune sale fuori dal giro delle grandi compagnie. Anne Philipe, la ragazza della lettera, era la figlia del falsario e quindi uno strumento valido per introdursi nei suoi segreti. Quine aveva visto due delle pellicole false messe in circolazione da Philipe: una era Fantasia di Disney con Braccio di Ferro apprendista stregone al posto di Topolino, e l'altra una versione di Luci della ribalta, con Gary Cooper che impersonava Calvero invece di Chaplin. Risultava dalle indagini che ogni film di Philipe aveva qualcosa di diverso dall'originale, molto spesso si trattava solo del protagonista, o di uno dei personaggi principali, ma talvolta variava anche l'ambientazione o il finale. In questo caso si trattava di contaminazione tra più film. Viale del tramonto in alcune parti sembrava Gilda, con Von Stroheim che, come faceva in Gilda il marito tedesco di Rita Hayworth, fingeva di morire in un incidente per poi riapparire e punire Holden. Il grande sonno si svolgeva nell'antica Roma del Giulio Cesare di Mankiewicz, ma gli interpreti usavano ugualmente armi da fuoco, automobili, e tutto il resto come nell'originale. Quine lasciò detto in albergo di trascrivere attentamente i messaggi che gli fossero arrivati dalla sede in sua assenza: «Sono della Paramount», disse mostrando il tesserino del personale. Percorse a piedi qualche strada afosa di Tacoma e si ritrovò a destinazione con la polvere che, appiccicata, lo aveva reso una brutta copia dell'Uomo Invisibile. «La signora Philipe? C'è Anne in casa?» «Lei chi è?» La signora aveva uno sguardo lucido poco accondiscendente. Quine mostrò la carta d'identificazione. «Anne Philipe. Ha richiesto un provino per Hollywood. Ho qui la lettera, se vuole vederla. La Paramount è interessata». «Non ne sapevo niente. Entri pure.» Appena Quine le disse di Hollywood, Anne si lasciò sfuggire uno spezzone del Selvaggio. Quine restò stupito, con la faccia abbagliata. Immerso nella proiezione, vide le immagini riflettersi sbiadite contro il muro illuminato dalla luce del giorno. La madre di Anne si affrettò a dire: «Non ci faccia caso, è malata. Non dovevo mostrargliela. È solo una bambina. Sogna molto. Le vado a chiamare mio marito. Aspetti». «Ferma lì», disse Quine, «so tutto. Non fate i furbi. La ragazza la porto via io. E state fermi che vi conviene.» La madre scoppiò a piangere. Ripeteva «è solo una bambina», prendendosi il volto tra le mani. Ad Anne per l'emozione usciva anche un po' di sangue da un angolo del labbro e diceva: «Vedrai che farò fortuna». Alla sera Funny Quine passò a prenderla su una vecchia convertibile amaranto. Anne uscì correndo dalla veranda. Sul marciapiede opposto della strada stava a guardarla un gruppo di concittadini curiosi. Suo padre era in mezzo a loro, impassibile nella sua rinuncia. Anne era abbastanza carina, forse non abbastanza per il cinema ma per Funny Quine sì. Prima di arrivare a Hollywood si fermarono all'Hustler Motel. Era il caldo pomeriggio del giorno seguente. Quine esibì ancora una volta il tesserino della Paramount. Lui personalmente non era un tipo che facesse gran colpo sulle donne. Quando voleva, sapeva avere argomenti validi: «Ti posso far diventare una stella a Hollywood». Naturalmente mentiva. Poi la prese brutalmente. Lei gli vomitò in faccia una copia quasi fedele di Accadde una notte, perse ogni residuo della propria ingenuità. Anne si sentì una donna che non poteva aspettarsi niente dalla vita. Fare film sarà la maledizione di tutta la mia vita, pensò, ma non come avrei desiderato. «Le ho chiesto di risolvere quest'affare dei film falsi e lei mi porta una volgare ipnotizzatrice», disse il capo del reparto sicurezza della Paramount mentre assisteva al primo tempo di Angeli con la faccia sporca. Usciva dalla bocca di Anne. Quando vide ai suoi piedi l'ammasso contorto della pellicola si convinse. «Ne sa fare anche a colori», si affrettò a precisare Funny Quine con il suo sorriso a diciotto carati, «e penso che se vedesse qualcosa di più moderno potrebbe fare anche i film che vanno adesso. Sa, laggiù a Tacoma era quasi fuori dalla civiltà. Purtroppo c'è sempre qualcosa di storto ma non dubito che con l'allenamento giusto si possa correggere la ragazza.» Anne fu analizzata da medici specialisti, senza alcun risultato. È una materializzazione immaginaria, del tutto inverosimile, fu il responso generale. D'altra parte i difetti dei film rimanevano. Per esempio in Cleopatra appariva anche King Kong e così via. Perciò la Paramount non poteva neanche usarla per risparmiare sui costi di duplicazione delle pellicole. Non controllata, avrebbe potuto rovinare il mercato già precario, e costituire un'attrazione cinematografica che avrebbe distolto molti spettatori dal cinema stesso. Implacabili, le menti della Paramount pensarono a una soluzione. I genitori di Anne erano stati messi a tacere da tempo con un cospicuo assegno mensile. Per nasconderla al mondo fu rilevato il fallimentare circo dei Fratelli Beaumont. Quine non la mollava più. Fu affidata alla custodia di Quine che diventò direttore del circo e si assunse l'incarico di mimetizzarla nelle vesti di ANNE, LA DONNA CHE INVENTA I FILM. LA PIÙ FANTASTICA MESMERIZZATRICE ESISTENTE IN TUTTA L'AMERICA. Andavano in giro per gli States e in breve diventò una di quelle curiosità itineranti a cui nessuno fa caso. Ogni mese Funny Quine inviava alla Paramount un rapporto dettagliato. Tra i divieti della casa di produzione c'era quello di farle avere dei figli, e in ciò Quine era proprio scrupoloso. In inverno il Beaumont approdò a Gibstown, in Florida, a qualche chilometro da Tampa Bay. Era il luogo di riposo degli artisti del circo, freaks compresi. Qui Anne conobbe Sealo Jr., l'Uomo Pinguino. Sealo Jr. era un piccolo uomo molto grazioso. Anne provò nel conoscerlo una simpatia istintiva e una tenerezza profonda. Aveva piazzata la sua roulotte a fianco di quella di Funny Quine e Anne. Tutte le mattine, quando si lavava, lo potevano ascoltare che cantava Stranger in Paradise. Un giorno andarono in comitiva allo Stadio del Ghiaccio di Miami. Fecero un gran fracasso sulle macchine. Siccome erano tutti gente del circo pensavano anche di essere dei burloni. Anne e Sealo Jr. sulla decappottabile guidata da Funny Quine erano uniformemente tristi. Ma allo Stadio Sealo Jr. s'illuminò improvvisamente. Erano stanchi delle ballerine acrobatiche e Sealo si precipitò in pista volteggiando in un tip tap pazzo. «Sono Fred Astaire!», gridò agitando le mani come minuscole ali. Era focomelico. Le mani attaccate direttamente alle spalle e la forma del corpo leggermente a uovo lo rendevano simile a un pinguino. Funny Quine colse le stelline che brillarono tra gli occhi di Anne e di Sealo. Era un tipo che montava presto su tutte le furie, ma lasciò che la serata scemasse allegramente e che Anne desse un bacetto sulla guancia dell'Uomo Pinguino: «Buona notte, Sealo. Addio». Il giorno dopo Quine fece un sopralluogo a casa di Sealo Jr. «Non tentarci troppo con Anne», esordì efficacemente, «o ti massacro.» Dopo una serie di minacce più o meno esplicite concluse: «Lasciala stare piccolo. Se no ti spiumo». Anne sentì tutto da fuori. Era lì con un po' di sformato di piselli da dare a Sealo. Non fece parola e se ne tornò indietro nascondendo le lacrime. Da allora Anne e Sealo si videro solo di nascosto, con la complicità di alcuni amici del Pinguino. Quine aveva altro a cui pensare. Si lamentava di non riuscire più a dormire con soddisfazione: «Ho degli incubi terribili». Infatti Anne gli proiettava addosso nel sonno ogni genere di porcheria. Quando arrivò la nuova stagione, e fu il momento dello smembramento di Gibstown, Anne e Sealo si misero d'accordo per fuggire insieme in Messico. Funny Quine li raggiunse a tre chilometri da Gibstown che cercavano ancora un passaggio: «Mostriciattolo, ti avevo avvertito». Mentre Quine stava picchiando a morte Sealo, Anne gli spaccò la testa con una pietra di cinque chili. Anche Sealo agonizzò brevemente tra le sue braccia e morì. Anne riuscì a fuggire in Texas dove fece la proiezionista in alcuni drive-in. Per quanto le era possibile cercava di rimanere fedele ai film originali. La gente era portata naturalmente a pensare più a un proprio errore che a uno della pellicola. Lei agiva in perfetta segretezza e i padroni dei cinema non badavano a quello che faceva. Nonostante le sue precauzioni doveva cambiare spesso località perché i sospetti non venissero approfonditi. Una sera stava proiettando La regina Cristina con la Dietrich nel ruolo della Garbo: sotto la maschera impassibile di cera era difficile avvertire la differenza. Ma Anne era stata seguita nei suoi spostamenti da un gruppo di detective alle dipendenze degli Studios. La portarono via in una macchina nera interrompendo la proiezione. Lei, come impazzita, continuava a proiettare disperatamente dietro i finestrini oscurati. Fu tenuta a Hollywood in una gabbia d'oro. Non le facevano mancare niente ma una guardia del corpo la sorvegliava giorno e notte. Era una reclusa. Nel 1996 la M.G.M. propose un kolossal sulla sua vita. Erano pronti copione, cast, titolo e il resto. Le altre compagnie giudicarono la cosa troppo rischiosa e nessuna si associò per la produzione. In fondo l'avevano tenuta prigioniera, e c'era il pericolo di correre guai seri con la giustizia. Quella fu l'ultima occasione per Anne Philipe di diventare un personaggio pubblico e anche l'ultima volta che si parlò di lei. Continuò a proiettare film in una saletta interna come aveva fatto negli ultimi quattordici anni. Il suo pubblico era un insieme di addetti ai lavori che credevano si trattasse di intrattenimenti scherzosi messi su per prova dalle compagnie. «Quand'è che avrete il coraggio di mettere in giro dei film così?» Le contaminazioni tra varie pellicole facevano la gioia degli intellettuali. Anne era invecchiata precocemente, rapidamente e senza sussulti. A cinquantacinque anni fu inchiodata al letto da un cancro alla mascella. Ogni tanto le sfuggiva qualche spezzone sul soffitto ma alla fine la sua bocca rimase bloccata senza più cinema. Pablo Granero - Il figlio morto (N.d.A.) Malgrado la tradizione del fantastico concentrico della scuola argentina cresciuta spontaneamente attorno a Jorge Luis Borges e del realismo magico di cui Gabriel Garcia Márquez è l'esponente più noto, vi sono alcuni scrittori sudamericani come Horacio Quiroga, Roberto Arlt, José Donoso e Virgilio Piñera che hanno elevato, in periodi e nazioni differenti, voci fuori dal coro. Non cito a caso questi quattro autori: sebbene lontani tra loro per temi e nazionalità, li accomuna una crudeltà rabbiosa, ferina o ineluttabile, più o meno dissimulata da uno stile visionario. Pablo Granero, l'improbabile scrittore che avevo inventato, con il nome che sapeva di guai, aveva anche qualcosa di Luis Buñuel, dell'Angelo sterminatore e di Un Chien andalou. Il cervello vacuo non trova che spazio arginato al richiamo delle sue riflessioni. Eppure sa di non essere distante dal ragionamento. Come un occhio vede schiudersi la palpebra, ma è stata aperta da un rasoio lucido. Humberto vive all'interno delle pieghe della mano di sua madre. Preferisce la linea della vita, che le custodisce coltivandovi un orto botanico. è possibile scorgerlo indaffarato, simile a un insetto che sorride e dice: grazie, con la voce da adulto. Ama anche suo fratello Horacio, nella cui pupilla vorrebbe entrare. Horacio, fuggendo da Rafaela, si era stordito di nebbia e paura. Imboccando la strada sbagliata sconfinò nell'acquitrino delle paludi. Le cose erano cementate in un muro grigio e freddo che limitava l'orizzonte a pochi metri. Abbandonò l'auto impantanata, senza benzina, e diede addio al suo sogno di raggiungere Buenos Aires con il bottino. Per precauzione nascose nella borsa le due bombe a mano che gli erano rimaste dall'assalto alla fortezza di Chaminaud. La loro impresa voluminosa aveva fruttato abbastanza denaro per una vita senza problemi; Gruner, Armani, Acciarressi erano già morti nello scontro con le guardie dei Forzieri di Stato e per lui quel destino non era molto lontano. Le illusioni svanivano nel silenzioso paesaggio d'alluminio. Mamma Liliana Nayaralez ricevette il corpo di Horacio nel medesimo stato di quello di suo marito Julio tanti anni prima. Senza piangere allestì la camera ardente nel retrobottega. Delle cerimonie conosceva solo il versante triste e crudo, mai le era stato concesso il lusso di fantasticare. A ognuno di coloro che veniva a comprare le ceste, lei diceva: «Un momento, non se ne vada ora. Una piccola visita a mio figlio, per favore». Anche così la processione che varcò la tenda polverosa fu brevissima. Mamma Liliana sedeva a mangiare di fianco alla cassa di legno grezzo e intratteneva lunghe conversazioni con la salma. Invariabilmente si cibava di una composta di maiale tritato e sedano. Non era pazza: non pensava che Horacio fosse vivo. Almeno tutto intero. Era convinta però che una parte di lui non ancora caduta nei lacci del sonno eterno potesse essere strappata a quella fine se sollecitata con premura. «Horacio, ascoltami.» Pronunciava così timorosa di dimostrare incertezza che per rinfrancarsi usava dentro di sé cattive maniere ed esortazioni veementi. Per un verso dava sfogo a un sentimento logico per cui doveva essere che in Horacio qualcosa fosse sopravvissuto, d'altra parte s'insinuava una linea di fuga che le distorceva le immagini in riflessi storpi. «Ho qui anche le focacce, ne vuoi? Non doveva andare così, sarebbe bastato solo che non vi metteste con il tedesco. Lui non sapeva come vanno le cose per quelli che nascono qui. Tu, Carlos e Juan eravate cresciuti per affari di poco conto. Per voi c'è il mercato, potevate aggrapparvi a qualcuno con il portafoglio in vista. Visitare le banchine e le navi che scaricano al porto. Non eravate fatti per tutti quei soldi. Tanti come una montagna e un bosco.» Le sue dita callose si attorcigliavano dentro al rosario e filavano i grani. Mamma Liliana era una donna a cui era mancato un uomo forte, potente nella vita pubblica perché in casa aveva lei che lo sosteneva. Marito e figlio scomparvero precocemente in imprese superiori a loro. «Da Palermo», era la sua filosofia, «non si esce.» La tracciava su quelli che vi nascevano. Non si sbagliava, la conferma la davano morendo nel peggiore dei modi. Lei aveva uno spasimante: Gregorio Gusman. Il coltello di Don Gregorio sporgeva sempre con il manico dai pantaloni. Mamma Liliana, come se lui avesse la peste, lo fuggiva. Gusman si faceva temere ma senza avere realmente la statura di un uomo grande. Piuttosto, osservandolo con un certo distacco, si poteva crederlo sul punto di crollare da un momento all'altro. E si vantava oltre misura del suo orologio d'oro con i numeri romani. Tanto che Horacio, vedendolo importunare la madre al di là della sopportazione, si era ripromesso: un giorno lo smarrirà con tutta la sua boria. Mamma Liliana, adesso che Horacio era morto, era convinta segretamente che qualche colpa in quel fatto ce l'avesse anche Gusman; se non altro quella di aver avuto maggior fortuna del figlio pur mancando di meriti. Gusman la venne a visitare per dimostrare il suo affetto e confortarla. Come guardia d'onore due sgherri s'impettivano sull'entrata del negozio. Mamma Liliana gli rise in faccia: «Venga Don Gregorio, a vedere quanto coraggio ha anche da morto». Gli prese il braccio lanoso e lo trascinò ai piedi del defunto. «Gli brillano gli occhi e, le confido un segreto, non è andato del tutto. Dentro scintilla ancora qualcosa di vivo.» E battezzò Gusman con un gesto come dire: badi a lei. Gusman insistette per rimanere la notte alla veglia. Lei sospettò subito perché già lo immaginava capace delle cose più abiette. Stavano silenziosi alla luce delle candele. L'unico rumore era il fruscio delle labbra di Mamma Liliana che intonava preghiere. Don Gregorio aveva gli occhi di spirito e le si accostò stringendole dapprima la spalla con forza. Ma le si impresse un disgusto profondo che aveva intuito nelle rare occasioni in cui la loro pelle si era sfiorata in precedenza. «Don Gregorio... non si azzardi.» «Nessuno lo saprà mai. La amo da anni e non mi sono mai sentito così vicino... Si lasci andare, ho la testa con le vertigini.» «Don Gregorio», gridò lei. Ma lui le crollava già addosso. La palpava, sceglieva di lei le parti più carnose e le setacciava; scostava i vestiti e poggiava la bocca sulla pelle nuda. Sudava. Mamma Liliana si divincolò e corse nel buio. Le si strapparono i capelli impigliati nelle punte di salice che armavano le ceste in lavorazione. Poi finalmente le sue dita raggiunsero il rasoio. Don Gregorio le ansimava alle spalle. Sbarrandosi vanamente la vista con l'avambraccio sinistro, lei puntò la lama dritta davanti a sé. Gusman urlò. Dalla finestra la luna apparve opportunamente nell'interruzione di una sequenza di nubi e illuminò il volto su cui era scivolato l'acciaio radente. Gli occhi uscirono tagliati da un filo orizzontale; caddero. «Che succede?» Don Gregorio si portò le mani sul viso. «Non sento niente. Per favore non scappi. È troppo buio, torniamo di là. Qui non ci vedo, non abbia timore: posso farla diventare la donna più felice di tutta Palermo. La più invidiata. Perché vuole sprecare tanta vitalità?» Mamma Liliana gli sgusciò di fianco e tornò sul retro. Si sedette nuovamente scrutando il figlio morto. «Oddio», disse, «adesso ho bisogno di te.» Poi si alzò senza riflettere e divise in due la testa di Horacio. Fiammeggiò una luce e un figlio grande un quarto di pollice le saltò nel palmo della mano. La mia consolazione, pensò lei. Humberto andò ad accucciarsi nel padiglione dell'orecchio destro e le parlò soavemente: «Quell'uomo non sa riconoscere più neanche se stesso. Mi piacerebbe fargli uno scherzo». Mamma Liliana sorrise: «Ho deciso di non mancarle di rispetto e poiché lei è l'unico uomo degno di stima che mi frequenti non posso negarle nulla. Le darò ciò che vuole a patto che resti al buio e che mi lasci disporre da me: ho vergogna. Credo alla sua parola». Dietro consiglio di Humberto, si avvicinò a Don Gregorio e gli tagliò la spalla. La afferrò e gliela porse: «Ecco, accarezzi qui. Una cosa alla volta». «Donna Liliana, lei mi fa impazzire.» Gli staccò una gamba e la pose sotto le sue stesse dita. «Senta... se la immaginava così?» Poi fu la mano destra e la pose dentro la sinistra: «Stringa, stringa forte». Carpì i capezzoli e li strofinò sulle guance. Don Gregorio balbettava qualcosa di incoerente: «Ho tutte le donne che voglio, lo giuro, ma lei, lei...» Il pene era ritto e sodo. Mamma Liliana lo afferrò e lo recise drasticamente. Squarciò il basso ventre di Gusman e gli guidò la sinistra sino all'apertura: «Sente?... Ha mai sentito altro di così profondo?» «No no...» «Allora venga.» Ficcò velocemente il membro ancora gonfio e rigido nel taglio sanguinolento. Don Gregorio si drizzò singultando: «Ma...» Crollò nel mucchio disfatto delle sue arterie. Mamma Liliana, sussurrò Humberto mentre lei smoccolava le candele, vivrò una notte, non di più. Sento già che sto invecchiando. Humberto consumava nel corso della notte un'intera vita. Il tempo lo pedinava lento nelle sue dimensioni ristrette. Aveva una velocità moderata ma ogni volta che Humberto si avvicinava emotivamente alla madre veniva attratto nella sua orbita temporale e la sua esistenza ridiventava un bagliore notturno. Era l'angoscia di chi sa che la morte è ineluttabilmente questione di minuti: ancorata all'alba. Oscillava tra gli anni e i momenti; quest'altalena lo frastornava. In stato confusionale disse: non voglio morire. E si accasciò piangente dentro la mano di Mamma Liliana. Poi si isolava nella sua aura e viveva lente giornate tiepide da moscerino. E di nuovo il flusso del tempo lo bruciava e lo prostrava nelle lacrime. Quando Mamma Liliana lo vide raggrinzirsi al sorgere del sole, lo portò al petto. Con il rasoio si aprì il cuore e lì Humberto riposò. Niente poteva distogliere Mamma Liliana dai suoi figli. Philip Allis Browne - Oceano Bianco (N.d.A.) Sono cresciuto cibandomi dei romanzi di Emilio Salgari. E le sue narrazioni esotiche e sanguinose possono avere effetti devastanti sulla mente di un bambino. La fantasticheria mi faceva perdere nei suoi mondi che andavano dalla Malesia alle grandi praterie dell'Ovest americano. Sebbene Salgari non fosse mai stato in quei luoghi, grazie all'ausilio di atlanti, riviste illustrate e commentari, li descriveva come se ne conoscesse i minimi segreti. Anch'io non ero mai stato negli Stati Uniti e la mia fonte nello scrivere i falsi divennero i romanzi altrui, le guide del Touring e una vecchia edizione rilegata di «Le vie del mondo». Di Venice ebbi notizia da un programma televisivo che ne descriveva con enfasi la fauna bizzarra. Quell'estate avevano una casa in affitto a Venice. Nel tetto c'erano spiragli di luce e probabilmente durante la cattiva stagione pioveva dentro. Robert migliorava instancabile la già perfetta qualità dei suoi muscoli. Aveva portato fin lì da Denver la collezione di pesi e la panca, ogni mattina correva per un'ora sulla spiaggia. Richard passava il tempo a scrivere lettere e bere frullati. Ma conobbe Kenneth mentre mandava giù un orange-vodka a un tavolino fuori da Bruce. Il volto di Kenneth, pieno di determinazioni femminili, era timido ai raggi del sole. Richard stava scrivendo a sua sorella: le descriveva la monotona stagione oceanica a Venice, i suoi bagni e l'abbronzatura ancora incerta. Più in là Los Angeles viveva le proprie dure contraddizioni, ma Venice ne rifletteva solo un'eco priva di consistenza. Kenneth gli scattò una foto con la Polaroid poi, offrendogliela mentre arrossiva imbarazzato, gli parlò. Così Richard conobbe Kenneth. «Mi interesso di astrologia», disse Kenneth. E Richard: «Mi piacerebbe conoscere il futuro ma non sopporterei cattivi presagi. Ho paura di morire». Kenneth estrasse di tasca un pacchetto di istantanee avvolte in un foglio di carta da quaderno e strette da un elastico. «Queste mi servono per studiare i visi. Ora però sono in vacanza», fece una breve pausa. «La verità è che ho dovuto chiudere il mio studio a San Francisco. Non avevo un giro d'affari sufficiente per pagare l'affitto. Oggi ho venduto la macchina. Sto in albergo.» Richard rifletté contando i soldi per la consumazione poi, alzandosi, salutò. Infilò la foto nella tasca posteriore dei calzoni. Robert lo aspettava assorto in meditazione sulla stuoia. Aveva i muscoli gonfi di sangue e immersi nel sudore: non era semplice fatica, c'era un velo opaco di tensione sulla sua pelle. Richard aprì le persiane per disperdere il cattivo odore. Si pettinò con grande scrupolo davanti allo specchio del bagno, attento a che i capelli si ordinassero secondo una linea retta che passava tangenzialmente alla sua testa. Quando riusciva a farsi assorbire da qualche occupazione dimenticava momentaneamente Robert. Preferiva cose che non lo facessero pensare perché altrimenti il suo cervello riusciva sempre a fantasticare in modo da arrivare a Robert. Spesso invece doveva imbottirsi di morfina. A cena ci fu un lungo silenzio. Richard osservava l'altro mangiare. Non aveva fame, il capo era pesantissimo. «Perché non ti tagli i baffi?» disse. Robert continuò a mangiare la seconda bistecca; c'era inoltre il rumore dell'Oceano Pacifico al di là della finestra. Richard emise un suono sibilante, isterico: «Bob!» Robert si alzò dal tavolo mantenendo un'espressione estranea alle proprie parole: «Basta, lasciami in pace. Lasciami mangiare. Anzi mangia anche tu. Prendi!» Strappò con le mani la bistecca che stava mangiando. Era quasi cruda e del sangue scivolò nel bicchiere. Poi la strinse in pugno e la calcò sulla faccia di Richard. Richard sentì il naso otturato e la massa calda di poltiglia sulle labbra: svenne. Quando ritornò in sé, vide dalla porta del bagno lasciata aperta che Robert tentava invano di eccitarsi. Rimaneva flaccido. Richard si trascinò carponi fino alle gambe dell'amico. «Scusa scusa scusa...» disse lamentoso. Sentiva sulle labbra una circolazione infiammatoria. Glielo succhiò invano, toccandogli i capezzoli con la punta delle dita. «è colpa mia, hai ragione», ammise. Richard non aveva mai avuto il coraggio di prendere ormoni femminili e meno che meno di farsi operare. Non lo spaventava di prendersi carico del proprio ruolo in astratto. Ci sarebbe stato un posto anche per lui, supponeva senza timore, lo impauriva invece la possibile reazione della famiglia: sua madre, sua sorella e suo padre che faceva l'assicuratore da trent'anni. Perciò loro non ne sapevano niente. Ma lui non aveva nemmeno il coraggio di provocare Robert al punto di farsi picchiare. Spogliandolo, Robert gli trovò la foto nella tasca dei calzoni. «Chi te l'ha fatta?» «L'ho conosciuto stamattina, si chiama Kenneth. Dev'essere una checca, dice che fa l'astrologo.» Robert fece una smorfia. Si stava mettendo vaselina mentolata sull'indice e sul medio della destra. Richard rise per il solletico quando gli spalmò il buco del culo. Il pizzicorino gli rinfrescava le budella. Richard si svegliò in mezzo alla notte. Era molto caldo e i capelli gli si erano appiccicati. Decise di farsi una doccia, l'orologio segnava le tre e venti. Robert dormiva fuori dal letto, con la schiena sul pavimento. Aprì la porta che dava sulla spiaggia per creare un po' di corrente e decise al momento di fermarsi in veranda a prendere il vento, quasi un alito salmastro, che veniva dall'oceano. La luna era luminosa, piena. Allora scorse un surf in cima a un'onda, brillava come fosse d'oro. Riconobbe anche da distante l'uomo che era in piedi lì sopra. Aveva l'uccello lunghissimo e lo teneva dritto fin dentro la bocca senza il minimo sforzo. Era Kenneth. Quando lo estrasse e sempre in equilibrio sulla tavola ne spinse la punta con un movimento della lingua, Richard vide sprigionarsi da quella verga sottile un cono di luce liquida che zampillò e ricadde, colò come oro fuso nell'acqua. L'uomo scomparve per un attimo dietro l'affievolirsi dell'onda e Richard aspettò di vederlo risalire la spiaggia imbracciando il surf. Era scomparso. Il mattino seguente Richard tornò da Bruce con il proposito inconfessato di ritrovare Kenneth. Ma non lo vide. Sulla' strada un carro addobbato a festa, una vecchia camionetta militare passò con un megafono annunciando per la sera uno spettacolo sulla spiaggia dato da artisti cecoslovacchi. Richard pensò di aver avuto un'allucinazione e tornò a casa. Robert intanto si era tagliato i baffi e lunghi pezzi rossicci riempivano ancora il lavandino, Richard però fu abbastanza distratto da non farci caso. Chiese solamente se aveva voglia di andare a vedere i cecoslovacchi quella sera. «Che ti prende?» disse Robert molto più tardi. Stava facendo sollevamenti in veranda. Richard si cullava nel cigolio della sedia a dondolo e guardava la sabbia. «Niente», disse. La sua espressione meravigliata sembrò convincere Robert. Poi tenendo tra le mani la foto scattata da Kenneth chiese: «Tu cosa ci vedi nella mia faccia, c'è qualcosa di speciale?» «Sei un culattone», rispose Robert sbuffando sotto sforzo. Lo spettacolo era allestito all'interno di un circolo di fuochi. Gli artisti erano chiusi dentro un padiglione marino fatto con una tenda blu notte dipinta di costellazioni. Attorno si era radunata varia gente. Il chiasso era molto alto ma passando accanto alla tenda si poteva sentire che all'interno gli artisti litigavano. Le loro voci erano perfettamente americane e acute, anche se i visi potevano avere qualche vago ricordo europeo. Nel primo numero una gigan-tessa con le membra costrette a movimenti semplici, piena di ossa preistoriche, mangiava sassi. Li estraeva come per prestidigitazione dalle ampie vesti tradizionali: avevano forme arrotondate, smussatissimi, ma evidentemente indigesti. Poi ci fu un'altra grande virago, immobile conduttrice di un circo di cani ammaestrati: li costringeva a ingarbugliarsi in evoluzioni persino ingabbiati in costumi semimeccanici. Durante questo numero Richard fu distratto da un rumore aereo. Si allontanò. «Torno a casa Bob, tu resta se vuoi», disse. Invece andò sulla battigia togliendosi i sandali. Vide prima formarsi campi di alte tensioni, volanti, composte di un magma di scariche, quindi riapparve Kenneth, lontano sull'asse dorata, con la sua superba erezione. Poi scomparve nuovamente. Richard si svegliò di primo mattino sognando Kenneth. Era eccitato, lo sentiva dentro. Robert stava guardando la televisione, davano un film pornografico. «Goditelo», gli disse sempre assorto nello schermo. «L'ho preso ai cecoslovacchi.» «È un serpente», Richard saltò giù dal letto con i sensi ancora un po' torpidi. Il rettile disegnava sul parquet una doppia s immobile. «Non ti preoccupare. L'ho riempito di morfina, adesso è tranquillo.» Robert scattò improvvisamente dalla poltrona e colpì Richard al volto. Poi lo legò mani e piedi riverso sul pavimento. Prese il serpente e lo unse. Lo infilò lentamente in culo a Richard. «Sposiamoci, ti amo», disse lui sentendolo entrare. George Ballard - La voce dell'acciaio (N.d.A.) Da «Frigidaire» mi dissero che oltre a inediti di autori mai tradotti in Italia, avrebbero gradito averne anche qualcuno già conosciuto. James Graham Ballard fu uno dei primi nomi su cui ci trovammo d'accordo. Sarei riuscito a rintracciare qualcosa sfuggito a precedenti edizioni? Forse. Ci avrei provato. Fu in questo caso che misi a punto il procedimento di imitazione. Per un mese almeno non facevo che leggere l'autore che dovevo riprodurre e prendere appunti sulle sue ricorrenze testuali. Ero certo che mi avrebbero scoperto, invece alcuni dei falsi (a cominciare da quello che segue) finirono anche in tesi di laurea e saggi sugli autori imitati. Del resto mi preoccupavo di mettere sempre in calce al racconto una falsa edizione di provenienza che rendesse il tutto più verosimile. Comunque su «Frigidaire», per depistare eventuali agenti italiani pronti alla riscossione dei diritti, pensarono bene di cambiare nome a Ballard, facendolo diventare George. Lo scarico di rottami ricopre l'intera periferia collinare di Glasgow. Colori bruniti, increspature di ruggine su cui scivolano i toni tiepidi dell'alba. Sotto si nascondono fornaci di fusioni, i vapori fuggono verso l'alto. Le carcasse d'auto sono gusci chitinosi, coleotteri squarciati in combattimento. Motori a scoppio sussultano. Su alcuni cofani angeli di ferro tendono la ali tozze; gli occhi piccoli, quasi invisibili, sono accecati dalle incrostazioni. Norman valica il cimitero lacerando lamiere con la piccozza. Hanno una resistenza elastica, prolungata. Lavastoviglie e frigoriferi scivolano nei varchi vuoti tra gli automezzi, vengono seppelliti nel fondo invisibile, un grumo di sostanze roteanti dove ogni istantanea è possibile. Si sciolgono nell'humus metallico. Sotto le carrozzerie c'è una voragine di minerali ferrosi in decomposizione: stanno perdendo i loro legami molecolari. Norman ha gli occhiali schermati, la tuta protettiva. Si gira lentamente, muove il busto sui fianchi: controlla l'orizzonte. Una fuga di nubi spesse che transitano sull'orlo di visibilità. Si inumidisce le labbra. L'umidificatore interno al casco scivola sulle mucose. Il contatto del silicone stillante è simile a un'altra bocca. Un preparativo. Ora guarda le fessure allargarsi sotto i piedi. Si alzano vampe di calore, bagliori meccanici, fucine di alte tensioni. Fili azzurri di elettricità. S'intuisce la densità purpurea di un universo parallelo. L'aria viene risucchiata dall'attività sprigionante acidi. Norman controlla l'ossigeno. Regola l'emissione. In superficie le lamiere riflettono fiamme scarlatte. Laggiù esistono resistenze dall'incandescenza accecante. Tempeste furiose di reazioni chimiche, gas emessi con eruzioni minerali, geyser di metalli fusi. I parafanghi si aggrovigliano. Le carrozzerie, contorte, assumono sembianze bestiali: ringhiano, soffiano. Norman crede di intuire somiglianze. Ci sono delle forme familiari che riposano nella sua mente da sempre. Sono ripetute, simili a quelle, disegnate dalle variazioni della materia. Lo attraggono nella loro orbita. Producono una melodia rassicurante; lo spingono ad accartocciarsi per imitarle nel furore del fuoco. Un movimento tentacolare, poi appare una fossa magmatica che racchiude calori misteriosi. Il bianco dei liquidi cela sfasci e l'impulso inimmaginabile dell'acciaio temprato verso un'esistenza animale. I rumori sono gli stessi degli spiriti immersi nell'eterna sofferenza ultraterrena. Sorgono globi che somigliano a occhi, agglomerati che si stringono e dividono per rappresentare mani pronte a colpire. Norman rompe la portiera incastrata di un'auto (laggiù intravvede la carlinga di un aereo), i vetri del parabrezza tintinnano: il rumore intorno appare improvvisamente innaturale. Risalta per contrasto lo stridore di ingranaggi rotanti, di lame slabbrate, piastre lebbrose che cozzano durante le convulsioni finali dell'acciaio mentre perde la sua tempra. Norman osserva senza la minima partecipazione emotiva. La sua coscienza si apre in veloce dissolvenza. Le pupille si fanno strada nella promiscuità meccanica di corpi di lavatrici, camion, scavatrici, utensili, auto, la montagna viva... cercano un segno. Unico. I tessuti dei suoi organi si estinguono per necrosi. Cremisi, frange gialle e azzurre di fuoco, la sua coscienza si allarga fino a mangiare il corpo... * * * Il caldo pesante interno all'avamposto era vanamente contrastato dai condizionatori. Trasformava i movimenti in lente affermazioni di stanchezza. Jason socchiuse gli occhi rilassandoli. Li riaprì sul monitor. Le sue dita incespicarono nei comandi direzionali; esplorò l'ammasso: sembrava covare le proprie reazioni in segreto. «Nessuno spostamento», contorse leggermente la lingua passandola sui denti. Norman all'oscilloscopio confermò: «Sì». Jason mosse il fuoco delle telecamere tramite due cursori di plastica rossa. Selezionò il punto di vista al banco di regia. La collina apparve da un'altra prospettiva ravvicinata. Norman batté il filtro della sigaretta sulla consolle. Briciole di tabacco scivolarono a terra. «Vuoi andare a fumare?» Jason raschiò gli incisivi con l'unghia. «No. Non ora.» Jason rimase assorto di fronte allo schermo; tentennò appena il capo per assentire a Norman. Si fissò sui punti che componevano l'immagine. Non sulle grandi masse definite delle figure, né sui particolari: sugli insiemi microscopici, sulle individualità quasi atomiche. Trovò un turbine di sostanze in evoluzione. Seguì il loro attraversamento diagonale, fino a ricomporre l'universo piatto e simulatorio della ripresa tradotta in trasmissione. Rivedeva le cose adesso, come riemergendo da un lungo viaggio in un microcosmo a tempo accelerato. «Da quando sono qua dentro non riesco a rendermi conto di niente.» Si strinse il pollice della sinistra, lo tormentò a lungo, senza accorgersene, riversando su di esso una tensione sommersa. «Nervoso?» Jason sorrise debolmente. Tossì. «Mi sembra debba succedere qualcosa di grave. Tutto è immobile, qualsiasi ricognizione potrebbe confermarlo. Eppure sento delle spirali di velocità attorno alla stazione. Sono campi magnetici che hanno in sé avvertimenti. Stanotte non riuscivo a respirare. Mi sono alzato a sedere sul letto: stavo soffocando. Mi toglievano l'aria. Ho pensato improvvisamente che mi fossero caduti i capelli, non so perché, e mi sono portato le mani alla testa. Li ho ritrovati. Forse dovevo essere soddisfatto di scoprire che ogni cosa era a posto, come sempre. Invece sarebbe stato meglio constatare che ero calvo. Vorrei poter fare qualcosa di irrimediabile. E non chiedermi perché, tanto non lo so.» Norman accennò a una risposta, poi rinunciò. Si appoggiò al rilevatore sismico: non dava segni. Allora invertì la polarizzazione nel grande specchio della parete esterna. Divenne una vetrata sul vuoto. Si asciugò la fronte con un fazzoletto imbevuto di sostanze emollienti. Sopra i suoi occhi si addensò un formicolio muscolare. Scatti e tensioni provocate da emissioni cerebrali. Alla finestra si vedeva la lunga spianata arida, fino alla collina di metallo le cui propaggini riverberavano come asfalto sotto il sole. Onde trasparenti si alzavano verso il cielo compatto e sparivano assorbite dal suo tono plumbeo uniforme. Nello spazio tra la stazione e l'agglomerato metallico si ergevano cinque muraglie di schisto grigio, fatte a cuneo. Blocchi di ardesia spuntavano dalla terra secca, color avorio, come piante implose, incapaci di ramificarsi e assumere tinte appropriate. La cappa d'aria ferma intensificava la superficie grigia delle cose: divenivano più reali, tangibili anche a distanza. Disse: «Esco a fumare». Jason assentì. Norman entrò nella stanza di depressurizzazione. L'ascensore lo portò nel settore abitativo della base. Le riproduzioni sulle pareti delle camere lo indussero a un senso di straniamento. I neon riproducevano la luce solare di qualche decennio prima. Dovevano essersi rovinati i filtri: erano diventati raggi abbaglianti, impietosi. «Non me la ricordavo così», pensò Norman. Sedette. Si accese la sigaretta. I sensori misero in funzione gli aspiratori: il fumo salì velocemente risucchiato verso il soffitto. I muri ospitavano foto con diversi soggetti. Norman tentò di individuare una linea comune, un indizio segnalante l'intenzione. Non c'era, si disse, le composizioni erano anonime, solo tappezzeria; poi gli parve che ci fosse, chiara ma inesprimibile. Certo, lo sapeva, ma non come dirlo. Loro la conoscevano. La testa gli si piegò all'indietro, preso da un colpo di sonno ritardato. «No», si alzò. Schiacciò la sigaretta nel posacenere premendo dalla spalla in giù. Andò in corridoio camminando furiosamente. Era convinto che il proprio stato ansioso derivasse da quello di Jason. Del resto non si credeva molto influenzabile, non voleva esserlo. L'incertezza confluì nei gangli nervosi. Aveva bisogno di sintonizzarsi. Si chinò sull'apparecchio ricetrasmittente con un'espressione vaga. Lo teneva nascosto dentro il suo armadietto. Attese di ascoltare, poiché sapeva che loro erano in comunicazione con lui in qualsiasi momento del giorno. C'era solo silenzio e un lontano brusio. Si aspettava che potessero tradurre in parole ciò che si agitava nella sua mente sotto forma di impulsi intraducibili. Sebbene alla scomparsa dei suoi avesse appena due anni, credeva di avere dei ricordi precisi, cristallizzati all'interno delle ossa. Specialmente per quanto riguardava sua madre: «Tu hai sempre saputo ciò che pensavo. Non riuscivo a nasconderti nulla, anche quando avrei voluto. Le piccole cose che mi leggevi nella testa. Provavo ogni modo per eludere la tua sorveglianza. Mi sedevo con i piedi ben lontani dal pavimento che faceva da conduttore, così mi leggevi il pensiero. Ma tu eri ugualmente sempre pronta a dirmi cosa avevo dentro. Ed era questo a permetterti di indicarmi ciò che dovevo fare: tu sapevi tutto di me, meglio che io stesso. Precedevi la mia volontà». Attese. Dal microfono uscirono scariche di energia elettrostatica. Rumore di scoppiettii. Poi: «Norman...» «Sì, sono io... qui», sul volto si disegnò attesa. Era pronto a cogliere le sfumature infinitesimali: vocali e consonanti disperse. «Sono pronto, ditemi.» «...No ...Norman.» Il silenzio brulicante schiacciava le parole. Lui tentava di intuirle, di raccogliere nomi, verbi tramite i quali ricostruire frasi e trovare spiegazioni. Ma infine gli dolevano gli occhi. Un'idea dapprima rifiutata si concretizzò su quei suoni sommessi. «È un'eco», pensò. Rivide il giorno di novembre in cui gli elettrodomestici si erano avvinghiati sulla sua famiglia. La fuga impossibile a gambe molli attraverso il corridoio, interminabile, fino alla porta. Quindi le pareti bianche dell'orfanotrofio che cancellavano qualsiasi altro ricordo o presenza. «Cosa c'è da mangiare oggi, signora?» disse meccanicamente. Voglio oppio, pensò. Il suo viso assunse i tratti di un autocompiacimento trasversale, con le pieghe di soddisfazione che cadevano a sinistra: perfido. «Non esistono, sono solamente nella mia memoria. Neanche in quella posso afferrarli bene. Cosa li lega a questo mondo? Nessuna ragione per restarci.» Spense la radio. Lasciò che il sopore gli afferrasse le membra e si addormentò vestito sul letto. Jason lavorava alla base da diciotto settimane; ogni turno consisteva in sei mesi di permanenza. «Sempre così», disse, «Attività zero.» Raddrizzò le spalle. Sospirò. «Sei qui da poco, ma presto ti verranno dei dubbi. Sarà impossibile respingerli: s'insinuano come vermi. Tra le maglie del tessuto cerebrale.» Ci fu un ronzio: una telecamera interna si orizzontò verso Jason. «Nascono dentro. Non potrai verificare.» «Lo so.» Jason spiegò a Norman l'impressione di trovarsi coinvolti in un'esposizione, soggetti a essa. «Ci è vietato uscire. Se uno riflette può trovare altre ragioni, che non sono quella ufficiale di pericolo. Non vedo muoversi niente; mi pare di essere io al centro dello spettacolo. All'inizio non era così. Adesso mi sento osservato. Le mie reazioni vengono schedate, registrate precisamente. È così. Mi sembra di essere stato infilato in una provetta: farò scattare delle reazioni chimiche. Una volta ho provato a far muovere i mezzi cingolati verso l'ammasso. Speravo si potesse fare qualcosa quando l'aereo privato di Stella Stoddard cadde lì in mezzo. Le porte del deposito non si sono nemmeno aperte: i comandi non servivano a niente. Li manovravo e mi rendevo conto che niente rispondeva al mio disperato bisogno di aiuto. L'aereo si dissolse in una fiammata. Con poco fumo. Ho assistito alla scena credendo di poter fare qualcosa. Ho scritto il rapporto. È arrivata una comunicazione che parlava di un guasto momentaneo. Non importa, ho pensato, non potrei mai saperlo. Niente di quanto succede fuori di qui mi può sembrare reale. Io stesso sono l'espressione di una simulazione. C'è un programma dentro al computer, tu e io in questa situazione priva di vita: prove di reazione. Dischi con causa ed effetto, e altre reazioni complesse, come se fosse vero: la nostra vita è stata composta in una banca dati piena di routine e subroutine. Credo di averne le prove: i miei ricordi dell'esterno. Confusi, stinti quanto un sogno che sa di esserlo. Allora penso di avere un buco al posto delle spalle, niente testa: degli impulsi che vagano in circuiti, vengono transistorizzati, elaborati... Ed è meglio, perché se mi sentissi un essere umano dentro una gabbia, osservato da occhi che registrano emozioni e le traducono in esempi mi sembrerebbe di essere stato vivo un tempo ed essere ora dentro la morte. Un riflesso.» Norman lo ascoltò privo di attenzione. Indifferente. Si passò le dita sulle palpebre. Strinse la mascella lasciando indurire i muscoli. Ci fu una pausa prolungata. «...Stella Stoddard», disse indicando le colline sul video, «allora è morta veramente lì, tra i metalli?» «Come faccio a saperlo?» Jason guardò le briciole di tabacco cadute a terra dalla sigaretta di Norman il giorno precedente. Pensò: ci sono ancora. Era ieri? ...sì. Morse il labbro inferiore che divenne brillante. «Queste luci mi abbagliano», si lagnò: la voce era piatta. «Quando arriva la sera gli occhi bruciano. Vedo il ronzio dei televisori, mi metto a letto e nel silenzio ascolto il sibilo trattenuto dalle orecchie. Chiudo gli occhi come se calasse uno schermo di proiezione unidimensionale. Ci sono punti luminosi che si modificano, virano colori, compongono immagini misteriose. A volte mi sembrano estratte dalla mia memoria, ma quale memoria? Non esiste niente, e anche parlare di se stessi non ha senso...» «Stella Stoddard», lo interruppe Norman, «forse ho assistito a un suo spettacolo. Era molto bella. I capelli come nuvole, le gote colore delle pesche, gli occhi come perle nel buio...» «Tu non esisti. Se uno di noi due avesse la forza di rompere uno degli specchi qui dentro, scoprirebbe che sono schermi di videoregistratori... e poi sparirebbe tutto. No, non riusciamo a spezzare niente, non possiamo voler rompere una cosa per accorgerci che non esiste. Non provo gusto a mangiare, nessun desiderio può sconvolgermi. Ognuno di quelli che provo viene soddisfatto prima che possa diventare una necessità estrema.» Norman stabilì un flusso di ultrasuoni verso l'ammasso per rilevare, in feedback, il tasso di spostamento. Di solito la variazione era irrilevante: di due o tre centimetri in più o in meno, come se la collina di metalli respirasse. Registrò la variazione. Mentre lo faceva disse: «Recitava nella riduzione teatrale del Castello di Otranto, qualche anno fa. Sul palcoscenico appariva... E la sua voce...» Si interruppe per guardare Jason. Le direttrici dei loro sguardi si incontrarono. Tra loro si estese un silenzio attonito. Norman si guardò allo specchio. Provò la propria consistenza con un tocco timido delle dita, la destra rovesciata a sinistra. Gli uscì un mormorio mentre il rasoio lisciava le guance. Era inebriato dall'odore di polvere dell'elettricità, dal motorino che vorticava le testine. Qualcosa di naturale, originario, scompariva lì dentro, sprofondando nel vortice e ne emergeva un reticolo di impressioni. Allargò gli angoli della bocca scoprendo i denti, una fila di esseri uguali immobili. Il bianco gli immobilizzava gli occhi, gli impediva di distrarsi. Vi scoprì l'immagine fissa di una piscina di notte. Dietro a una torre luminosa. Attorno circolavano persone immerse in un'aura soprannaturale. Odore dolce di fiori. Rampicanti aggrappati agli alberi e ai lampioncini. Bougainvillées. Gente sorridente con calici nelle mani. I visi impietriti, gesti automatici. Incroci di percorsi con una propria scia immobile: binari inviolabili. Come una giostra, emersioni dall'acqua. Emulsioni sonore sul tappeto d'aria, un insieme di particelle in sospensione argentee, riflettenti. L'avvicinamento avvenne tramite la pupilla divenuta telecamera. Una messa a fuoco lenta e progressiva in cui appariva un fulcro esclusivo, già chiaro da lontano. Era il volto vellutato di Stella Stoddard, sola, appoggiata a una colonna di marmo bianco con le scanalature perfette e un capitello dorico per basamento. Molto alta, bianca, la pelle increspata da un alito freddo, i capelli biondi, luminosi, immobili come la notte, il cielo piatto in cui sfumavano le tinte dipinte della piscina: dei manichini appesi a essa, dell'incombente torre color pastello, delle lampade a gas... il sorriso di Stella Stoddard, che non poteva essere fissato così a lungo, catturava Norman. Di notte, nelle ore di riposo, la stazione era automatizzata. Le funzioni erano ridotte a un livello minimo. Mentre leggeva, Jason ruppe la penna con cui giocherellava. L'inchiostro iniziò a colargli sulle mani. Norman alzò il mento dal petto, attirato dal rumore del tubo che si spezzava tra le dita. Jason corse a lavarsi gettando il libro sul tavolo. Gli sfuggì un gemito di disappunto. Norman prese in mano il volume. Lo aprì istintivamente alle pagine bagnate d'inchiostro. C'erano delle macchie orizzontali che attraversavano gruppi di frasi, facendoli sprofondare in tenebre di illeggibilità. A tratti erano ingrossate; viste da vicino, avvicinando oltre l'ordine di comprensione della vista, divenivano grosse nebulose magmatiche in cui i caratteri tipografici galleggiavano simili a costellazioni. Poi apparve al centro la forma disegnata di una bocca, le labbra serrate nere. Alle due estremità agganciati due piccoli occhi neri fortemente biffati. «Lascia stare il mio libro», disse Jason rientrando in soggiorno. Norman guardò il titolo. Era stato cancellato dalla copertina con solvente. ...Stella Stoddard, pensò. Attraverso la parete sentiva i gemiti notturni di Jason. Voleva ricorrere alla radio, forse sua madre era in grado di spiegarli. La banda di frequenza era impressa su una striscia fosforescente verde: unica sorgente luminosa della stanza, rendeva le cose presenze spettrali. Ancora una volta pensò: Stella Stoddard... E rassicurato allentò lo sforzo nervoso addormentandosi all'istante. La pelle di Jason si stirava agli zigomi diventando sottile, rossa come irritata. Norman credette di poter vedere le vene scoppiare sotto tensione. Jason si era portato le forbici al viso, con le punte a qualche millimetro dalla cornea. Norman sentì dei suoni orizzontali che si trasformarono in colori. Incapace di determinare il proprio campo di visione, la stanza da riposo si allargava e restringeva attorno a lui, temette di sprofondare nel pavimento. Gli parve di essere meno solido delle cose intorno. Stella Stoddard, pensò, so che ci sei. C'eri quella sera sul palcoscenico, io ti vedevo come tu avresti potuto vedere me se le luci fossero state dirette tra la platea. Nessun velo riusciva a nasconderti. Ricordo perfettamente come eri. L'atmosfera riprese contorni plausibili. Jason ormai era racchiuso in un bozzolo di autoconvincimento. Incapace di compiere qualsiasi atto, si contrasse sulla poltrona. Nei giorni seguenti Norman si attese qualche ordine del comando territoriale per un trasferimento di Jason. Le telecamere interne continuavano a seguirli in ogni momento. Non poteva essere passato inosservato lo stato patologico della mente di Jason. È pazzo, pensò Norman. Non ci furono modifiche. La loro convivenza divenne ogni giorno più precaria. Dalla grande finestra sull'ammasso dei metalli, Norman esplorò la tempesta di sabbia. I granelli precipitavano contro il vetro, si attaccavano per un attimo e ricadevano. I cumuli viventi di rottami meccanici sparsi nel mondo gli sembravano il ricettacolo delle anime incatenate alla terra da uno scopo non raggiunto. Incubi. Ma pensò alla sua famiglia. No, non è così. Sono ancora vivi, c'è in loro una forza e si è condensata in una forma di esistenza. Un'evoluzione. Si muovono e sono inanimati, oggetti d'uso: comandati. Ma ora stanno passando da questo stato di morte a uno di vita autodeterminata. C'è nebbia vicino a tutti i miei ricordi, le cose stesse sono fatte di vapore. Il passato, i miei occhi non possono vederlo. Sono fatti di fibre artificiali. Più attenti, e precisi, certo, ma forse la mia capacità di distinguere vero e falso, naturale e artificiale è rimasta nella materia animale degli altri. Si avvicinò a Jason. «Cos'è successo quando è caduto l'aereo?» chiese. «Quale aereo?» «Stella Stoddard.» «Che vuoi fare con Stella Stoddard? È morta laggiù», indicò verso uno dei video. «...Morta.» Un modulo uscì dalla pancia della torre per compiere una breve ricognizione. Volò basso sul metallo. Una fiammata straordinariamente alta lo raggiunse. S'inclinò, rimase sospeso, poi precipitò. «Ecco», disse Norman. «Presto, fai qualcosa», Jason serrò i pugni incapace di manovrare i comandi sulla console. Norman gli prese la testa in grembo e la strinse: «Jason», disse. Il soffitto della stanza, lo aveva sempre creduto viola ma adesso era bianco. Norman si alzò repentinamente dal letto. «Le foto sulle pareti.» Rimase a fissarle al buio, con i piedi sul pavimento freddo. «Loro.» La grana della stampa formicolava: mutò nell'insieme dei punti che componevano una ripresa video. Mescolanze, attività lontane, il cui senso rendeva impossibile la decifrazione del corpo: lo risucchiava rendendolo uniforme. Apparvero degli oggetti nascosti nei chiaroscuri, celati dall'ombra, avevano funzioni misteriose adatte all'inconscio. Divergenze: la dimensione piatta ora ne conteneva un'altra tridimensionale, esadimensionale in accrescimento. Al suo interno pascolava il tempo, cresceva dal nulla aprendosi alle possibilità dello spazio. In breve si trovò al cospetto di un magma cosmico da cui lo salvò l'intervento della coscienza. Sull'orlo pensò: Stella... Era un desiderio struggente, immotivato. Quando si sedette alla sua ricetrasmittente dovette ribellarsi alla rinuncia. Possono sentirmi. Sanno già tutto, ma di loro non m'importa più niente. Non li temo. Per lui i genitori erano sempre stati due giganti che la notte lo sorvegliavano da altezze vertiginose, piantati ai lati del suo letto. Avevano le braccia incrociate sul petto che in prospettiva era piccolissimo, le teste due punte. Era più basso di loro di miglia. Qualunque immaginasse dei suoi parenti, se mai ne aveva avuti, era alto centinaia di piedi, oppure solo abbastanza per sovrastarlo, per impartirgli consigli da seguire. Neanche l'orfanotrofio e il campo di prigionia avevano fisionomie naturali. Delle casse enormi in cui aveva trascorso la maggior parte del tempo. Le linee convergevano verso punti sghimbesci impedendogli di afferrare quanto lo avrebbe condotto alla comprensione e al riconoscimento. «E la testa, Stella. Mi hanno messo qualcosa dentro la testa. Peggio...» Si strinse le tempie. Tentò di sintonizzarsi: «Stella». Un alito sonoro provenne dalla radio. Lui insisté. «Stella.» Una risposta si formulò da qualche parte nel riverbero della sintonizzazione. Non ancora definita. Norman attese. «Norman...» lo sentì arrivare da una direzione misteriosa e trovare una collocazione nel proprio cervello. Lo ritrovò già dentro, venuto da chissà dove, ma chiaro, inequivocabile, già appartenente alle sue cognizioni. Era Stella Stoddard, la vergine velata che recitava nel Castello di Otranto. Un fantasma gli passò davanti alla fronte, dietro rimbalzava un'unica parola: «Norman». «Perché siamo qui?» Norman compilò il modulo di servizio del mattino. «Una misura precauzionale, dicono» precisò Jason. «È sciocco, non può essere solo per questo.» «Sì, la massa potrebbe aggredirci. Qualunque cosa potrebbe aggredirci, se noi ci credessimo. Ci hanno fatto apposta per vedere ciò che vogliono.» Jason manovrò alla console. Scelse le inquadrature. I colori taglienti del metallo al sole potevano essere stemperati con l'uso di filtri speciali. L'alba incombeva. Jason invece rivolse la sua attenzione alle zone d'ombra o dove la ruggine esercitava un potere corrosivo più costante. «L'unico modo per saperlo, quello meno rischioso, è fare una prova. Uscire.» «Per me aspetto che finisca il mio turno. Preferisco ritardare la disattivazione, per quanto mi è consentito.» «Io esco.» «Lo so perché vuoi farlo. Ti ho sentito ieri notte.» «No.» «Stella Stoddard. È solo un miraggio. Non ti permetterò di uscire perché non voglio trovarmi improvvisamente... cancellato. Mi piace continuare a sentirmi come se tagliandomi potessi trovare del sangue nel mio corpo.» «C'è Jason, lo so, c'è. È lei che mi chiama perché è conservata là dentro, imprigionata. È lì e chiama me da dentro il cuore di metallo del suo aereo. Quando l'ho vista recitare nel buio del teatro, lei ha incontrato il mio sguardo. Tra gli spettatori ha visto solo me e ora mi ha riconosciuto. Sa che posso salvarla. È Stella Stoddard, noi esistiamo.» «Tu non uscirai...» Jason estrasse dalla tuta un coltello da cucina. Lo puntò versò Norman. «Resta.» Dai suoi occhi si irradiavano emanazioni simili a pianto. «Non voglio morire. Soprattutto per cancellazione.» Nel nero delle pupille un vortice buio come l'universo inghiottiva spirali bianche spumose. Rimasero immobili per giorni mentre intorno passavano pochi secondi. Norman fece un movimento: «Vado». Jason si gettò contro di lui tenendo il coltello con il braccio teso davanti al petto. Norman lo scansò istintivamente. Jason in delirio si ritrasse e perse l'equilibrio. Cadde infilandosi la lama dentro la coscia. Sgorgò sangue. «Cosa faccio?» gli chiese Norman. Jason immobile lo guardò. Rise e rimase coricato sul fianco destro. Norman indossò il completo per le missioni di emergenza. Attraversò il corridoio fuori dall'ascensore, in direzione del portello di uscita. Da fuori la stazione era una torre nera nella pianura tra le colline, difesa dalle barriere di pietra. Una presenza megalitica: sembrava scolpita in un unico blocco. *** Lascia sulla terra polverose orme leggere. Tiene il piccone agganciato alla spalla. Il groviglio metallico muggisce. Lo avverte. «Non devo guardarmi indietro», dice Norman tra sé, pensando a lei. Thomas M. Disch - La seconda vita di Rodolfo Valentino (N.d.A.) Sarebbe passata una dozzina d'anni dopo questo racconto prima che sentissi pronunciare il nome di Ed Wood o la parola transgender. Eppure sono entrambi parte della storia che segue. Il merito va all'autore di riferimento, Thomas Disch, che al pari di Ballard e Vonnegut ha usato la fantascienza come laboratorio nel quale poter sperimentare temi e stili negati alla cultura dominante 1. Nella vita: Marzo 1997 Sono Rodolfo Valentino da undici anni e non ho alcun sintomo della malattia che lo portò alla morte. Vesto bene i suoi panni, indosso il doppiopetto con notevole disinvoltura. Sono stata assunta da una grande compagnia pubblicitaria, la ROUP Corporation (una holding che si occupa anche di molte altre cose...), quando ero appena ventenne. La mia somiglianza con il divo di Sangue e arena era sorprendente già allora ma in seguito, per renderla perfetta, subii diciotto operazioni di chirurgia plastica al volto. Così incarno il mito della bellezza maschile: dal mio fisico non traspare la femminilità poiché gli abiti esprimono un'intensa sensualità mascolina di tipo ambiguo e perverso; il viso è quello di Rodolfo Valentino eppure i miei impulsi sessuali sono sempre gli stessi. Sesso e cervello rimangano quelli di una volta: sono una donna con delle voglie da soddisfare. Fino a ora ho interpretato degli short per la ditta di profumi Canaria Esotica. Naturalmente vengo doppiata: benché la mia voce sia arrochita, rimane inconfondibilmente quella di Mary Elisabeth Harrow, nata nelle Black Hills, proprio alle pendici del Monte Rushmore. Eh sì, Rodolfo Valentino è in realtà una ragazza del Sud Dakota che, andando a un concorso di bellezza un sabato a Rapid City, ha incontrato il proprio destino. C'era un giurato che mi fissava in modo strano. Ho fatto sempre colpo sui tipi di una certa età. «Posso invitarti a cena?» disse mentre mi esaminava gli attributi. Sapevo che le persone come lui non hanno bisogno di nessun preambolo e avevo qualche timore. Fui eliminata alla prima sfilata di selezione, rimasi in un angolo a mordermi le unghie. Me ne stavo mezzo nascosta tra gli strascichi della scenografia (MISS BELLEZZA in cartone pressato e veli di garza) e lo smalto si squamava a larghi pezzi quasi ci fossero vari strati sovrapposti. Eppure Jeff Coulson, questo era il suo nome, insistette per portarmi a cena. Già mi aspettavo qualcosa, ed era prevedibile, quasi naturale che volesse fottermi usando le sue grasse mani da porco per tenermi i fianchi. Poi scoppiò a piangere come un bambino, lacrime vere. Non volevo consolarlo, e lui mi accarezzava il viso. Disse la scemenza più grande che lì per lì potessi immaginarmi: «Mi ricordi la mia giovinezza. Ero meno di un ragazzo quando andavo al cinema all'angolo della strada per vedere vecchi film muti». «Io?... Avanti non...» «No... guarda, non dico sciocchezze, sei tale e quale a Rodolfo Valentino. Lo stesso viso. E, per quanto ne vidi allora, anche il corpo è uguale al suo», sospirò. «Ho sempre sognato di fare l'amore con Rudy Valentino.» Mi portò in California. Lì crebbe e maturò l'idea di farmi diventare veramente Valentino. Uomini meno romantici di lui mi tolsero le sue impronte di dosso, e diventai una rotella negli ingranaggi vorticanti della ROUP Corporation. Probabilmente a Jeff si spezzò il cuore. L'ultima volta che ci incontrammo appartenevo già al mio futuro. Tentò di toccarmi ancora, le lacrime gli ruscellavano giù dagli occhi. Non mi fece effetto; l'avevo sempre considerato un nonno acquisito piuttosto che un vero e proprio amante. La mia vita di tutti i giorni si svolge con una maschera di gomma da donna appiccicata alla pelle che copre il bel viso di Rudy. Per contratto non posso togliermela neanche a casa, solo sul set o nelle occasioni approvate dalla ROUP Ho un bell'appartamento, una villetta da ragazza emancipata in un residence a Beverly Hills. Il custode crede che io sia la segretaria di produzione in qualche importante lavorazione cinematografica. Mi chiede sempre notizie di famosi attori, poi mi fa l'occhiolino. Negli anni passati ho avuto numerosi compagni. La ROUP Corporation impiega i suoi dipendenti a tempo pieno. Per loro sono un bell'oggettino, un omaggio carino che facevano a clienti particolari (allora dovevo liberarmi della maschera...). Una specie di hostess di un genere ricercato, da far viaggiare qua e là per gli Stati Uniti, secondo necessità. L'ultimo, due mesi fa, era un petroliere frocio del Texas. Si proiettava Lo sceicco due volte al giorno. L'ingresso dei suoi capitali nella ROUP era determinante, questo spiega i suoi privilegi nei miei confronti. Gli venne un colpo mentre lo inchiavardavo con una manopola di sua invenzione. Si accasciò con un «Ough», secco. Perciò adesso mi stanno vendendo alla Warner per un film. Pare che la prole di Eddie «Didì» Harder voglia sbarazzarsi del cattivo ricordo del padre facendomi sparire in maniera innocua. Questo non mi danneggia, anche perché vorrei farla finita con i mezzi uomini o l'amore a pagamento dei gigolò di Beverly Hills. Mi piacerebbe un tipo con i peli sul collo e che mentre mi stringe mi fa sentire i bicipiti sotto le ascelle: tutto per me nelle ventiquattr'ore. Non so quante operazioni ancora ci vorranno ma la Warner, terminato questo film, mi scioglie da ogni obbligo riguardo la mia versione maschile. Ritornerò a essere Mary Elizabeth Harrow e potrò smetterla di fuggire gli specchi. Ne metterò uno in ogni stanza. Con gli specchi ho già avuto la prova che devo imparare a rassegnarmi di fronte alla forza di alcune cose inspiegabili, sentimenti forse. Subito dopo le operazioni risolutive, quando ero già compiutamente ciò che sembro anche adesso, mi sfilavo in segreto la maschera femminile e mi specchiavo. Lo facevo frequentemente. Valentino era davvero l'uomo più bello che io abbia mai visto. Provavo un impulso verso il mio volto che mi faceva sentire il sangue raschiare dentro le arterie tramutato in granelli ghiacciati. Davanti a me c'era Rodolfo Valentino, non uno specchio. Il mio viso continuava a fissarmi assecondando i miei spostamenti. Mi allontanavo e quando tornavo lo ritrovavo lì. Una donna non può fare a meno di provare verso di lui un trasporto irresistibile. Mi immobilizzavo con un vago sentimento di irrealtà che si induriva nel cuore sino a provocarmi capogiri. «Ti desidero», dicevo soffocando. «Sono pervasa d'amore per te», pronunciavo con enfasi, tremante di voglia. Guidata dalla parte più nascosta della mente, cadevo in un vortice di pulsioni incontrollabili e impossibili da realizzare. Le mie circonvoluzioni frontali, l'intrico del mio cervello è profondamente differente: non sono un uomo eppure sono anche il più affascinante degli uomini. Come ogni donna, sono stata adescata e turbata. Le mani hanno provato l'impulso irrefrenabile di raggiungere il sesso ed esplorarlo, dargli conforto per non soffrire troppo. Mille volte ho tentato di piegarmi per raggiungere la bocca umida tra le gambe con la punta indurita dei capezzoli. Ma non bastava, non era sufficiente a penetrare decisamente il mio sesso che diventava sempre più tormentato. Lui mi guardava con la testa incorniciata tra le mie cosce, in quella faticosa posizione che per pochi centimetri non riusciva a essere perfetta, e le lacrime scorrevano attraverso i suoi occhi capovolti. Ho delle forme incerte che necessitano calore. Allora mi sono masturbata spesso davanti allo specchio, dimenticando le dita dentro i pantaloni. Poi, ne ho avuto improvvisamente paura. Delle trafitture del cuore. Ho dovuto smettere. So che in futuro avrò un ricordo di questi tempi fugace e struggente, pieno di sensazioni minuziose. O almeno, lo spero. Per non immaginare il dolore dei rimpianti. 2. Nel cinema: Giugno-Settembre 1997 Avevo già incontrato Bela Lugosi quando facevo le nottate al riservatissimo Magic Hotel di Paul Graham. Ero al seguito di un magnate di Toronto che la ROUP Corporation voleva orientare verso alcuni investimenti che le avrebbero fruttato notevoli guadagni. Lui aveva la fissazione delle sedute spiritiche e cose simili. Infatti Paul Graham fino a un anno fa era il più acuto intrattenitore metafisico che abbia mai conosciuto, non so adesso. Faceva dei trucchetti che inseriti in un film fantastico lo avrebbero candidato sicuramente all'Oscar per gli effetti speciali. Comunque organizzava tresche con l'aldilà come se si trattasse di una bisca clandestina. Notai Lugosi per il suo pallore, una tinta quasi cianotica della pelle che al buio emanava una fosforescenza discreta. Mi avvicinai al suo tavolino. Ero un po' offuscata dagli alcolici. Sebbene fossimo ancora all'inizio della «festa gotica» di Paul Graham, ne avevo già a sufficienza: appesantita dalle grandi arcate verticali del salone, dal vociare basso e cantilenante, dall'oppressivo mescolarsi di preparativi sabbatici e cifre runiche. L'aria era argentata a causa dell'insolita densità dell'incenso. «Posso sedermi?» dissi. «Faccia con comodo.» Lugosi, anche lui un sosia naturalmente, giocherellava con un cubetto di ghiaccio facendolo scivolare avanti e indietro dal polso alla punta delle dita. Ovviamente vestiva in nero. Mi offrì lo champagne, la sua bottiglia era intatta. Aveva un'aria di noia che mi sembrava la sua maschera. Controllai dov'era il mio accompagnatore, che non sentisse la mia assenza. Si era perso tra le ombre del salone. Poi lo colsi con la coda dell'occhio mentre stava intrattenendosi con Paul Graham in costume da druido. Potevo concedermi un momento di curiosità. Lugosi rappresentava, professionalmente come nella vita di tutti i giorni, l'immagine pubblica di una gigantesca catena commerciale per prodotti funerari e onoranze funebri. Lo avevano impegnato con un contratto che gli proibiva di lasciare i suoi panni da Dracula anche per un solo attimo, allo scopo di tutelare l'efficacia della campagna pubblicitaria incentrata su di lui. Prima di allora era stato il leader di un'organizzazione antisemita di Chicago. «Ti ho visto nella pubblicità di Canaria Esotica», mi disse. «Sì. Non è un lavoro che dia molte soddisfazioni.» Ebbe un lampo di luminosità negli occhi: «Non è più l'epoca di grandi interpretazioni. Oggi i film vengono fatti con il computer. Gente come noi ricorda l'epoca d'oro del cinema. Grandi attori che vivevano nei personaggi incarnandoli nei confini mortali della propria vita e trasformandoli in miti immortali. Non sapevamo neanche chi fosse Stanislavskij, eppure...», si interruppe, stupito di se stesso, «scusa, a volte mi sembra di essere davvero... lui». Non potevo biasimare il suo slittamento nell'identificazione tra sé e Bela Lugosi, sono una donna che ha sofferto. Quasi per scusarsi soggiunse con un bisbiglio confidenziale: «Non so arrendermi: non sono semplicemente una sua imitazione, mi considero un proseguitore. Nessuna pretesa di esserne la reincarnazione ma... chi meglio di me?» Parlammo a lungo. Si era immedesimato completamente nel ruolo. Come Lugosi vestiva sempre di nero e aveva le unghie lunghissime, un carro funebre invece di una comune auto; viveva appartato in un finto castello semidiroccato nei dintorni di San Diego. Allevava pipistrelli. Capii dai suoi racconti che di anno in anno si andava allontanando da lui ogni possibilità di affetto. La solitudine lo stava divorando. Aveva un atteggiamento moderato, forse di cupa sensibilità, e ricacciava nel profondo le manifestazioni più aggressive dell'animo, al riparo dagli elementi corrosivi della realtà. Mangiava, per esempio, con parsimonia, preferendo l'acqua ad altre bevande e il pane a cibi più nutrienti. Così la pelle gli era diventata livida, ormai segnata dalla penombra. Spinto dalla confidenza che si andava instaurando tra noi in quanto vittime della medesima sorte, mi confessò tremando: «Nemmeno posso sopportare la vista del sangue», e poi: «Tutto in me è un insieme di contraddizioni». Infine, come a un vecchio amico, mi descrisse la casa: un covo fatto a castello che aveva elementi di nudità quasi sacra, tratti di tipicità provenienti dal suo carattere. Attorno a noi turbinava la festa esoterica. I riti magici si innalzavano nel salone simili a fuochi artificiali. Demoni apparivano, mugghiavano e sprofondavano nel nulla. Restammo indifferenti, protetti da una cappa che nascondeva il nostro tavolo. Prima di sparire nel primo mattino, alle soglie dell'alba, Lugosi mi invitò: «Mi farebbe molto piacere se una sera mi venissi a trovare». Si avvolse nella cappa nera foderata di raso rosso e partì per San Diego. Sapevo che non sarei mai andata al castello, ma avevo la sensazione esatta che ci saremmo incontrati nuovamente. Qualcosa ci legava, e si trattava di un'affinità fondamentale. Il film era stato scritto da un appassionato di fantascienza di Indianapolis. Faceva qualche mestiere ingrato che lo forzava a sognare. Il suo soggetto fece intravedere qualcosa ai produttori della Warner. Alla fine mi arrivò tra le mani, già trattato sotto forma di copione e lo lessi. Mi sembra che tutto sommato fosse una porcheria con buone prospettive in quanto a incassi. L'idea era che io, in veste di Rodolfo Valentino, Jimmy Dean e Bela Lugosi per tre diverse ragioni fossimo scampati alla morte. Rodolfo Valentino era sopravvissuto grazie a una strega svolazzante che, innamorata di lui, si era sacrificata bruciando la propria anima al posto della sua nel rogo degli inferi. Dean aveva simulato la morte in automobile per ritirarsi nelle foreste del Montana, dove conosceva l'ubicazione della fonte dell'eterna giovinezza. Per Lugosi era molto semplice: si era trasformato in un vero vampiro. Nella trama ci incontravamo in seguito a delle coincidenze poco verosimili e decidevamo che era il momento di rendere giustizia alla nostra notorietà. Jimmy diceva in una battuta del film: «Abbiamo fatto più noi per l'America che il Boston Tea Party». C'erano delle vere perle di dialoghi. In una scena precedente, durante il nostro incontro, Jimmy e Lugosi avevano un breve scambio sulla reincarnazione. Jimmy assentiva a un'affermazione di Lugosi reclinando il capo e, lasciandosi prendere da un lieve rossore vergognoso, diceva: «Sì, quando sono stato un cavallo avevo un talento da purosangue. Volevo solo correre...» Il nostro scopo nel film era di aggiungere le nostre effigi a quelle alte diciotto metri di Washington, Jefferson, Lincoln e Roosvelt; iscriverci nel Mount Rushmore National Memorial. Ci dotavamo di un camion carico di dinamite e attrezzi. Dean aveva studiato scultura e sotto le sue direttive avremmo portato a termine l'opera in una sola notte di luna piena. I nostri piani andavano all'aria quando venivamo sorpresi dallo sceriffo e scambiati, senza essere riconosciuti, per dei dinamitardi comunisti. Ci uccidevano durante un disperato tentativo di fuga sul camion pieno di esplosivi. Lo scoppio avveniva ai primi raggi del sole. Il film aveva il titolo provvisorio di Notte senza Stelle. Jimmy usava lo stesso modo di Dean di mettersi a sedere come gettandosi da un dirupo o di ciondolare il corpo. Era pieno di rabbia quanto un giovane lupo affamato. «Lo sai qual è l'unica occupazione delle agenzie cinematografiche oggi? Trovare i sosia di Marilyn Monroe, Paul Muni, Montgomery Clift, Clark Gable...» mi disse subito. Lugosi invece si scusò per non avere intuito il mio vero sesso durante il nostro primo incontro: volle baciarmi la mano come meritava una vera signora. Tra noi tre si sviluppò presto un triangolo di simpatia. Fu fronte comune contro il regista, Bill Blurry, una specie di bisonte con gli occhi porcini. A me personalmente faceva paura la prospettiva di tornare nei luoghi della mia infanzia nelle nuove spoglie del divo. Guardavo con timore al giorno in cui saremmo partiti per gli esterni. Iniziammo le riprese nei vecchi teatri di posa della Warner a Burbank. Jimmy Dean mi piaceva. Una volta mi venne a trovare nei camerini durante una pausa. Mi stavo cambiando, quasi nuda. «Sei carina», mi disse affacciandosi. Restò immobile con la faccia atteggiata nel suo broncio caratteristico, poi si avvicinò. «Sei una bella maschietta», mi passò l'indice sul torace, sotto il petto, «hai le costole che suonano come un vibrafono.» Non potevamo farci vedere insieme: la produzione era severissima, clausole e penali stabilivano rigorosamente i nostri rapporti personali in vista della futura campagna pubblicitaria per il lancio della pellicola. Il nostro idillio si consumò nella villetta di un conoscente di Jimmy, su una spiaggia a cinque minuti d'auto dagli Studios. Lugosi divenne un amico inseparabile, chiuso in se stesso, ma pronto a confortarmi con il suo sguardo languido e i silenzi espressivi. Le riprese invece stentavano ad assumere una propria fisionomia. Le macchine da sole non avevano intuizioni, il computer non riusciva a programmare le situazioni anche perché i rapporti tra me e Jimmy erano ben diversi da quelli che dovevamo rappresentare. Gli schemi di ripresa erano calibrati sui dati che gli erano stati immessi e questi non tenevano conto del nostro rapporto segreto. Perciò spesso non riuscivamo a rendere plausibile la recitazione e l'intera scena andava riprogrammata numerose volte con l'inserimento di incognite a più esponenti. Bill Blurry si ficcava le dita nei capelli rossi. Aveva le ascelle sempre macchiate di sudore. Gridava: «Cosa avete? Non siete morti, state facendo qualcosa che desiderate con tutte le forze. Entusiasmo smidollati!» Jimmy provava perciò dei gravi scompensi psichici che sfogava con me. Giunse a provare gelosia per la tenera amicizia che avevo con Lugosi: passavamo ore intere del nostro tempo insieme, ore in cui mi interrogava sui pochi minuti passati con il nostro tenebroso collega. Le cose precipitarono sino a che, un venerdì, esplose inspiegabile la pazzia. «Cosa avete fatto?» ripetè Jimmy per l'ennesima volta. «Niente. Abbiamo guardato la televisione, poi a una certa ora se n'è andato. Sai com'è fatto...» «No, non lo so com'è fatto. Ma mi pare che tu lo sappia fin troppo bene. Da quanto era uscito prima che arrivassi io?» «Non so. Per favore non gridare.» Eravamo tra i capannoni, a mangiare un panino durante una pausa di lavorazione. «Se n'è andato presto apposta, per non incontrarmi. Cosa avete fatto? Lui lo sa bene che se lo vedo dopo che avete combinato qualcosa me ne accorgo.» «Smettila, sei geloso.» «Non è vero. Non sopporto di essere ingannato. Voglio sapere come stanno le cose. Ho il diritto di rendermi conto.» «Mi stai esasperando.» Tentò di toccarmi. Voleva spettinarmi, farmi cadere tra l'erba di un'aiuola, forse per baciarmi a ogni costo. «No!» gridai. «Jimmy.» Lugosi apparve dietro di noi. La sua espressione era triste. «Non parlare Jimmy. Stai zitto.» Jimmy estrasse il coltello a serramanico, lo aprì: «Ho avuto dei riguardi per te. Perché sei vecchio. Ma tu hai sempre agito alle mie spalle. Volevi lei, nient'altro». Sapevo di muovermi come Rodolfo Valentino, che ogni gesto somigliava ai suoi, e sembrava falso. Avrei voluto strapparmi i lineamenti di dosso, apparire scarnificata simile a un grande sesso umano di donna. Togliermi la faccia di Rudy e scoprire che quella vera era l'altra, quella della maschera femminile. Li amavo entrambi, nel modo in cui ognuno di loro due meritava. Ma il cinema ci aveva creati per un melodramma veloce, in cui non c'era spazio per sentimenti duraturi; esistevamo a fior di pelle, nei rulli in sala di proiezione. Dentro di noi esplodevano sentimenti improvvisi, covati nella loro negazione. «Sei pazzo», dissi a Jimmy. Con l'aspetto che avevo nessuno poteva credermi, nemmeno mi ascoltavano. Mi sentii buffa. Dal vialetto stava avvicinandosi gente incuriosita: comparse, attrezzisti, segretarie di redazione, qualche attore di secondo piano. Lugosi abbracciò Jimmy che gli affondò il coltello in pancia. Si piegò su di lui e lo baciò sulla bocca. Cadendo morente sputò la lingua di Jimmy grondante sangue tra la ghiaia: «Non parlare Jimmy...» continuò a dire Lugosi tra i rantoli, soffocando nei rigurgiti di sangue, lui che ne aveva orrore. Jimmy mi fissò. Era un bambino che aveva perduto qualcosa. Si abbassò per raccattare la sua lingua ma prima di farlo si guardò intorno e vide la gente in cerchio che lo osservava silenziosa. Gli occhi gli si svuotarono da qualsiasi espressione. Si alzò di scatto e corse via. Io avevo sempre pensato che il cinema fosse troppo falso per rappresentare la tragedia. 3. Nella vita: Ottobre 1997 Il film non si farà mai. Credo quella sia stata l'ultima opportunità per noi di onorare la memoria dei miti che incarnavamo. Lugosi è morto, Jimmy scomparso. Sul monte Rushmore rimangono imperturbabili i volti di Washington, Jefferson, Lincoln e Roosvelt. La nostra vita è legata al passaggio di una pellicola, all'aspetto effimero della celluloide. Se Valentino, James Dean e Lugosi sono dei miti lo devono alla loro inafferrabilità, all'aura evanescente delle loro forme, all'aspetto mortale del cinema, alla nebbiolina che piano piano si sbiadisce nei ricordi e li rende irraggiungibili. Non siamo fatti per le statue, per essere osservati a lungo: l'impressione che si ha di se stessi tramite noi è troppo importante per sciuparla fissandola nella pietra. Non si può renderla statica, è il movimento che permette alla gente di identificarsi in noi anche per poche ore. Tramite Rodolfo Valentino le donne e gli uomini sono bruciati dalla passione, con James Dean intere generazioni si sono sentite eroiche, con Lugosi hanno temuto l'irrompere della pazzia... Ho rimesso gli specchi nella mia casa. Dopo lo scioglimento del contratto ho lasciato il mio volto da Rodolfo Valentino libero di mostrarsi a tutti. Ho deciso di non tornare a essere quella di prima: sono successi fatti per cui non è più possibile. Mi sono abituata a vivere la mia femminilità tramite questo corpo, a dispetto delle contraddizioni di cui è fatto. Il mio ventre ha una forma arrotondata, la pelle è rosea, calda e lucida come quella di qualsiasi donna incinta. Aspetto un figlio da Jimmy Dean, dovunque egli sia ora, nascerà malgrado le sue paure. Jimmy diceva sempre di odiare i bambini. «Possono morire per niente», diceva, «soffocati da una caramella, oppure credersi dei falchi e buttarsi dagli ultimi piani dei palazzi.» Ho rinunciato alle mie fantasie. In questo brutto dramma moderno che è la nostra vita qualcuno deve pur sopravvivere. Chester Himes - La città selvaggia (N.d.A.) Credo che i film di Shaft e quelli con Bara e Beccamorto, Coffin Ed e Grave Digger, due punti di riferimento per la blaxploitation cinematografica americana, siano lontani dall'immaginario italiano come una mozzarella dai gusti alimentari di un maori. Anche se nel caso di Shaft il tema musicale di Isaac Hayes sarebbe diventato storia del pop quanto Marvin Gaye. Ma quei film, che basavano molto sul teorema che gli uomini di colore ce l'hanno più lungo di noi bianchi, insieme alla passione per il pugilato stimolarono il mio interesse per la cultura nera. Bara e Beccamorto, che compaiono fugacemente in questo racconto, nascevano come protagonisti dei romanzi di Chester Himes, grande scrittore di Harlem che come Jim Thompson e David Goodis avrebbe dovuto aspettare la critica francese per essere riconosciuto per quel che valeva. All'incrocio con la Main Street i fiocchi di neve piovevano a imbrattare l'asfalto come pezzi di budella. C'era un bidone di rifiuti fradici proprio in mezzo alla strada, con dei cani assorti. Sonny, dentro il cappotto, sudava. Aveva la bocca acida. Vagò inutilmente per altri minuti cercando di attutire il dolore alle costole, poi si infilò nel mulinello gelato della Settima Avenue, finché giunse all'El Dorado. L'El Dorado era un cimiciaio pieno di negri come Sonny, d'un nero impenetrabile, che la notte bevevano l'alcol più indigesto che si trovasse a Harlem o anche più a est, nel Bronx. Molti si guadagnavano da vivere aspettando la moglie. Mandavano le donne a farsi un giretto con chi aveva soldi da spendere. Si divertivano da matti parlando di allocchi e musulmani neri piegati sul tavolo da biliardo, o giocando a dadi e a carte. Dad Adonis correva avanti e indietro a portare da bere. Faceva tutto da solo, sotto il banco scoperchiava casse di whisky con le mani callose. «Ehi, Sonny», disse Dad, «cosa fai con quella faccia da bistecca?» Sonny vide per la prima volta quella sera, riflessi nello specchio dietro il bancone, i propri occhi con le palpebre giallognole, con gli strati di piccole cicatrici sugli zigomi bianchi e gonfi, e il collo che usciva rosso infiammato dalla camicia. «Ho perduto», disse. Non aggiunse altro. Dad mostrò la sua lunga fila di denti rosso mattone. «Dammi da bere», disse Sonny. Pensò che forse avrebbe fatto meglio ad andare da qualche parte a cenare in maniera decente, ma non ne aveva voglia. Osservò una fatalona con i capelli tinti di giallo ritornare dal marito; scodinzolava in un giubbotto striminzito di pelo di coniglio, con i calzoni tesi sul sedere. Desiderò strizzarla un pochino. Quando gli passò, si asciugò il sudore dalla fronte e tirò il cavallo dei pantaloni che gli si era appiccicato. In tre lo chiamarono da un tavolo: «Sonny!» «Che c'è?» «Vieni. Fai un tiro ai dadi.» «Sì», annuì quasi tra sé. Raggiunse i tre uomini seduti. Vernor lavorava in una friggitoria nella 155a Strada, oltre il fiume Harlem. Art, che aspettava sua moglie di ritorno da una passeggiata, lisciò il rovescio di satin della giacca di flanella blu e porse a Sonny due dadi unti. Il diamante che portava al medio scintillò nella luce. Otis si ficcò uno stuzzicadenti tra gli incisivi e sorrise molto compiaciuto: «Ne hai soldi, eh?». «Certo.» Sonny si frugò le tasche. Estrasse una mazzetta di biglietti che gli si arruffarono tra le dita. «Ho perduto. Ho la schiena a pezzi.» Gli parve che gli altri non mostrassero alcun particolare segno di dispiacere. Prese i dadi e li lanciò, solo per vedere come girava la fortuna. Buttava male. «Sonny, lascia perdere: non è la tua notte», lo consigliò Dad Adonis porgendogli la bottiglia. «Gran filosofo», commentò Otis. Aveva uno sguardo significativo: «Se non impari a startene zitto, una di queste volte trovi qualcuno che ti strappa la lingua e te la ficca in culo». Sonny, prevedendo di perdere tutto non guardava neppure i dadi, stava pensando a sua moglie... a quando era ancora un promettente peso massimo di ventisei anni. Tre anni prima era un pugile di talento, degno di rispetto. Lena era portoricana. L'aveva conosciuta sulla strada per Reno, in un Diner dove lavorava come cameriera. (Lui aveva appena vinto per abbandono alla settima ripresa). Una di quelle donne che si fanno parlare dietro quando passano con l'andatura che fa volteggiare le chiappe. Il cuore di Sonny si riempiva d'orgoglio quando gli raccontavano che bella donna era sua moglie: si incantava ad ascoltare. Ricordava anche un incontro venduto per arrivare alla semifinale del campionato mondiale e i muri bianchi della clinica. Certi giorni gli pulsava ancora la testa, come se si dovesse spaccare. Per aiutarsi a tenerla insieme non gli era rimasto nient'altro che le mani. Le dita grosse con la pelle di cuoio, forse qualche bottiglia di roba forte e pessima, ma non sempre. «Gioca, avanti.» Art mise i soldi sul ripiano bagnato d'alcol. Sonny si alzò ritirando quel po' che non aveva ancora perduto. Giocava in trance. Barcollò sui piedi teneri per l'incontro della sera e si avviò verso l'uscita. «Basta», disse. Mise tre dollari nel palmo di Dad Adonis e infilò il resto nella tasca del cappotto che aveva a malapena abbottonato. «Non te ne vorrai andare così?...» disse Otis. «Dai, torna. Può darsi che ci spenni. Anzi, credo proprio che succederà se vieni qui.» Art lo bloccò trattenendolo per un braccio mentre stava per raggiungere Sonny: «Lascialo perdere...» Sonny uscì trascinandosi. Inciampò nelle bottiglie vuote, gli rispose l'eco ovattata delle insegne di latta che oscillavano nella tormenta lungo tutta la strada. Si sentì improvvisamente braccato da una consapevolezza strana. Il sentimento negativo del fallimento. Sprimacciò il pacchetto delle sigarette fino a mettersene una tra le labbra; le mucose inaspettatamente secche si incollarono al filtro. Per dare un tiro dovette strapparsela di bocca. Il sangue gli andò tra i denti, mescolato al sapore di tabacco, dolce e sgradevole come quello di carie marce. Costeggiò vacillando i tralicci d'acciaio della soprelevata. Ascoltò rombare la locomotiva diesel sulla sua testa e poi allontanarsi con una vibrazione dell'aria. Lena era scomparsa dopo l'incontro venduto a Jersey City contro il bianco. Ebbe l'intuizione, dopo anni passati nella totale incoscienza, che avrebbe potuto trovarla semplicemente chiedendo in giro. Era da qualche settimana che non intingeva, e il ricordo di Lena lo riempiva di un inebriante orgoglio virile. Si accorse del mugghiare sommesso di una Buick nera targata New York, lucida alla luce dei lampioni, che lo seguiva a fari spenti da qualche minuto. Al volante Art, proprietario dell'auto, fumava un cubano costoso, da sei dollari la dozzina. Si tolse il sigaro dalle grosse labbra, fece scivolare la cenere fuori dal finestrino e continuò a commentare con sua moglie Mary: «Non sembra sciancato quello là? Guarda come cammina». Dal sedile dietro vennero le risate cavernose di Vernor e Otis. «Ehi, che avete da ridere voi?» Art si voltò facendo la faccia seria. Ci fu un attimo di silenzio e tensione, poi Art gettò loro addosso il mozzicone e il suo canino d'acciaio brillò con una breve gamma di iridescenze. «Va', cosa fate così seri? Non ciucciatevi così quelle sigarette, non sono tette. Lattanti.» «Cosa vuoi?» disse Vernor. «Si può sapere cos'hai?» «Niente», disse Art. «Non mi piace la vostra brutta voce.» «Sì paparino», replicò Otis a voce bassa. Art gli sganciò un ceffone rapidissimo. Aveva un grande sguardo acquoso che non si capiva cosa volesse dire. Tornò di scatto a impugnare il volante. Accelerò, con i fari accesi. Aggirò Sonny: gli si parò davanti con la fiancata sinistra dell'auto. «Ehi», gridò Art dall'interno. «Hai bisogno di aiuto? Ti ricordi chi siamo, vero?» Sonny alzò lo sguardo. Poi si guardò le caviglie, dove i pantaloni lasciavano intravedere i calzini chiari e la pelle che sembrava arrosto bruciacchiato. «Non sono in arnese», sorrise con tutta la fiducia in se stesso di cui era ancora capace. Attraversò di corsa la strada schivando una macchina che passava. Sentì che le ossa gli facevano difetto, come in quei maledetti allunghi che tentava di lanciare quando stava sul ring. S'intrufolò tra due macchine ferme, raggiunse il marciapiede. Corse rasente al muro. La neve gli schizzava in faccia fastidiosa. Il rumore della corsa elastica di Vernor e Otis spinse Sonny a girare la testa. Vide i due ansimargli alle calcagna, mentre Art lo seguiva lentamente in auto. Allora balzò giù dal marciapiede, si mise a correre sulla carreggiata. Art dovette frenare di colpo per non investirlo; il motore tossì e si spense. Illuminata dai fari, madida di sudore, la faccia del fuggitivo aveva un color bronzo riflettente. I muscoli si gonfiavano sotto la pelle, gli occhi gli strabuzzavano e i capelli crespi stavano dritti per il panico. Sonny credette di evitare la Buick che gli arrivava addosso proiettando istintivamente braccia e gambe in aria in maniera grottesca, come un fantoccio che in un film precipita da un'altura. Forse voleva saltare, o volare addirittura, ma non si mosse dal punto in cui era. I denti sbatterono l'uno sull'altro, scricchiolando nella larga mandibola nera. Cadde a terra rovinosamente, subito raggiunto dai suoi inseguitori. Si sentiva solo il rumore delle bocche che recuperavano fiato. Art scese e afferrò Sonny per il bavero del cappotto. «Sei un atleta. Chissà com'è che perdi tanti incontri.» Sonny si portò in vista il palmo escoriato della mano. Poi si coprì gli occhi, abbacinato dai fari puntati in pieno volto. «Lo sai cosa abbiamo scoperto dopo che te ne sei andato? Baravi. Non sembra vero, eh? Non sei furbo, questo è il punto, più baravi e più perdevi. Ma forse era una tua strategia per spennarci meglio la prossima volta.» «Lasciatemi in pace. Non voglio niente da voi.» «Mettimi in mano tutti i soldi che hai. Tirali fuori di tasca.» «Non ho niente.» «Dai, su, ci basta quello che hai. Anche se uno non è più molto in forma, la borsa degli incontri del sottoclou a Brooklyn non è niente male... hai quanto ci basta per farti perdonare.» Otis gli sferrò di taglio un calcio nel gomito. Sonny si riversò sull'asfalto contorcendosi con un lamento acuto. «Sembri un maiale», osservò Otis. «Mi hai spezzato il braccio.» «Quanto reciti», Otis lo prese per la collottola e lo alzò in piedi. Era un grosso ammasso di carne scura con un ghigno insoddisfatto in mezzo alle orecchie. Mise Sonny con il volto a fronte di Art. «È una questione di principio, ormai. Ti spiego di nuovo. Hai barato. Se vuoi che passiamo sopra a questa faccenda: tira fuori i soldi e dacceli.» «No.» «Sì, dai.» Art e Otis affondarono calci nel ventre molle di Sonny. Li guardava, vedeva i colpi arrivare come se avesse negli occhi un rallentatore di immagini. Avevano le voci basse, ubriache, fetide. Strabuzzò gli occhi e sputò a terra un getto di sangue. Perse i sensi con i fiocchi che lo accecavano e si confondevano con le proiezioni di dolore del cervello. Ritornò in sé ancora sulla strada, rannicchiato quasi sotto una vecchia giardinetta. La Buick si stava allontanando scivolando lentamente sulla strada innevata. Si alzò e non pensò ad altro che a tornarsene faticosamente alla pensione. Aveva due stanze all'Hotel Star, subito oltre i margini di Harlem, un posto che doveva essere appena decente quando era ancora in voga la Biograph. Dalla finestra della sala-cucina si sentiva il risciacquo dell'Hudson che si faceva largo tra gli isolati fino a lì. La lampadina era gialla, punteggiata di escrementi di mosca: in camera faceva un gran freddo. Sonny si scolò un fondo di bottiglia rimasto ad attenderlo sul comodino. Si tolse solo le scarpe. Ancora incappottato, si infilò tra le coperte preferendo addormentarsi senza ricordare le proprie ammaccature. Si risvegliò nella tarda mattinata, con un forte sentore di cherosene nelle narici. I vetri erano appannati ma fuori non nevicava più. Nelle finestre c'erano mosche appese a grappoli, in letargo invernale. Sonny rimase a lungo seduto in bagno. Stentava a capire cosa fosse accaduto la notte prima. L'incontro... poi l'aggressione. Si fece una soluzione con acqua e sale per indurire le mucose del naso. «Devo trovarmi un buon lavoro.» C'era però qualcosa di cui non riusciva a rendersi conto. Non aveva vuoti di memoria ma era come se fosse così. Era assorto. Aspettava che gli venisse in mente un dato preciso. S'intestardì. C'erano delle informazioni precise che il suo cervello gli rifiutava. Così stabilì una rapida connessione. Le idee confluirono verso un'unica soluzione. «Quei tre sanno la verità.» Aprì la finestra e assistette al panorama del terminal delle corriere. Sotto le lunghe pensiline di cemento, nella nebbia fredda, salivano fumi alluminio dai tubi di scappamento. I passeggeri, lenti e intorpiditi, si sgranchivano i polpacci. «Panama dev'essere un bel posto per viverci», pensò Sonny. Si sporse e sputò in strada, infilando lo sguardo tra le cataste di immondizie e rumori furtivi di crolli. Scese. Si fece dare una bottiglia a credito da Nick Gentilomo, il padrone dell'Hotel. Era un italiano pieno di birra, con la pancia appuntita da un'ernia mai curata. Aveva sempre la barba lunga mezzo centimetro, a larghe setole, con gocce di sudore trattenute tra pelo e pelo. «Hai una cera schifosa», disse a Sonny porgendoli la bottiglia. «Mettila in conto.» «Come?» «Sto per pagarti. Mettila sul mio conto.» «E come lo sai che mi paghi, te lo ha detto la fattucchiera?» Sonny si distese sul divano puzzolente della hall a bere bourbon, gettando un occhio di tanto in tanto al televisore acceso. Arrivò un uomo con il cappotto aperto. Sonny notò subito la pistola che, sotto la giacca, gli gonfiava l'ascella con un grosso bitorzolo. Si alzò, ciondolando fino alla reception, sgomitando un po' l'aria con il braccio che impugnava la bottiglia. «Mi chiamo Sonny». Gli porse la mano. «Non ho intenzione di socializzare.» «Cosa fai nella vita?» «Il rappresentante di sale.» Sonny si allontanò a capo chino. Mormorò degli Okay fra i denti. «Volevo offrirti da bere.» Il bianco si voltò verso di lui. Prese una valigia di cuoio logora e salì le scale. Sonny tornò sui suoi passi: «Hanno telefonato per me?» Gettò distrattamente lo sguardo nel registro degli arrivi, individuando il numero della camera dell'uomo. «Perché non vai a mangiare? Sono quasi le due», il tono di Nick era esplicito. Invece Sonny risalì le scale, bussò decisamente alla porta del bianco. «Chi?» «So che ti chiami Desmond...» «E con questo? Non sei già abbastanza sgrugnato?» «Ho bisogno di una cosa e credo che tu ce l'abbia. O almeno possa dirmi come fare a procurarmela.» Desmond allargò lo spiraglio della porta: «Entra». Lo precedette. La valigia era chiusa sul tavolinetto. Desmond era magrissimo in maniche di camicia. La giacca e la fondina con la pistola erano accavallate allo schienale di una sedia. Si slacciò le scarpe e, senza toglierle, si buttò sul letto: «Vuoi una sigaretta?» «No.» Scacciò il fumo del fiammifero dal volto: «Assomigli a uno che ho visto combattere ieri sera in una riunione a Brooklyn». «Ero io.» «Ti ha pestato a dovere. Lo fai per mestiere?» «Mi nutro a gazzosa.» «Bella risposta. Fai pena.» Sonny lo fissò. Non si sentiva offeso, non era adirato neanche un minimo. Lo fissò a lungo, con gli occhi pesti che galleggiavano fuori dalle orbite. «Sei un bel soggetto, negro.» Desmond non gli prestava attenzione; intratteneva un suo dialogo privato con il soffitto tramite il fumo che saliva fin lassù. «Che pistola è quella lì?» «Non ti incuriosire. Fa male.» «Vendimela.» «Scherzi? Fila via. Vai. Ti ho già fatto abbastanza compagnia.» «Voglio una pistola.» «Non è il mio genere.» Desmond si chinò con la mano protesa verso l'impugnatura dell'arma. Sonny lo colpì repentinamente con la punta della scarpa al plesso solare. Gli diede un secondo calcio, affondandolo nelle costole. Desmond perse saliva sulla moquette chiazzata della stanza. Rantolò: «Che cazzo ti sei messo in testa?» Sonny lo sollevò e gli diede un pugno dietro la nuca. Il bianco svenne. Adagiò il corpo sul letto. Frugò nel cappotto e gli trovò una siringa. Dentro la giacca c'erano i documenti, il portafoglio con centotrentasette dollari, nelle tasche esterne le chiavi della macchina, una Mercury, e qualche spicciolo. Aprì la valigia. Sotto i vestiti di ricambio e dentro un paio di scarpe, apparvero quindici buste di polvere bianca. Andò in bagno e preparò una dose molto abbondante per Desmond. L'altro era ancora privo di sensi quando gli piantò l'ago nel braccio ma emise ugualmente un piccolo gemito. Sonny si prese i sacchetti pieni, soldi, chiavi e la pistola: una trentotto. Per un istante vide il proprio riflesso allungato sulla canna nichelata, una smorfia. Era spaventato. Contratto dalla paura e per l'eccitazione. «Non farti fottere, Sonny. Non farti fottere», ripetè tra sé. Uscì e rientrò nell'albergo dopo un tragitto complicato attraverso la scaletta antincendio e un'acrobazia che lo portò da questa alla finestra dal bagno comune del piano. Ora però l'appartamento del bianco era chiuso dall'interno, allontanando da Sonny ogni sospetto possibile. Arrivato in camera, affondò la faccia in un panno umido. Aveva fame ma, sedutosi, si addormentò sul tavolo, con la testa riversa sulle braccia incrociate. «Hai dei dolori?» Pitcher scrutò Sonny languidamente. Era arrivato alla palestra con una Mercury bianca e azzurra che non gli sembrava in grado di possedere. «L'hai affittata?» Ricordava che dopo ognuno degli incontri disastrosi che gli organizzava, Sonny rimaneva ubriaco per parecchi giorni. «No, è di amici... Mi ha distrutto la milza, quello.» «E il resto no? O è perché sei triste e stanco che hai le borse sotto gli occhi?» «Ma tu per chi tieni, eh?» «L'hai digerito male» «Non sono più un pugile. Ho cambiato mestiere.» «Ah, buono a sapersi.» Pitcher alzò il mento sul collo con enfasi. Nella palestra l'odore acre di sudore avvampava. Due pugili saltellavano in allenamento per il ring. Dalle travi si sfilacciavano stracci di polvere, divelti dal risucchio dell'aeratore. Seduto in un angolo, nero come un pezzo di notte privo di ombra, il vecchio Gus masticava tabacco. Aveva le gengive rosse staccate dai denti. Il profilo era impassibile: «Se cerchi Nigel Tempie è in Europa a organizzare incontri per Vickie Salomon e Arnold Gully». Tempie era il padrone della palestra, nascosta nel ventre di Harlem. Lì Sonny era diventato un pugile di valore e molti altri coltivavano i loro sogni. Forse un tempo Tempie era stato anche il suo manager, tentò di ricordare... Era venuto lì per chiederglielo ma improvvisamente gli parve pericoloso. Prima doveva essere ben certo di non correre rischi. Ora che sentiva il buco incosciente della propria memoria, sapeva anche che qualcuno aveva tutto l'interesse di tenerlo all'oscuro dal passato. «Grazie Gus», gli chiuse la mano attorno a una banconota da un dollaro e se ne andò. Sonny superò un camion che procedeva lentamente. Guidava a bocca aperta, stringendo a intervalli una sigaretta tra il pollice e l'indice. Le scarpe bagnate lasciavano filtrare umidità dalla suola, il calore del cappotto esaltava il gelo sgradevole del sudore coagulato sulla pelle. Imboccò un viottolo vicino alla 142a con una sterzata brusca. Un secchio vuoto ruzzolò con fragore contro lo sportello dell'auto. Quando scese sul marciapiede il sudore gli aveva trapassato il retro del cappotto: gli colava anche sugli occhi, accecandolo. Vide una donna nera impanata nel fondo tinta e nella cipria e pesantemente profumata uscire da un portone. Lui aveva sempre le labbra secche e screpolate. Sentì che mentre parlava si rompevano e una goccia di sangue gli scendeva sul mento. «Cerco Miles Morgan. "Frog" Morgan... Sono un amico...». Lei gli fece un cenno disgustato. Lasciò il battente aperto. «Pulisciti i piedi quando entri», ironizzò. Sonny salì le due rampe di scale, fino all'appartamento di Morgan. Entrò senza bussare. La cucina era in penombra. Miles «Frog» Morgan stava mangiando tenendo una pistola nera a canna corta tra le posate, a fianco del piatto. Si portò il tovagliolo alla bocca piena. Masticò: «Cosa c'è?» «Ho qualcosa da venderti.» Sonny buttò sul tavolino una busta di droga. Miles la prese in mano, l'aprì. Umettò la punta del dito sulla lingua e lo tuffò dentro. Assaggiò. «Sì», disse scuotendo le grandi guance gonfie, «hai argomenti validi. Se sei un tipo ragionevole possiamo concludere un buon affare, noi due.» Quando Sonny rientrò in macchina, era più pesante non solamente a causa della calibro 38 ma anche per un grosso rotolo di bigliettoni che gli gonfiava l'altra tasca del cappotto. Si sentiva a suo agio, uno strano tepore si impadronì di lui come se fosse un'anguilla immersa nel suo fango. Davanti all'Hotel Star c'era movimento. Sonny riconobbe la berlina nera dei due poliziotti Bara Ed e Jones Beccamorto parcheggiata davanti all'entrata. Invece di fermarsi proseguì girando l'isolato. Nascose la pistola nel tiretto della Mercury. Infilò il denaro nella tappezzeria del sedile. L'Hotel Star traboccava di poliziotti, oltre i due agenti speciali di colore ce n'erano della narcotici e del reparto della criminale. Nick Gentilomo era steso morto sul banco dietro il quale solitamente stava a prendere gli arrivi: il registro giaceva a terra mezzo aperto. «Ehi faccino», Beccamorto fermò Sonny, «abiti qui tu?» «Ho le stanze al 27.» «Sentilo com'è forbito», commentò Beccamorto prima di squadrarlo, «Sei malato?» «No, sono un pugile. Cos'è una caccia alla volpe?» Ed si strofinò il naso: «Il mio collega fa le domande, io faccio le domande; tu rispondi. Conosci il morto?» «È il padrone.» «Bene», Bara Ed e Beccamorto si allontanarono da Sonny. Un poliziotto bianco in divisa segnò le sue generalità su un taccuino, spostando indietro il berretto sulla nuca per vederci meglio alle luci fievoli della hall. Era un pomeriggio limaccioso. Nick Gentilomo aveva la gola tagliata, con la testa riversa giù dal banco sembrava una larga bocca spalancata, rossa e slabbrata. «Conoscevi Desmond Harris?» «Chi è?» «Un cliente dell'albergo. Era arrivato oggi. Trovato morto nella sua stanza per una dose d'eroina che non si sarebbe fatta neanche un orso, dice il medico legale. Abbiamo ragione di credere fosse uno spacciatore... una storia di cosche rivali. La sua stanza adesso sembra San Francisco dopo il terremoto.» «Mai sentito. Non credo di averlo nemmeno visto. Sono uscito stamani presto e me ne sono stato in giro tutto il giorno.» «Che attività hai?» «Faccio il pugile. Se fossi una star non me ne starei qui.» «Verificheremo... devi trovarti un altro posto per dormire, questo hotel chiude...» «Non lo rimpiangerò», concluse. «Posso recuperare la mia roba?» «Sì. Dobbiamo sapere il tuo nuovo recapito.» «Humm, Sissignore...» lasciò un vecchio indirizzo di parenti. Nel buio fitto della sera Sonny affrontava i propri pensieri con maggiore profitto. Le macchine con i fari accesi arrancavano attraverso l'immobile silenzio della strada. Delle foglie si appiccicarono al parabrezza della Mercury. Il bagnato si sollevava a spruzzi dall'asfalto, il vapore creava un alone attorno alla luce dei fanali. Lo spessore ovattato dell'atmosfera fece sentire Sonny più lucido, in un corpo più adatto alle circostanze. Non aveva mangiato; trovò tra le cose lasciate da Desmond nella macchina una gomma da masticare che faceva al caso suo. La scartò nell'attesa del via a un semaforo sulla Park Avenue. Ricordò che probabilmente in quel momento Vernor e Otis tornavano dal loro giro di scommesse. Poteva aspettarli fuori dall'El Dorado. Li vide arrivare da lontano. Sceso dall'auto, li precedette all'entrata. «Ehi, già in forma?» sorrise Vernor. «Ho trovato del denaro. Dovete darmi l'occasione di rifarmi.» I due si trasmisero un ghigno d'intesa. «Ne ha tutto il diritto», disse Otis. «Ti fa male il braccio? Entriamo.» «Non qui. Andiamo da Clayton.» «Come preferisci.» Il braccio destro di Sonny si tese: dentro la tasca del cappotto le dita strinsero il calcio della pistola. Si infilarono in alcune vie strette e scure, senza illuminazione, dove i gatti ringhiavano. «Otis», chiamò Sonny. Otis si voltò verso di lui per metà: «Eh?» Sonny estrasse velocemente la pistola. Esplose due colpi sordi. Il rumore secco delle esplosioni fu attutito dal contatto morbido dei vestiti. Otis crollò lanciando un rantolo incompleto. Rimase immobile a terra. «Fermo», disse Sonny tendendo l'arma in avanti verso Vernor come fosse un coltello, «se non vuoi morire anche tu dalla sorpresa.» «Posso ridarti i tuoi soldi, basta che non ti arrabbi.» «Io non mi arrabbio.» «Lasciami andare. Non ne farò parola con nessuno. Otis non l'ho mai sopportato, era pazzo.» «Sei impallidito, lo sai?» «Lasciami Sonny, ti scongiuro.» «Ho sempre creduto foste amici, voi due.» «No. Ti sbagli. Lavoriamo per Art, lo sai.» «Ah, sì...» «Sonny...» «Voglio sapere dov'è mia moglie. Lena.» «Non sapevo neanche che fossi sposato. Lasciami andare», Vernor si tuffò verso Sonny che sparò mancando il bersaglio. Caddero avvinghiati. Sonny avvertì un dolore lancinante al gomito: gridò e allo stesso tempo perse la presa della pistola. Intanto Vernor lo stava prendendo ferocemente a cazzotti. Il pugile, spalle a terra, annaspò. La sua mano incontrò un pezzo di legno proveniente da una cassa o qualcosa del genere. Lo sbatté con violenza sulla faccia dell'avversario. Un chiodo rimasto infisso nel legno affondò dentro l'occhio di Vernor dalla parte della capocchia per la lunghezza di quattro centimetri. L'urlo fu agghiacciante. Vernor si divincolò mugolando. Si sollevò tenendosi conficcato l'ordigno con le due mani. Tremava senza il coraggio di strapparsi il grumo squarciato dall'orbita. La pupilla sana roteava impazzita nell'alveolo. Sonny inginocchiato sparò un colpo che entrò nel cervello di Vernor dopo avergli frantumato la bocca. Ci fu il breve rimbombo della pallottola che per passare spezzava i denti e sfondava sordamente il palato dell'uomo. «Art», disse Sonny. Lo attese ansimante. Aveva corso per dieci isolati, fino al palazzo affumicato, con i mattoni sbriciolati, ridotti a schegge sulla facciata. Aveva ancora i vecchi pilastri degli anni Trenta. Tre piani tozzi, con i terrazzini di ferro brunito dal tempo. Dopo alcuni minuti decise di salire a cercarlo. Irruppe nell'appartamento sfondando l'uscio con una spallata. La serratura saltò contro la parete di fronte. Il catenaccio resistette fino a far scrocchiare i cardini: la porta cadde sollevando polvere, con un rumore di schianto. Mary, la moglie di Art, lo fissò entrare nella stanza. Era allibita, priva di parole. Il brutto ceffo nero che la schiacciava tra sé e il materasso, non si era ancora reso conto che era entrato qualcuno. «Dov'è Art?» «Non lo so», la donna rantolava sotto il peso grasso del calvo. Il suo corpo si allargava all'altezza dei fianchi. Di lei si intravedevano lembi di carne dilatata e cosparsa di sudore dalla foga dell'uomo. Sonny si avvicinò all'uomo: «Basta. Vattene». L'altro lo gettò contro la parete con un movimento deciso del braccio. Aveva una grande aquila bluastra sul deltoide. Sonny rovistò in cucina nei cassetti: trovò un lungo coltello affilato. Tornò. Strinse le labbra mentre infilava la lama nel culo del nero. Quando la ritirò il buco fiottava sangue come un idrante. Schizzò attorno imbrattando il letto. Il calvo venne con un piccolo gemito. Rotolò sul pavimento senza dar segno di dolore. Sguazzò nella pozza vischiosa del suo stesso sangue. La donna rimase immobile, con le palpebre spalancate e un fremito isterico contenuto a forza: «Non mi toccare». In quel mentre Art entrò saettando nella stanza. Impugnava una pistola. Sonny si scansò dalla sua traiettoria e protese il ginocchio. Lo colpì al basso ventre scaraventandolo seduto a braccia aperte, con la schiena contro il muro. La pistola schizzò dalla mano di Art sotto l'armadio. Sonny, guardandola volare via, si colse riflesso nello specchio di una delle ante aperte: non si riconobbe. «Non te la caverai», disse Art. «Come lo sai?» Sonny si guardò le mani e per la prima volta da tanto tempo, si sentì forte. «Vernor e Otis non correranno a salvarti.» «Li ho trovati. Otis non è morto.» «Sto cercando mia moglie Lena.» «Ti è tornata la memoria?» «Niente.» Sonny scosse la testa. Il manico del coltello era duro e doloroso dentro la mano serrata. «Tu sai tutto, vero?» «Saperlo non ti sarà utile in nessun modo. Sei un avanzo.» «C'entra Tempie, sì?» «Era il tuo manager, fino all'incontro di Jersey City. Quando sei andato giù non gli sembrava vero. Avevi perso la memoria ma un medico del posto gli disse che era solo effetto del trauma. Ti sarebbe tornata presto. Allora Tempie aveva gran bisogno di soldi; c'era la questione dei debiti di gioco con un tipo di Chicago che gli avrebbe fatto la cassa a breve termine se non se li fosse procurati. Per questo aveva venduto l'incontro, non altro. Così fece in modo che tu non lo venissi mai a sapere. E si prese anche la borsa. Ah, avevi tante cose che gli facevano gola. Non ultima tua moglie. E Lena gli piaceva molto, te lo assicuro. Del resto, a chi non piaceva Lena? Tempie conosceva un medico nel Connecticut con una clinica speciale: ti ha fatto una piccola operazione al cervello. Toccati la testa... non potrai mai ricordarti di niente. Tempie ti ha affidato a noi, dovevamo tenerti d'occhio a tempo perso. Ha avuto sempre un po' paura. O forse erano i rimorsi, ma non credo. Tua moglie invece la tiene drogata dalla mattina alla sera nella pensione di Madame Garrison. Non deve piacergli più adesso, vedessi com'è ridotta.» Sonny uscì nella nebbia notturna respirando come se ciò gli desse energia. Vide che dietro le tendine della cucina di Madame Garrison, le luci erano accese e filtravano bagliori di cottura. Bussò all'entrata di servizio. La vecchia giamaicana venne ad aprirgli ciabattando in un lungo corridoio. «Cosa vuoi? Non ho niente da darti, fratello.» Sonny la travolse senza ascoltare: «Lena», disse. La vecchia gli si aggrappò addosso, spaventata dalla pistola. «Non voglio far del male a nessuno.» Sapeva, per averla vista allo specchio a casa di Art, che la sua faccia aveva un'espressione terribile. Segnata da una volontà incomprensibile. Era un omicida, freddo. Salì cominciando a spalancare le camere. La vecchia gli ronzava attorno come un moscone, strepitando. Scoprì coppie intente nelle luci colorate dell'alcova. «Basta», disse la vecchia. «Non so chi tu sia, ma ti porterò da lei. Smettila.» Lo condusse in una saletta illuminata da un'abat-jour rossa, con un letto a due piazze con la sopracoperta scarlatta di raso. C'era un paravento di carta, cinese, con disegni erotici; e dei pesanti tendaggi alla finestra. Sonny non riconobbe Lena, non era come l'aveva immaginata. Era gonfia, con il viso tumefatto dai farmaci. Il corpo era sfasciato e il suo colore naturale sembrava una tinta livida un po' repellente. «Sono Sonny...» disse timidamente. Lei lo fissò. Gli occhi erano vuoti. Non diede alcun segno di riconoscerlo. Lui le prese la mano sedendosi insieme a lei sul letto. «Ti piacerebbe fare un viaggio? Ho tanto denaro adesso. Possiamo andare in Sudamerica. O meglio ancora a Panama. Ti porterò in giro, a teatro, nei migliori ristoranti, ti farò viaggiare in taxi. Posso procurarti quello che ti occorre. D'accordo?» Lei lo guardò assente. Sonny sentì che le ossa gli facevano male. Era stanco. Quando udì la voce di Art e altri uomini venire su dalle scale, non riuscì a reprimere una risata acuta e convulsa. Philip K. Dick - L'assedio delle tenebre (N.d.A.) Philip K. Dick ha descritto quello che nessun altro riuscirà mai a raccontare. Nei suoi romanzi c'è la storia dell'umanità vista non nell'effimero storico delle epoche, ma attraverso la persistenza di un incubo che costringe l'individuo, nella maggior parte dei casi inconsapevolmente, a confrontarsi con il nulla del nostro comune destino. Ma al di là della metafisica dei contenuti (o più probabilmente proprio in virtù della capacità dell'autore di renderli impliciti, sottesi a qualsiasi cosa abbia mai scritto, fino a farli divenire una remota sensazione che ci coinvolge tutti) le storie narrate da Dick risucchiano il lettore in un vortice di eventi che devono essere seguiti fino alla fine. Il racconto che segue è un concentrato dei temi dell'autore americano, che ambisce a essere una sorta di introduzione abbreviata alla sua opera. Come già accaduto per Ballard, anche questo racconto è finito in bibliografie e tesi di laurea. Oliver Brewster vide l'anello di nebbia scendere attorno ai confini della città. L'assedio delle tenebre iniziava in modo ovattato nelle prime ore del pomeriggio. In lontananza, verso l'oceano Atlantico, riverberava un crepuscolo di bagliori vegetali. Le alghe radioattive premevano sulle reti di sbarramento che le tenevano lontane dalla baia. Oliver immaginò le scintille, gli arcobaleni notturni sprigionati dai branchi di torpedini. Sui moli si stavano preparando le barche dei cacciatori di gioielli. Erano nascosti dentro le loro tute protettive antiradiazioni. Tute scure, lacere per l'uso, percorse da sottili ramificazioni di ruggine. Oliver li osservò imbracciare i proiettori con cui attiravano le torpedini. Fracassavano le teste dei pesci coi bastoni, e una volta issati a bordo ne squarciavano i corpi per estrarne i fili arteriosi, condutture laminate d'oro, e gangli nervosi fatti di pietre preziose. Camminando verso la sua auto si accorse che scendeva nella coltre nera della mente dove, specialmente a quell'ora del giorno, lo attendeva il ricordo di sua moglie. Sì, stai danzando, ti va? pensava. I suoi occhi cedevano a un caleidoscopio inverso. Si districava tra le pareti riflettenti dell'inconscio sino a raggiungere il palcoscenico la sera della prima: l'impossibile folgorazione di un cavo che saettava improvvisamente attraverso il palco. Si era fusa in una fiamma mentre vorticava di note. Lui aveva tentato di raggiungerla ma era caduto senza sensi, asfissiato dal fumo. «Sono scappati tutti. Mi hanno lasciato solo... voglio dormire.» Si distese nell'auto e inserì il programma di guida. Cinque minuti, pensò. Il ronzio lo accompagnò istantaneamente nel sonno. Si svegliò mentre la cabina si inseriva nel circuito-ascensore di un palazzo. Sorpreso, si sollevò di scatto dalla posizione supina in cui si era addormentato. Verificò il percorso programmato: c'era stata una modifica. Si erano inseriti sulla sua frequenza e lo avevano immesso in un circuito privato a coordinate segrete e con chiave d'accesso. «Mi hanno dirottato.» Quando entrò l'appartamento era buio. Vacillò. La fioca luce nell'atrio, alle sue spalle, sagomò debolmente la sua figura esile, con il braccio d'acciaio che brillava come un osso lucidato. Shanghai Li-Li stava truccando con cosmetici un busto di marmo raffigurante Giulio Cesare. Due alani rossi restarono accovacciati sul tappeto, a fianco della donna inginocchiata, intenta al trucco dell'effige. Tra la lunga vetrata che costituiva un'intera parete e la tenda che la copriva, si stagliavano dodici statue misteriose. Shanghai Li-Li rivolse il suo sguardo agli infrarossi verso Oliver: «Non fare movimenti bruschi, non parlare». Si alzò riponendo le ciprie in un cofanetto. Indossava un vestito lungo da sera, di stoffa argentata, con lo strascico a punta di freccia. Posò le mani dietro la nuca dei due cani e li condusse in un'altra stanza. «Buoni», fu un sussurro prima che li chiudesse. Le luci si accesero mentre Oliver, avvicinatosi alla finestra, poteva vedere l'orizzonte della megalopoli, come trovandosi sul palazzo più alto del mondo. «Non guardare le statue...» Shanghai Li-Li lo dirottò verso un divanetto basso. «Mi riconosci?» chiese lei. «Sei la moglie del Presidente», rispose Oliver. «Il Presidente... Conoscevo tua moglie. Abbiamo danzato insieme. Ricordi?» «Forse. Ora non ho le idee molto chiare. Vorrei solo capire cosa ci faccio qui, anche se...» Oliver fissò gli occhi di Shanghai Li-Li, vide che erano due globi computerizzati. Si interruppe. Fece per andarsene, con un passo lento. Lei sedette: «Ho un messaggio per te. È ancora viva». Oliver rientrò nella cabina. Richiuse il portello e sospirando inserì l'itinerario verso casa. La capsula si sganciò dalla parete esterna. Oliver osservò il gigantesco edificio bianco allontanarsi mentre il cubicolo si reinseriva nella struttura portante dell'auto. «La notte faccio strani sogni», disse tra sé, con voce piatta. A trentasei anni Oliver aveva raggiunto uno stadio della vita in cui niente pareva più interessarlo. Si era licenziato dal laboratorio di bioingegneria in cui lavorava, consapevole che ormai non esisteva più alcuna vera progettazione o ricerca attiva. Il tentativo fatto due anni prima di realizzare simulacri umani era stato abbandonato dopo la grande esplosione di Phoenix. Un largo cratere nero si apriva simile a una bocca infernale che aveva inghiottito un quarto dei territori dell'Unione. Vi era annegata anche una parte del Pacifico, andando a creare una delle fosse oceaniche più profonde e ribollenti del globo. I pozzi petroliferi rimasti nel sud erano prosciugati e le fibre sintetiche erano destinate ai settori di produzione primaria. «Mi piace solo sognare», concluse. La casa era una villetta isolata, a un piano, con decorazioni in finto legno. Distava qualche chilometro dalla cintura di protezione ad atmosfera controllata della megalopoli. Lontano, dietro la collina, si alzavano i fumi color seppia dei sobborghi: gli scarichi dei grandi agglomerati industriali automatici, funzionanti giorno e notte. Oliver rifletté se Shanghai Li-Li gli avesse fatto qualche offerta, ma gli parve di no. Scosse la testa. Si avviò sul vialetto di accesso. Accendendo le luci sentì un rumore di fuga. Un breve strofinio. Andò a sciacquarsi nel lavabo in cucina. Rientrò un attimo nel corridoio e spense l'illuminazione. Rimase due o tre minuti con le spalle appoggiate al muro, fumando una sigaretta. Dapprima fievole, poi sempre più ampio, si diffuse un ticchettio. Corse in camera da letto con la sigaretta accesa, la tenne tra le due dita sottili dell'arto meccanico a sinistra. Riaccese e scostò il letto. Sorprese decine di scorpioni alpha che si azzuffavano contro il battiscopa, con i piccoli rumori secchi. Lasciò cadere la brace di tabacco su di loro. I liquidi evaporati lasciavano chiazze ambrate sulle corazze. «Non gridano», si sorprese Oliver. Improvvisamente cadde la neve. Si avvicinò ai vetri per guardarla e per giorni si dimenticò di dormire. Rimase a osservarla scostando ogni tanto le tendine dalla finestra. Dapprima si scioglieva, era bagnata, ma poi si rapprese a coltre e crebbe. Questo gli dava un grande senso di tepore e sicurezza. La luce gialla della lampada costantemente accesa aveva una forte carica di intimità. Poi un vento freddo gelò la neve, abbassandone il livello. Quando Oliver uscì, tra cielo e terra c'era stata una fusione di grigio, spezzata qua e là dall'apparire sommerso di alcuni oggetti. Prima però si strofinò il viso con dell'allume di rocca che sua moglie aveva conservato in una scatola di peltro. Pensava servisse a evitare le screpolature del freddo, ma non ne era certo. I pori della pelle si chiusero, e Oliver sembrò una maschera di porcellana con gli spiragli sensoriali del volto socchiusi. Ebbe la sensazione di non essere solo: vide alcuni rifiuti cristallizzati nei lembi ghiacciati sul marciapiedi. Erano gusci d'uovo e lische di pesce, oltre a schegge carbonizzate. La neve inoltre era piena di polveri e questo era un segno ulteriore di vita terrestre. «È ancora viva.» Oliver fu folgorato da questa idea, quasi l'avesse visto scritto nei rifiuti, disposti a essere interrogati simili a foglie di tè. Rientrò e chiese la comunicazione sul canale fono: «Voglio gli appartamenti presidenziali». IL PRESIDENTE È IN VIAGGIO «Datemi sua moglie.» UN MOMENTO Attese a lungo. Sotto le scariche e i ronzii emergeva un programma di informazioni meteorologiche. Il vento stava portando in quota le polveri. Si prevedevano precipitazioni per il pomeriggio dell'indomani: la neve si sarebbe sciolta, la nebbia diradata. Ripristinarono la comunicazione. PERMESSO DI COLLOQUIO ACCORDATO Oliver reinserì la sua scheda personale nell'apparecchio. Attivò anche il segnale video. Shanghai Li-Li apparve sullo schermo. «Sapevo che non puoi fare a meno di lei. Me lo ha detto.» «Cosa volete da me? Prima voglio vederla.» «Vieni qua, ti aspetto.» Le pareti cangiarono in verde-avorio. Shanghai Li-Li si limava tranquillamente la punta dei denti con una spatola di ametista. Il busto di Giulio Cesare era bianco, in un angolo della stanza, con gli occhi tinti di azzurro profondo. «In un certo senso il Presidente è morto», disse Shanghai Li-Li. Oliver la guardò senza espressione. «È stato il morbo che prende la maggior parte della gente oggi: il cancro sepolcrale.» Si interruppe per mettere un'altra sigaretta nel lungo bocchino nero infilato sull'indice con un anello saldato: «La sua mente però è stata salvata. Vive dentro un satellite orbitante, mantenuta con le sue funzioni intatte, immersa in assenza di peso in una gelatina sintetica. Era l'unico posto che garantisse una completa sterilità dell'ambiente senza limitazione di tempo. Lassù non corre alcun pericolo. Ma ora l'Unione ha bisogno di lui qua.» «Sì?» «Il Presidente è in contatto radio con il computer centrale Magma 0. Pur modificando le frequenze di continuo, è stata rivelata un'interferenza. Abbiamo deciso di comune accordo il trasferimento in un nuovo corpo, per riportarlo sulla terra. Il Presidente e Magma 0 hanno compiuto una piccola indagine: sei risultato il criochirurgo più adatto all'operazione.» «è una cosa di cui sono capace, allora?» Oliver si guardò istintivamente le mani. La protesi meccanica era infatti un miglioramento tecnologico delle sue capacità funzionali. «E lei?...» Shanghai Li-Li socchiuse gli occhi molto lentamente: «Sì», percorse diagonalmente la stanza quasi si trattasse di un esercizio. «Ora...» Depolarizzò una cortina di fibre riflettenti. Dietro apparve Kathleen Brewster con un'espressione statica; stava sciogliendo il nodo che le teneva fermi i capelli dietro la nuca. «Ha ripreso a provare.» «Come avete fatto? Non è Kathleen.» Shanghai Li-Li sospirò molto intenta. «Non mi pare il caso di farne una questione di principio», malgrado il suo aspetto felino sapeva essere una donna molto rassicurante, «la memoria e il sistema neurale di tua moglie sono stati ricostruiti fedelmente nella struttura della monade centrale di questa macchina. È in grado di riprodurre le sue azioni, i suoi discorsi, le sue decisioni a un livello statisticamente perfetto. È come al momento in cui la incontrasti. Puoi scegliere di vivere con lei una vita simile a quella che avete già trascorso insieme o ricominciare tutto da capo. Prima di sposare il Presidente la conoscevo e ti assicuro che è identica a com'era.» Kathleen si tolse le scarpette. Passò il dito sulla punta di gesso. Uscì dalla camera adibita a palestra di danza con movenze geometriche. «Lei.» Oliver si sporse con delle torsioni di incredulità nel busto.» «Sono seria. Prendila. Accetta. Non potresti mai averla in altro modo. Lo sai, queste cose non sono in vendita. La bioingegneria fa parte ora del settore strategico e i risultati raggiunti sono in gran parte segreti. Da due anni a questa parte ci sono stati grandi progressi...» «Sì.» Oliver sorrise. «Voglio pensarci.» Se offrivano tanto, significava che poteva permettersi di meditarci sopra. Voleva interrogare le conchiglie. Una volta a casa avrebbe tentato di ricordare precisamente la propria vita con Kathleen. Forse sarebbe stato meglio sognarla per averne una testimonianza più vivida. Ma in fondo sapeva già che avrebbe accettato lo scambio. Anche se nella mano avrebbe notato la differenza tra la pelle liscia di Kathleen e quella del suo simulacro, ciò che lo aveva sempre affascinato in lei era nascosto dentro il cervello e l'occasione di resuscitare l'antica curiosità escludeva quasi totalmente il problema che si trattasse di una copia. Le conchiglie avrebbero parlato. Sul sedicesimo canale preferenziale, Nina scorse la momentanea apparizione di Mister Oriente. Era il nuovo Mister Oriente, quello del giorno prima aveva gli zigomi più pronunciati, un sorriso più ambiguo. Scorse velocemente i programmi, proseguì fino al trentaquattresimo. Ritrovò Mister Oriente dentro un vecchio film bidimensionale di Mike Nichols, si sovrapponeva a Orson Welles nella parte del generale Dreedle. Spesso il ruolo di Mister Oriente costava la vita al suo interprete. Gli poteva capitare di inserirsi sulla vittima di un omicidio ed era costretto a morire realmente, allo stesso modo del personaggio a cui si era sovrapposto via etere. Un suicida al giorno, ma probabilmente di più. I sistemi di rilevamento dell'Unione davano un basso indice di pericolosità alla video-offensiva nipponica. Da anni non si avevano notizie dall'oriente, quella era rimasta l'ultima forma di rapporto esistente tra i due blocchi. Erano trascorsi diciotto mesi dalla prima azione di disturbo di Mister Oriente sugli schermi dell'alleanza occidentale; il suo unico effetto era un lieve senso di disagio nella percezione degli spettatori. Alcuni avevano creato delle associazioni televisive, federandosi in piccole televisioni private con utenza via cavo. Da qualche settimana, inspiegabilmente, Mister Oriente appariva anche sui canali preferenziali. «Mister Oriente», disse Nina. La mongoloide aveva il volto grasso perduto nella propria stupidità. Premette il pulsante di istruzione motoria: un disegno elettronico le mostrò una sequenza di due spostamenti del busto. Nina la imitò mettendosi con impegno la lingua tra i denti. Il grasso che le pesava sui fianchi si piegò attraverso la tuta saturandone la superficie: si tese. Ebbe una sudorazione velocissima che le imperlò la fronte e le mani. Rimase un momento indecisa, ma dopo due movimenti si sentiva già esaurita. Si accasciò ansando davanti al grande specchio finto. Disse: «Mister Oriente», tentò di sorridere: non ne era capace. Celato dall'altra parte del vetro opacizzato, Austin riprese lo sguardo vacuo di Nina registrandolo con la telecamera numero cinque. Il computer emise una striscia di carta con le istruzioni. Era stanco e annoiato dal turno di osservazione; Austin aprì una scatola di tabacco da fiuto. La trovò piena di ragni alpha: «Buonasera, siamo della Terza Sezione di Vigilanza. Le consigliamo l'uso di un prodotto più consono, questo non figura tra quelli della sua Divisione di Appartenenza. È un primo avvertimento, senza conseguenze penali. Consulti la lista PHS, prima di qualsiasi acquisto. Per ulteriori informazioni si rivolga al Mister Dietologo della sua zona.» Austin valutò che lo avrebbero destituito comunque dall'incarico. Il Consiglio Superiore non tollerava illegalità tra gli addetti ai servizi speciali. Così prese una decisione che meravigliò lui stesso. Allungò il palmo della mano sul banco dati e schiacciò le quattro forme guizzanti dei ragni. «Non può farlo», riuscirono appena a sussurrare. Si guardò. Gli erano rimasti appiccicati dei peli neri e lunghi; zampe filiformi gli avevano modificato le linee della vita e della fortuna. Era ora che prendessi in mano la situazione, pensò soddisfatto. Li aveva eliminati prima che potessero mettersi in contatto con l'organismo di controllo centrale. Devo liberarmi dei resti, prima che li rintraccino per mezzo dell'analisi aerea. Gli insetti erano delle ottime spie. La Società di Igiene Morale li usava trapiantando in loro minuscole menti radioattive. Venivano inseriti nei prodotti casualmente. Austin pulì con alcol e cotone. Chiuse i resti in un sacchetto di cellophane che mise in tasca. Per uscire c'erano da attraversare tre settori del centro di elaborazione. Questo non sarebbe stato un problema: non esisteva sorveglianza. Non posso abbandonare Nina. Il potere cinetico della mongoloide andava tenuto sotto osservazione ventiquattr'ore su ventiquattro. Nina era lo strumento del controllo sociale; ognuna delle sue attività influenzava psicocineticamente ogni relazione particolare o complessiva nell'Unione. Esisteva un'intera branca della sicurezza pubblica che si curava della mongoloide. La manovravano con degli stimoli calibrati dal cervello Magma II con cinque giorni di anticipo. I suoi spostamenti venivano indotti con cura minuziosa. Lasciarla a se stessa per un periodo poteva provocare conseguenze che Austin non riusciva a prevedere. Ne andava comunque del suo futuro. Gli apparve nitidamente un nuovo inserimento nelle liste di sorteggio. Un altro turno nel Gioco del Settimo Giorno... No. Fece scorrere la paratia di uscita ed entrò in un cubicolo di trasmissione. Compose un numero cifrato che corrispondeva al nastro trasportatore delle miniere notturne. Il Palazzo Turchino si allontanò velocemente. Nel posto più inaccessibile. Strinse il sacchetto con gli insetti morti, afferrandolo dentro la tasca della tuta protettiva. Emanava calore. Contò di farcela in tre minuti. Un tempo relativamente breve. Non era detto che fosse necessario ricondurre Nina ad azioni controllate in un periodo così corto. Il mezzo saettò verso la zona abbandonata, in cui il terreno si sfaldava per la necrosi minerale. L'intelligenza della mongoloide le permetteva un'autonomia di qualche minuto, con sviluppi comportamentali sostanzialmente innocui, privi di conseguenze gravi. Un periodo senza istruzioni troppo prolungato poteva ripercuotersi fatalmente sull'equilibrio dell'Unione, oltre a essere temibile per la sua incolumità personale. Poteva farsi male. Le sue capacità psicofisiche erano limitate a quelle di un bambino di due anni e mezzo, le sue facoltà intellettive, per un leggero sfasamento, erano comprese tra il primo ed il secondo anno di vita di un individuo normale. Nina guardò lo specchio, cercando di raggiungere l'immagine riflessa. «Nina Nina», disse quando i suoi occhi videro che le dita, toccandosi attraverso la superficie di vetro, erano uguali. Seduto sulla poltrona di plastica felpata, di fronte al contenitore prismatico delle conchiglie, Oliver provò un senso di nausea e insicurezza. Se avessi dei risparmi comprerei un sogno della serie Olimpo o affitterei un intero programma di panorama esotici per la vetrata esposta a Nord. Mi sveglierei in maniera differente, forse non avrei questa smania per Kathleen. Un simulacro danzante può essere perfetto sino al punto di possedere i suoi stessi difetti? Era indeciso nei confronti dei propri desideri, non era convinto che assecondarli lo avrebbe fatto stare meglio. D'altra parte non sapeva se nel profondo del suo inconscio ciò che voleva corrispondesse davvero a quello che desiderava. Si ricordò di alcuni versi di una poesia doka di Ikkyu imparata nelle settimane di addestramento anti-nipponico: Il mio io di molto tempo fa non esiste in natura; nessun luogo dove andare quando si è morti, assolutamente nulla. Compose una videochiamata per il Mister Confidente. «Come si sente? Ehi, lei è un tipo veramente a posto. Si vede subito. Vuole partecipare al nostro show del sabato pomeriggio? Ha un talento. Questo credo. E non dico poco, dico TALENTO.» Mister Confidente allungò verticalmente le sopracciglia sino a che la sua incredulità simulata non le nascose sotto la cascata di capelli che gli copriva la fronte. «Ho un problema che mi scombussola. Cerco una soluzione non...» «Si spieghi. Non chiedo di meglio che essere utile. Si sente bene ora?» la voce suadente del Mister si prolungò in un'eco. «Lo show Di fronte al mondo,» sorrise, «è la terapia giusta. Ma in effetti le diamo molto di più, per lei sarà un'occasione. La sua divisione di appartenenza è la quarta: ciò le dà delle frustrazioni? Prende droghe accelerataci?» «No, da tempo.» «Lei vive in una realtà privilegiata, non è soddisfatto?» «Avevo una domanda precisa...» «Ascolto... un momento...» l'immagine tentennò, «resti in linea. C'è un piccolo disturbo. Lo stiamo eliminando.» Scariche elettrostatiche attraverso la figura tridimensionale di Mister Confidente. «Lo show...» disse faticosamente, «fa parte dei programmi di riabilitazione della coscienza... Di fronte al mondo... la coscienza singola del popolo in ogni... settore dello...» Oliver manovrò sul comando di sintonizzazione credendo che, alla fine dei conti, si trattasse di un guasto dell'apparecchio. Riuscì a captare delle parole confuse, prima che la presenza sparisse interamente: «Ragazzo... hai un principio di devianza...» A Oliver parve che nella persistenza d'immagine nello schermo i tratti somatici di Mister Confidente si fondessero in quelli di Mister Oriente, per poi dissolversi nel buio. Sistemò il prisma di plexiglass con le conchiglie dentro la clessidra di rotazione. Premette con l'indice sul meccanismo di equilibrio. L'oggetto vibrò, roteò attorno al proprio baricentro per fermarsi infine dopo qualche secondo. Oliver accese il proiettore. La luce attraversò il prisma riflettendosi sul muro bianco in fondo alla sala. Apparve così il disegno di ombre e luminosità colorate delle conchiglie appena mescolate. Le composizioni geometriche avevano un aspetto curioso. Difficilmente le conchiglie si disponevano tagliando la luce a quel modo. Rimaneva sempre qualche linea curva... era più facile da ottenere rispetto alle rette. Ma questo era un caso particolare. Su un foglio Oliver segnò le forme e i colori, poi consultò il Libro delle Predizioni. Compose una frase fredda, precisa, impersonale; la maggior parte dei segni delle conchiglie erano muti. CIÒ CHE SEI VIVE ANCORA AL DI LÀ DELLA NOTTE. Non vi trovò un'utilità immediata. Piuttosto gli sembrò una predizione che andasse oltre le sue richieste. Decise che al momento la cosa migliore da farsi era mangiare. Riempire lo stomaco con il tepore della digestione poteva calmare il principio di angoscia che stava cominciando a pulsargli nelle arterie. Blocchi di neve congelata si staccarono dalle grondaie precipitando attorno alla casa con un rumore sordo di poltiglia. Oliver desiderò essere in un'altra divisione di appartenenza. La prima, quella dei settori dirigenziali, aveva sicuramente un patrimonio psichico molto più ricco. I colori magari erano più saturi, meno tendenti al grigio, le sensazioni dotate solo del minimo di tristezza necessaria a godere pienamente il senso di euforia di cui erano pregne le loro menti. Chissà, si domandò aprendo una scatola di pasto proteico, come fanno a differenziare i contesti psichici. La popolazione dell'Unione era divisa in dodici settori di appartenenza. In ognuno di essi l'individuo usufruiva di una diversa predominante sentimentale nell'assorbimento dei dati dalla realtà. Oliver si tagliò il polpastrello del pollice della destra con l'apriscatole elettrico. Mentre andava in bagno a prendere un cicatrizzante, intravide qualcuno allontanarsi velocemente dalla porta di casa, passando rapidamente per il vialetto. Si affacciò alla finestra. L'uomo era di spalle. Indossava un completo antiradiazioni lacero. Un pescatore... forse ce la faccio a raggiungerlo. Corse all'entrata ma una busta bianca nel contenitore delle lettere lo fermò. L'estrasse. Stracciò l'involucro e vi trovò un biglietto: SE DAVVERO NON PUOI STARE SENZA TUA MOGLIE VIENI AL MOLO 13 QUANDO SI SPENGONO LE LUCI Si aggirò per le stanze tanto agitato dalla comunicazione che l'irruzione di un drappello di guardie presidenziali lo colse di sorpresa. Avevano sfondato la porta. «Venga con noi. La signora sta aspettando già da molto.» Austin atterrò sui vecchi nastri trasportatori delle miniere. Un buio impenetrabile avvolgeva le colline. Estrasse l'involucro con gli insetti morti. Emettevano un debole bagliore. Tenendoli chiusi in pugno, Austin vide la struttura ossea della mano. Li lanciò nell'oscurità. Tracciarono una parabola vivida come se, a contatto con i miasmi delle terre bruciate, divampassero in una fiammata. Austin scorse per lo spazio di un momento alcuni pescatori aggirarsi negli scavi antichi. Cosa fanno? Ebbe istantaneamente paura di essersi comportato da pedina in un gioco, manovrato da qualcun altro a sua insaputa. Devo tornare subito. Aveva già perduto un minuto in più del previsto. Shanghai Li-Li si avvolse in una lunga mantella nera da sera di ermellino. Indossò una maschera amaranto che spiccava, simile a una voluta di fuoco, sopra ai riflessi argentei della pelliccia. Con una bacchetta in lega di metallo toccò una dopo l'altra le dodici statue affacciate a Sud. Sulla lunga terrazza del palazzo presidenziale spirava un curioso vento circolare. Un vortice. Le statue abbandonarono il loro aspetto assente. Si colorarono, sui volti si modellarono visi segnati dall'esperienza. Dall'interno si diffuse la musica: Il lago dei cigni. Come mossi da un refolo di inquietudine, i simulacri danzarono dapprima ondeggiando appena, poi spaziando per tutta la terrazza. Shanghai Li-Li lasciò cadere i vestiti a terra e si unì a loro. A quell'ora del pomeriggio l'orizzonte forava le nebbie con lontani riverberi glaciali. Il sole eruttò le sue fiamme sui ghiacci polari. Li scioglieva ciclicamente scomponendo il calore in raggi riflessi brevemente dalla superficie lucida. Apparve la sfumatura melliflua del ciclamino, la porpora, il prussia, l'azzurro cangiante, un giallo lacca si diffuse imbevendo di sé la polvere in sospensione. Shanghai Li-Li parlò al Presidente durante la danza. Diceva parole dolci, melodiose, mostrava scorci del suo corpo flessuoso esponendosi in posizioni plastiche. Fermò più volte i movimenti, cristallizzò immobilità perfette. Le immagini vennero trasmesse al Presidente sotto forma di sogno. Shanghai Li-Li emise un sospiro. Da lì a poco le guardie presidenziali avrebbero portato Oliver Brewster. Il Presidente galleggiava nell'oscurità senza peso del cosmo collegato alla gelatina nutritiva. Il modulo corresse l'orientamento dell'antenna direzionale. La mente ricevette le immagini delle evoluzioni di Shanghai Li-Li e dei suoi ballerini sintetici nella scenografia sospesa della terrazza presidenziale. Lo sfondo si accese ripetutamente, poi un'ombra si frappose tra la visione di Shanghai Li-Li e la percezione del cervello immobilizzato. Come accadeva da settimane, Mister Oriente coprì Shanghai Li-Li. Il Presidente, ormai incapace di reagire all'interferenza con la ragione, sprofondò nell'interno della propria memoria. Austin bloccò la sequenza registrata. Rilevò una piccola alterazione nella bocca di Nina. Rimaneva schiusa. Isolò sul nastro il tratto corrispondente, trasferì la banda sonora nell'apparecchio di analisi del suono. La mongoloide aveva emesso una nota pura, un mi. Austin era rimasto assente per sei minuti e trentasette secondi. Le attività di Nina nel breve lasso di tempo in cui era rimasta senza custodia non presentavano azioni con effetti evidenti di pericolosità, ma Austin sapeva che, in rapporto al potere di influenza cinetica esercitato dalla mongoloide, poteva essere accaduto anche qualcosa di irreparabile. Come me la caverò se ci sarà un'inchiesta? La possibilità che la modificazione avvenuta portasse a una catastrofe lo tranquillizzò. In quel caso aveva dato una nuova svolta non solo alla propria esistenza ma anche a quella di due miliardi di persone. Philip lo sostituì dopo un quarto d'ora, per il successivo turno di sorveglianza. Nel suo appartamento situato nel terzo blocco inferiore degli edifici di stato, Austin aveva limitato l'arredamento a un visore in fibroacciaio, con lo schermo pluridirezionale per ricevere in tridimensionalità le immagini da ogni punto di osservazione. Dormiva in un letto estraibile, nascosto nella parete. In tutto disponeva di quaranta metri quadri interamente sgombri da suppellettili: il necessario era inglobato nei muri. Far piazza pulita del mobilio forse era stata una reazione inconscia all'amore che nutriva Janet per le cose futili. Quando lei lo aveva lasciato per il fratello gemello, Adrian, Austin per reazione aveva eliminato qualsiasi cosa potesse ricordargliela. Questo sebbene tra loro non vi fosse alcun motivo di attrito. Il loro incontro era avvenuto durante l'assegnazione degli alloggi popolari nel Gioco del Settimo Giorno. Allora preferirono sposarsi, ma poi non si affezionarono mai l'uno all'altra, tanto che lei appunto aveva preferito andarsene da Adrian, che era di una corrispondente divisione di appartenenza. Ma da qualche mese viveva con una donna di cui diceva essere innamorata. Abitava in una delle case libere, villette unifamiliari a un piano, situate nella zona non protetta della megalopoli. Austin trovò un suo massaggio registrato sulla linea fono. CHIAMAMI... JANET Rimase indeciso. Mangiò un intero pacchetto di prugne secche. Guardò un programma di pubblicità della Nitz. Gli venne in mente una delle frasi di coscienza antinipponica, imparate da un doka di Ikkyu durante il corso di addestramento per la protezione civile: Noi mangiamo, espelliamo, dormiamo, e ci leviamo; questo è il nostro mondo. Tutto quello che dopo ci resta da fare... è morire. La mosca canterina espose i vantaggi psicologici che offrivano i prodotti della Nitz, Il più appropriato per ognuno di voi, il meglio per tutte le Divisioni di Appartenenza. Austin passò alla cornice di video-comunicazione. Comparve la scritta: COMUNICAZIONE ACCETTATA. ABBONATA PRESENTE. ATTENDA. Janet si tastò il viso segnato da rughe di stanchezza. «Non ho una bella cera, Austin. Non riesco più a dormire... Mi serve del denaro. Puoi darmene?» «Per cosa? ...non ne ho. Lo sai.» «Sto facendo una colletta. Ho pensato che tu... È una questione delicata di una certa urgenza». «Ah sì?...» Austin ebbe un'espressione ironica. «Credo tu mi debba qualcosa. Ero un'ottima fotografa prima di incontrarti. Forse mi avrebbero passato a un'altra Divisione di Appartenenza. Non sei mai stato in grado di darmi molto e adesso mi pare di poterti chiedere a ragione...» «Non sembri invecchiata. Non così tanto, almeno da non poter...» «Ho un cancro sepolcrale.» Austin rimase in attesa di una spiegazione ulteriore. La comunicazione sfumò nei tratti di un grasso Mister Oriente. Austin inserì la segreteria. Nel tempo ultradimensionale della stanza di sospensione, Oliver aveva già trascorso una decina di giorni di sedute psicoanalitiche. Affondato nella grande vasca a tempo rallentato, una serie di tubi luminosi convogliava nel suo corpo sostanze psico-allucinatorie che lo predisponevano ad assumere i concetti espressi dallo psicologo. Il gigantesco cefalopode alpha sostava davanti ai suoi occhi trasferendo in parole subacquee i concetti trasmessi dal computer centrale dell'Unione: Magma 0. Fuori dalla vasca stava scorrendo qualche ora lenta. Shanghai Li-Li seguiva apprensiva le operazioni. «Allora», disse il calamaro fluttuando tra punte di fosforescenza. L'orbita visiva di Oliver si restrinse grazie a un farmaco che limitava il suo campo al cerchio appannato del contatto puramente psichico. «Allora», ripetè, «come si è svegliato oggi, Signor Brewster? Ha modificato alcune delle sue convinzioni?» «Credo di aver raggiunto il koan gonsen. Capisco le parole. Non ci metto un vero impegno ma so di poterlo fare facilmente. Da ora. Ecco, adesso. Qualunque cosa mi dica.» «Mister Oriente sarà contento di lei. La notte non si perde nel buio.» «Eh sì.» «Riesce a interferire con se stesso?» «Posso provarci. Ecco. Mi senta: risulto credibile?» «Parli il meno possibile.» «Certo.» «Non deve mai cercare di nascondere qualcosa. È importante. Ciò di cui si parla è il fulcro dei suoi interessi.» «Voglio dire una cosa... a proposito di mia moglie. Per esempio». «È molto importante?» «No, appunto, proprio per questo. Vorrei esaurire l'argomento.» «Bravo». «Vorrei sapere esattamente del grande vetro: com'è possibile che mia moglie fosse lì.» «Allora pensavo fosse la cosa più opportuna. Nelle vesti del Presidente volevo il trasferimento in un corpo adeguato alla mia carica. Un corpo vivo. Questo prima dell'intervento di Mister Oriente. L'industria dei simulacri non ha mai portato a dei risultati accettabili. D'altra parte non potevamo rivelarle che avevamo inscenato la morte di Kathleen, per tenerla sotto controllo nei laboratori del palazzo Turchino. Il suo nome in codice è diventato N.I.N.A.» «Nina?» «Sì, suona all'inarca così. Ma sto pensando a un mondo nuovo, con concetti più consoni alle nostre esigenze. L'Unione deve perdere molte delle sue strutture inutili. Il vuoto è meraviglioso.» «Ci possono ascoltare... mentre ci osservano sentono?...» «No. Sto inviando loro un programma elaborato da Magma 0. Mi stia a sentire Oliver. Io sto per darle la grande opportunità. Il koan è solo metà di ciò che si deve acquisire per divenire un'entità giusta in questo universo.» «Mio padre era uno degli ultimo precog della nostra era, ricorda?». «Sì, devo averlo visto in qualche trasmissione.» «Mi predisse che avrei guardato il mio corpo morto. E a questo che si riferisce?» «In un certo senso, ma non si spaventi Oliver. Segua i miei pensieri. Sto per parlarle di una nuova vita, di cui questa è solo il negativo. Si immagini che quanto ha visto finora sia il riflesso speculare della realtà. Ecco, così si avvicinerà molto alla verità. Ognuno di noi ha un significato in questa dimensione, ma in rapporto a un'altra somigliamo tutti al nulla. C'è un tempo nel cosmo che normalmente non conosciamo. E questo tempo, sta per divenire il nostro. La morte in movimento succede alla vita. Stanno subentrando i nostri Doppelgänger, gli smooth se preferisce. Il cancro sepolcrale è il metodo di trasformazione, Kathleen era malata, fu necessario prelevarla...» «Perciò...» Proprio mentre Oliver rinunciava a cercare una risposta, questa venne da sé. Il varco nella realtà si aprì sino a mostrare interamente le sue nuove leggi. Un pacchetto cubico si affacciò al quadro di avvertimento dell'appartamento di Austin. Pneumoservizio urbano. Austin inserì il dispositivo di analisi preventiva. L'aveva preso in dotazione da quando un meccanovolatile ambulante della Nitz era riuscito a vendergli un salotto a vibrazioni. Doveva pagare ancora dodici fatture, fortunatamente i mobili non erano ancora passati a una struttura molecolare concreta. L'oggetto si rivelò come un sogno della serie Olimpo, in prova dimostrativa gratuita. NE ASSAGGI UNO. SENZA IMPEGNO. Austin estrasse un cono di psicoproiezione dalla sala da sonno. Ho bisogno di un distensivo. Chiuse gli occhi e provò il leggero stordimento dato dal meccanismo di profondità del sogno... La cavità brumosa era attorniata di nebbie. Si dissol-sero spinte verso i confini della visione da una presenza centrale. Apparve la luce. Era fioca, un baluginio che si estendeva in lame notturne dove si diradava la concentrazione nebbiosa. Austin si sentì in trappola: non è un sogno della serie Olimpo, sono dentro all'incubo. Ma ho già una sensazione che riguarda quanto sta per accadere, e mi spinge a non ritrarmi. Non mi sveglierò. No. Riconobbe lo sciabordio notturno del mare. Lentamente le forme acquistarono contorni apprezzabili. Una corona di alghe radioattive illuminava un piccolo cerchio ritagliato nell'oceano. Oltre il limitare della loro concentrazione si affacciavano le punte aguzze delle barche dei pescatori. Erano smooth, con la faccia piatta, con l'unica diafana presenza degli occhi senza pupille. Mossero i bastoni, battendoli sulle prue a un ritmo crescente. La testa di Austin rimbombò come una cassa di risonanza. Infine le nebbie vennero centrifugate dal centro e apparve una donna in piedi su un'isola galleggiante. Si fece un improvviso silenzio. Nina, fu l'unica considerazione di Austin. Si sentì stranamente caldo, con un senso di familiarità che lo faceva trovare a proprio agio nel sogno. La mongoloide si mosse percorrendo il perimetro dell'isola con passi agili. Il suo continente, pensò Austin. Poi, fermatasi, iniziò a cantare un'opera lirica con parole incomprensibili. Austin rimase in balia dell'atmosfera oceanica fino a che il sogno non terminò. Probabilmente non si sarebbe svegliato subito. Era riluttante ad abbandonare quelle sensazioni e cercò di prolungarle oltre i loro limiti effettivi. Ma una scritta gialla sulla banda nera dello psiconastro lo avvertì del pericolo imminente: INCARICATI DELLA VIGILANZA STANNO VENENDO A PRELEVARLA. FUGGA. Austin entrò velocemente nel cubicolo di trasmissione. I circuiti d'immissione del palazzo si bloccarono appena si ricongiunse alla carrozzeria del veicolo portante. Troppo tardi, sorrise. Guidò personalmente sino alle miniere notturne. Loro erano sempre lì ad attenderlo. Oliver constatò che il suo nuovo corpo non solo sarebbe stato in grado di sopportare la spinta d'accelerazione del vecchio astrorazzo con cui si stava per raggiungere il satellite del Presidente, ma avrebbe anche cambiato il suo carattere. La forza da smooth lo rendeva più sicuro di sé. Il contatto telepatico raggiunto con il Presidente gli permetteva da solo una certa autosufficienza emotiva. Mascherava benissimo i meccanismi interiori; non ne aveva più. Shanghai Li-Li sospettava che qualcosa nel satellite si fosse deteriorato. Il controllo dell'Unione era sempre più problematico. La donna animò le dodici statue ballerine, per attorniarsi di presenze fidate quasi che, a un suo ordine, potessero proteggerla. Gli alani mugolarono accucciati su un tappeto in preda ai languori del dormiveglia. «Vengo anch'io lassù», disse. «Posso farcela così come sono. Ho un fisico allenato.» «Non basta un corpo», Oliver lisciò la propria pelle glabra e olivastra, da smooth, «c'è una filosofia che bisogna conoscere per andare nello spazio.» Si aggirò per la stanza. Passò attorno alle statue viventi: «Questo è il massimo che si è riusciti a produrre con i simulacri. Niente di adatto alla sopravvivenza. I meccanismi naturali apprendono la biologia molto prima dei nostri studi: stabiliscono le regole. Esistono miliardi di smooth e probabilmente li avremmo sempre sottovalutati se adesso non ci fossero serviti. Li ignoravamo. Eppure erano qui, noi abbiamo la possibilità di divenire uguali. Perché rifiutare? Sento un cuore che batte meglio qua dentro. È più forte». «Sono autentici mostri. Non hanno niente a che fare con l'umanità. I loro organi sono pietrificati... non hanno cuore!». «Presto sarà tutto nelle loro mani. Entreranno nella zona protetta, e distruggeranno le torri per la produzione di ossigeno.» «Il cancro sepolcrale. Vengono dalla morte.» Il volto di Shanghai Li-Li era congestionato. La testa di Oliver era collegata al corpo smooth tramite un giunto cardanico. Le sue membra, che avrebbero operato il Presidente in assenza di peso, erano trapiantate allo stesso modo. «Ho le labbra screpolate», Shanghai Li-Li mosse freneticamente la punta delle dita sulla bocca. «Mister Oriente», pronunciò a voce bassissima. Tentò di rifugiarsi tra le braccia di un ballerino ma questo le sfuggì eseguendo una danza misteriosa. Il busto di Giulio Cesare si ricoprì di scorpioni alpha, aggrovigliati nel vano tentativo di trovare stabilità sulla superficie convessa del capo. «Signora», dicevano, «dubiti di lui. Sa mentire come dicesse la verità.» «L'armonia dell'Unione dipendeva dal potere cinetico di Kathleen. Quando la sua trasformazione ha iniziato a destabilizzare l'organizzazione sociale, avete fatto un ultimo tentativo di mantenere le cose sotto controllo. Ma ognuna delle sue azioni, anche quella apparentemente più insignificante, era di preparazione al mondo degli smooth. Ora è fuggita...» Shanghai Li-Li si affacciò pericolosamente al terrazzo: «Sono malata...» la metropoli bruciava. Mentre si innalzava sull'oceano, attraverso gli schermi della navicella, Oliver scorse le tenebre farsi strette attorno agli ultimi fuochi della megalopoli. Lui e il Presidente sarebbero stati i primi portavoce dell'entità a cui stavano per congiungersi. Earl Conrad IV - Il presidente verde (N.d.A.) Earl Conrad non è un nome noto della science-fiction ma ha al suo attivo una notevole mole di racconti brevi di grande forza caustica. Questo falso era l'occasione per cimentarsi con qualcosa di molto breve e voleva segnalare un autore omesso dal circuito maggiore della fantascienza. L'uomo entrò dallo scarico del lavandino: verde come un ramarro. «Praticamente faccio parte della razza che vi soppianterà. Stiamo crescendo sui rifiuti della vostra civiltà opulenta», e si inoltrò in cucina. Preparò una colazione abbondante e si accomodò al tavolo. Gil, che si era aspettato che una cosa del genere gli accadesse almeno una volta nella vita, non si stupì molto. Dopo tutto lo straniero dimostrava una gentilezza veramente squisita. «Faccio un sopralluogo. La mia è un'iniziativa personale ma anche una missione segreta. Lo dico a lei che mi sembra una persona a modo, e l'ho scelta come primo punto di riferimento proprio per questo. È mia intenzione perlustrare gli Stati Uniti, dopodiché potrò proclamarmi Presidente. Su tutti quelli che emergeranno in seguito avrò il vantaggio di sapere come stanno realmente le cose. Ci sarà molto da fare perché questo, lo sento, è un paese con molti problemi. Lei cosa ne pensa?» «Non so.» «Non abbia paura di sbilanciarsi. Anzi, per parlare più comodamente, mi dia il nome che le piace di più: George, Henry, Lawrence, Bob... Prometto che le affiderò un compito di riguardo nel mio circo elettronico a tre piste, che sarà una delle prime realizzazioni appena otterrò l'incarico. Il popolo ha bisogno di divertimenti sani.» Poi si scusò, ma dovette asciugarsi in fretta i capelli nel forno perché era soggetto a frequenti emicranie: «Sarà un problema quando diventerò il Presidente. Spero di riuscire a mantenere ugualmente sotto controllo la situazione. Questa è la cosa più importante». Gil annuì e andò a vestirsi. «Vado a lavorare. Le lascio la chiave, se esce la metta sotto lo zerbino.» «Non credo che mi muoverò stamane. Ho fatto uno di quei viaggi, per arrivare fin qui...» Damon Knight - Notte in bianco per i pescigatto (N.d.A.) Il desiderio di affrontare un grande classico della fantascienza come Isaac Asimov era grande ma, vista l'attenzione maniacale e gli interessi economici che ruotano attorno alla sua opera, il rischio di essere scoperti era troppo elevato. Così ripiegai su un classico ingiustamente giudicato minore come Damon Knight, uno scrittore arguto dotato di un'ironia non certo inferiore a quella del «buon dottore». Sorveglio Philip direttamente dalla veranda del bungalow: lo vedo che sguazza nella vecchia salina. Sembra l'essere più felice dell'universo. Ogni tanto fa qualche tentativo per superare la secca e scappare in alto mare; ma non è convinto. Stremato, si lascia scivolare sul dorso di nuovo dentro la salina. A volte credo che sia tutto un gioco per dimostrarmi il suo affetto. Ecco, dopo tutto mi pare soddisfatto di questa sua nuova vita. La manutenzione di Philip è semplice: basta dargli da mangiare pesci-gatto. È un bel cetaceo di quattordici anni... e possiede il quaranta per cento del più grande gruppo editoriale di Onix, il suo pianeta. Là i giornali sono fatti di corallo e viaggiano sui balenotteri da corsa. Consistono in lastre d'avorio intarsiate di corallo. Naturalmente la Confederazione ha istituito serie barriere doganali per limitare l'esportazione di quotidiani e riviste da Onix. C'è poco da scherzare, altrimenti si sarebbe scatenata la corsa ai giornali dell'intera galassia, con le conseguenze che si possono immaginare. Io sono d'accordo. Così ho prelevato direttamente Philip. Per arricchire è più semplice trafugare lui che pesa solo qualche quintale che tonnellate di avorio e corallo. Tra parentesi, sono sempre stato un amante dei pesci, anche se mammiferi. In questi pochi giorni di convivenza ho già imparato a riconoscerlo. Voglio dire, una persona qualunque non saprebbe far differenza tra lui e un altro cetaceo della sua famiglia, ma io lo ritroverei fra mille. Per non lasciare tracce, ho fatto un viaggio da Providence a New York e ho spedito fino a Onix una lettera piena di foto: «Consideratemi abbonato ai giornali della vostra catena. Non fate scherzi, ne va della salute del vostro direttore generale». È un rapimento a tempo indeterminato. Naturalmente ho preso tutte le cautele del caso. Philip rimarrà in questa baia. Se vuole, dirigerà l'azienda tramite il fermo-posta. Per lui potrebbe essere una vacanza (e mi sembra che come tale l'abbia interpretata). Da parte mia non ho trascurato i guadagni. Sono d'accordo con un usuraio di New Haven che mi fa da ricettatore. Vuole lanciare la moda del quotidiano di Onix, roba da appendere ai muri. Arriva il furgoncino di Irv; è lui che mi vende i pesci-gatto. Li pesca al fiume ogni giorno. Vende anche trote e affini, ma i gusti di Philip sono monotoni. So tutto di Philip, passiamo ore a parlare al transcommutatore linguistico. Come due vecchi amici. «Li vedo, li vedo. Dammeli, muoio di fame», solleva maree dalla pozza. È molto goloso, bugiardo come un bambino. «Calmo», dico. Intanto ringrazio Irv e faccio quattro chiacchiere. È l'unico essere umano che veda con regolarità. «Attento al tuo mostro», mi dice, «il 2 maggio l'alta marea allaga sempre la costa. Se ti esce in mare non penso sarà facile riprenderlo.» Se ne riparte. Philip non ha abitudini alimentari rigorose. Mi chiede di dargli subito i pesci-gatto, la quantità di tre giorni. «Ho fame. Ho fame ho fame.» Non lo voglio sentire quando fa la lagna. Glieli scarico in acqua. Lui inizia ad azzannarli uno a uno con voracità. Da notare che sono ancora mezzi vivi, conservati a perfezione. Poi sono stanco e me ne vado a letto. Mi sveglio a metà notte. La finestra sbatte e c'è il vento freddo che mi spazza la faccia. Entra sabbia che mi va negli occhi. Dalle finestre vedo una macchia luminosa sulla spiaggia. Il livello del mare si è alzato fin sotto il primo scalino del bungalow. È il due maggio. Corro alla vecchia salina. Philip non c'è più, anche la salina è scomparsa: dove c'era la barriera, l'acqua mi lambisce le ascelle. Attivo il transcommutatore linguistico e lancio un appello. Ma prima che io abbia il tempo di finire, Philip ha già risposto con una lamentazione sommessa e continua. «Come sto male. Mi sento male male. Ohi ohi ohi...» Prendo una corda in casa e la lego stretta attorno al suo corpo a siluro mozzato. Sbuffa come un mantice che sta per morire. Gli sfugge gas. Ha fatto indigestione: è in balia del mare. Lo sto trascinando verso la salina; scivolo e sprofondo nella sabbia... ho l'acqua alla cintola... avanzo lentamente... devo far prima della bassa marea... Non so quanto ci ho messo, ma alla fine, quasi sul far del giorno, Philip era in salvo. Mi chiedo cosa mi abbia spinto a impegnarmi così a fondo. Mi si sono piagate le dita. Nell'acqua era gelata ho rischiato una polmonite fulminante. Non è stato per denaro. Di questo sono certo. La verità è un'altra: posso confessare senza vergogna di provare un discreto affetto per Philip. Patrick Bally - Edgar e Nick, velocemente (N.d.A.) L'autore di questo racconto non è mai esistito. Si tratta di un ritorno alle origini del gioco: l'invenzione dell'identità di scrittori inesistenti. Ma il racconto che segue sembra spingersi oltre, innescando un gioco metanarrativo con il contenuto stesso della storia, basata appunto sulla cancellazione delle identità. Nick si svegliò ascoltando con la radio che trasmetteva il segnale orario delle tre. «Quanti gradi saranno?», si chiese. Il petto era pesante e il cuore faticava nell'afa opprimente della notte. Dalla finestra entrava a intermittenze la luce fredda dei grandi magazzini Mike's, forniture di materiale elettrico. «Oh, porca vacca», disse. Saltò giù dal letto deciso a bersi una birra. Immaginò che avrebbe trovato comunque un posto aperto. Mise qualcosa addosso che gli si appiccicò subito come carta moschicida e scese le scale accompagnato dalla grancassa dei suoi passi pesanti. Si affacciò in strada, ancora incerto se risalire a sciogliere con una doccia il sudore che gli cementava i pori o proseguire nella ricerca di una birra. In alto brillavano i binari della metropolitana. Una grossa auto scura svoltò lentamente nella strada e si fermò davanti al portone del palazzo di Nick. Lui si incamminò voltando le spalle e sentì che dicevano: «Il posto è questo». Scesero due uomini, le portiere si richiusero con tonfi sordi. Uno dei due entrò direttamente, l'altro superò l'angolo e un rumore di metallo calpestato disse che stava salendo la scala di sicurezza. Nick bevve due birre inglesi che gli mandarono la testa in alto in un locale interrato su Ludlow Street. Passato questo sollievo sarebbe stato ancora peggio, pensò, ma non conosceva altri rimedi. Pagò e uscì. Controllò il suo orologio sotto l'insegna luminosa di Katz, all'angolo con la Houston: era passata mezz'ora da quando si era svegliato dal suo sonno privo di riposo. «Domani cercherò un imbarco e me ne andrò per sempre. Se gli giuro di andarmene per sempre me li deve ridare i documenti.» Entrò in casa e rimase accecato dalla luce bianca di Mike's che se ne fregava di chiedere permesso. «Fermo con le mani ben distanti dal corpo», era la stessa voce che aveva sentito uscire dall'auto. Nick rimase inquadrato sull'entrata, con la luce delle scale che lo proiettava dentro negli intervalli concessi dall'insegna di Mike's. L'ombra dondolava come una campana a mezzogiorno. Gli spinsero la canna di una pistola tra le costole: «Entra, presto, Nick Reddman.» «Ti conosco», disse Nick appena uno dei due si mise seduto sul comodino, con la faccia a strapiombo sull'abat-jour. «Siete qui per i documenti? Ha deciso di ridarmeli finalmente?» «Come fa Reddman, che oltre a essere un gran figlio di buona donna quando vuole è anche un grand'uomo, ad avere un fratello come te? Niente documenti, siamo qui di nostra iniziativa. Anche se, e oramai se non sei un tonto integrale te ne sarai accorto anche tu, ti tiene dietro dei tirapiedi notte e giorno. Ma adesso ha un'idea nuova. Portatelo fuori città per un po' di tempo, ecco quello che ha detto, e fategli compagnia. È pronto a mandarti in vacanza. In montagna, sotto quintali di buona terra di bosco. Tuo fratello ti vuole proprio bene.» «Cosa significa?» Nick stentava a capire le perifrasi dei due gaglioffi. L'uomo con il collo increspato di grasso gli arrivò con la bocca a due centimetri dal naso. Emanava forti esalazioni di sigaro. «Ha fatto un errore amministrativo ed è nei guai, la polizia può incastrarlo. Ma ha sempre la sua uscita di sicurezza: può trasformarsi in Nick Reddman. Se tu sparisci di circolazione, visto che siete uguali come due gocce di whisky irlandese, lui potrà mostrare i tuoi documenti e dire di essere Nick Reddman. È un bel vantaggio avere un gemellino come te e vivere in una nazione civile. Ehi, fermo lì, buono. Non ti agitare, non costringerci a metterti il cranio in disordine... A questo punto tu dici: è lui che vi manda, per farmi fuori. Non è del tutto esatto, perché noi avremmo avuto l'idea di fargli una piccola sorpresa. Vero Charlie?» «Uh, oh», rispose il complice con la voce che echeggiò negli angoli bui della stanza. «Non avrebbe il coraggio di comportarsi così se fosse ancora viva la mamma. Mi ha sempre trattato male fin da quando siamo nati, non mi ha mai voluto bene», disse Nick piagnucolando tra sé. «Be', ora calmati, bamboccione, perché noi vogliamo darti la possibilità di farti promuovere al grado di essere umano. Quindi ascoltami attentamente. Sforzati.» Il tipo espose a Nick i suoi progetti. Loro si sarebbero incaricati di sistemare per sempre Edgar Reddman e lui si sarebbe sostituito al fratello. Gli altri della banda avrebbero pensato che Nick fosse Edgar e se non fosse bastata la sua nuova carica a dargli l'autorità necessaria, ci avrebbero pensato loro a spianare le cose con recalcitranti o dubbiosi. Ovviamente Nick avrebbe solo recitato il ruolo del capo: dietro ci sarebbero stati Bob e Charlie, loro due appunto, a gestire l'intera faccenda. «Per te sarà comunque meglio così che continuare a essere il rifiuto che sei. Non hai scelta», concluse Bob. «Almeno riavrò la mia identità.» Nick non era entusiasta ma la leggera ebbrezza della birra gli smaltava le pupille. Dopo quanto era successo non si poteva certo affermare che avesse motivi per amare il fratello ed essere la causa indiretta della sua morte non lo angustiava, d'altra parte gli sembrava che la sua condizione non cambiasse di qualità. Sorvegliato speciale prima, recluso dopo. Bob e Charlie lo condussero da Edgar sulla Chevrolet nera. Una grande villa lussuosa in periferia, con i cancelli addobbati di tirapiedi. «Dobbiamo vedere il capo.» «A quest'ora?!» «Abbiamo con noi suo fratello.» «Chi diavolo è a quest'ora? Sono le quattro del mattino.» «Ci sono Bob e Charlie, hanno portato Nick.» «Non potevano aspettare domani? E poi non...» sentirono una pausa di riflessione dall'altra parte della porta. Si alzarono altre grida: «Non dovevano neanche farsi vedere. Imbecilli, maledetti imbecilli. Cosa me lo portano qui a fare?! Se la polizia lo trova qui sono fregato. Non devono scoprirlo insieme a me. Deve sparire. S-p-a-r-i-r-e». Dopo che la parola fu scandita ci fu un breve silenzio, una pausa di riflessione dopo la quale la voce cambiò tono. Adesso sembrava divertita come se avesse in previsione di organizzare uno scherzo. «Oh. Falli entrare. Visto che ci sono faccio un ultimo saluto al viaggiatore solitario. Anzi, porta dentro solo lui. Bob e Charlie voglio vederli dopo, a parte. C'è un discorsino che dobbiamo fare.» «Entra tu», disse il tipo che uscì dalla camera di Edgar Reddman. «Ci vediamo tra poco.» Bob strizzò l'occhio a Nick. Edgar indossava una vestaglia di seta rossa. Afferrò Nick per un braccio e lo fece accomodare con premura su una grande poltrona di pelle. Edgar: «Bevi qualcosa? Vuoi che metta un disco? Come ti senti meglio a tuo agio». Nick: «Niente, grazie». Edgar: «Immagino che ti abbiano detto cos'è successo». Nick: «Non si sono dilungati». «Vedi, è una questione di responsabilità. Tu sei stato un essere insignificante sin da quando siamo nati e probabilmente non sai neppure cosa vuol dire, ma io sostengo tutto questo con le mie sole forze»? disse Edgar allargando le braccia nella stanza. Il suo gesto indicava molto più di quelle quattro pareti. Con i lineamenti esaltati, sembrava che si riferisse al mondo intero. «Ridammi i miei documenti. Sei sicuro di te solo perché hai le spalle coperte da quelli.» «Cos'è, adesso ti metti a fare il temerario? Piagnucola come al solito, ci sei allenato da una vita. Non fare il furbo con me Nick, io ti conosco. Sono tuo fratello.» Edgar sfoggiò una risatina stridula e scacciò una mosca che gli ronzava sulla faccia: «Li trovi in quel cassetto, e c'è anche una pistola. Puoi uccidermi e riprendere la tua identità e, perché no, già che ci sei impadronirti del mio giro d'affari. Ma non credo che la tua disperazione superi la paura». Continuò a ridere. «I soldi ti hanno insegnato anche a parlare. Stai attento a non strafare. Io mi ricordo ancora che la mamma ti ridimensionava a ceffoni.» «Non ti ribellare o uso io lo stesso sistema con te. Cosa ti prende Nick, hai fatto un corso di furbizia per corrispondenza?» Fuori dalla porta ci fu del tramestio, si alzò un grido seguito da colpi d'arma da fuoco. Nick scattò come a un segnale e si avventò goffamente sulla scrivania. Aprì il cassetto sotto lo sguardo sufficiente di Edgar e impugnò la pistola. Edgar: «Non avrai mai il coraggio di sparare, cocco di mamma». Nick esplose una serie di colpi guardando l'arma invece che il bersaglio. Edgar rantolò e scivolando strappò le tende consumando l'ultima scena di un melodramma costruito a misura delle sue ambizioni. La porta si spalancò e apparvero Bob e Charlie sorridenti. Per qualche secondo si sentirono solo le pale del ventilatore della camera da letto che arrancavano nell'aria umida. Nel corridoio c'era la guardia del corpo di Edgar riversa in una pozza scura e densa. Non devo pensare, pensò Nick, ecco come devo fare. Sparò a bruciapelo su Bob e Charlie che schizzarono indietro trafitti dalle pallottole. Nick si accertò con uno sguardo che i quattro erano morti. Erano ormai le cinque del mattino. Infilò in tasca i documenti e quando arrivarono gli altri tirapiedi del fratello, trafelati e con le armi in pugno, impartì ordini precisi su come disfarsi dei corpi. Raccontò loro la storia vera di quella notte e anche se mentì sul finale, il risultato era comunque lo stesso. Adottò un tono autoritario che fu sufficiente a farlo credere Edgar. Nessuno ebbe il coraggio di fare obiezioni, nessuno dubitò neppure per un momento che lui fosse Edgar. Perché adesso era lui che comandava. Jay McInerney - Al rallentatore (N.d.A.) Le mille luci di New York di Jay McInerney è un libro che ritrae bene l'inutilità di una generazione quanto Meno di zero di Bret Easton Ellis. D'altra parte c'era anche un certo spreco nel rappresentare qualcosa che non aveva ragioni per esistere, qualcosa che aveva fatto della superficialità una religione. Ma si trattava pur sempre di una contraddizione che meritava di essere affrontata. Gli psycho-thriller ci hanno insegnato che il cacciatore di serial killer, se vuole sperare di acciuffare il criminale, deve capirne la mentalità, immedesimarsi in lui. E gli scrittori minimalisti americani erano un vero mistero privo di senso. Scrivere un falso Mclnerney mi ha aiutato a capirne l'inutilità pressoché assoluta (che in Ellis diviene sublime e in altri patetica). Adesso leggi il giornale. Lo guardi con un'espressione vuota e solitaria. E non hai ancora deciso se alzarti per andare fino al frigorifero. Lì dentro ti aspetta l'ultimo tiramisù. Non riesci a mangiare altro, in questo periodo. Ora ti distrae l'eco degli spari dal televisore dimenticato acceso in soggiorno, poi il rumore delle automobili che viaggiano pigramente in strada. Per un istante ti pare che qualcuno ti osservi dal terrazzo. Hai lasciato le tende completamente tirate, e la luce della tua lampada lambisce l'esterno. Il rampicante attorcigliato alla balaustra è una specie di bassorilievo fulminato dal temporale. I gerani ti spiano attraverso i vetri, dentro l'appartamento che hai diviso con lei. Tu continui con il quotidiano, come se niente fosse, a quest'ora della notte. C'è il nuovo record stabilito da un metalmeccanico di Dusseldorf: 596 confezioni familiari di patatine fritte consumate in un pomeriggio; un convoglio ferroviario deragliato a Twin Falls, Idaho, ha riversato nello Snake River mille metri cubi di birra Budweiser, i pesci ubriachi saltano tutta la notte fuori dall'acqua; in Amazzonia ingoiato un anaconda di dodici metri da una pianta carnivora cresciuta vicino a una centrale nucleare; sfiorato dall'uomo più schivato del mondo, crolla un grattacielo a Indianapolis... una ditta di demolizioni lo assume immediatamente... ti sembra di aver comprato il giornale sbagliato. Lo rigiri incredulo tra le mani pensando che qualcuno ti abbia fatto uno scherzo e che l'abbia sostituito. Poi lo pieghi e lo butti da parte. È ora che tu prenda quel tiramisù, altrimenti non riuscirai più ad alzarti: hai sonno. Il soffitto è blu elettrico. Lo ha scelto lei quel colore e, dentro casa tua, sei costretto a stare con gli occhi bassi. Sono ormai due settimane che non dormi, da quando lei se ne è andata. Perché il primo giorno l'hai sognata e ti sei svegliato che piangevi. Ci sono alcune promesse che la vita fa. Ma poi si pente. E oltretutto adesso c'è anche il fischio della caffettiera che chiama dalla cucina. Il caffè è pronto. Alcuni si portano dietro un sapore di foglie che cambia secondo le stagioni. Non sei quel tipo di persona. Lo sa il giardiniere: «Se lei non è capace di coltivare un paio di piante in terrazzo, è meglio che lasci perdere. Se proprio vuole vedersele attorno, le comperi di plastica». Cosa importa a lui di quelle piante? Cioè di quel che significano per te. Che poi siano ormai morte ha anche un significato pietoso. O ridicolo, a seconda dei punti di vista. «Le prenda. Se le porti via, se vuole. Gliele regalo.» Magari è meglio se non le vedo più, pensi. «Lei mi sta offrendo un mucchio di cadaveri.» Sei costretto ad ammettere che non hai mai guardato le cose da quel punto di vista. «Mi scusi.» Ti spiega che hai innaffiato troppo le piante grasse e troppo poco le altre e che, insomma, ci vuole un minimo di sensibilità in queste cose. Se non di attenzione. «Hanno fatto così in fretta», dici raccogliendo alcune foglie rattrappite. «Ci pensava qualcun altro prima, vero?» il giardiniere ha capito senza che tu gli dicessi niente. «Metta via tutto e non ci pensi più. Non tenga qui questo cimitero, che la immalinconisce.» Ti sposti da un punto all'altro. Nessuna poltrona è abbastanza comoda. In fondo al silenzio dell'appartamento c'è lo sgranocchiare discreto dei tarli. Stanno perforando le seggiole cecoslovacche ereditate da tua nonna. Tu le tieni rinchiuse, insieme ai parassiti, dentro il ripostiglio, perché ti suscitano imbarazzo. Smetti di strofinarti gli occhi. È di nuovo mattino. I giorni scivolano via con costanza, e tu non sai più cosa significhi lo scorrere del tempo. Hai i surgelati in freezer, scatolette e precotti invadono la tua dispensa. Il gesto più comune della tua vita sta diventando desigillare confezioni di cibo. E pensare che non avevi mai usato il forno a microonde, prima d'ora. Il tuo telefono sembra isolato. Nessuno ti chiama più da settimane. Tu alzi la cornetta di tanto in tanto, sperando che sia solo un difetto della soneria. Dall'altra parte non c'è mai nessuno. In compenso il tuo indice si contrae al pensiero di formare qualche numero. Si rifiuta. Comincia a piovere. A mezzanotte ti rendi conto che a Parigi sono le sei del mattino. E soprattutto che non stai facendo nulla da alcune settimane, se non cambiarti d'abito a volte, come se dovessi uscire. È a questo punto che le finestre si spalancano, forzate da un colpo di vento. Improvvisamente ricordi che domani scadranno le tue tre settimane di ferie. E forse questo ti fa piacere. Ti prepari sin da adesso. Bisogna che lo confessi a te stesso: stare sveglio ininterrottamente per tante settimane di seguito può dare questi effetti. Del resto credi normalmente di essere osservato dagli extraterrestri. Campionato da un gruppo di studiosi di psicologia aliena di Plutone, sai di essere tenuto sotto osservazione con un telescopio. Ma a volte ti sembra di essere molto più realistico pensando che il tuo telefono sia soggetto al controllo del settore pubblicità e diffusione di una ditta di detersivi. Per un'indagine di mercato. Che tu abbia le allucinazioni, ora è il minimo che ci si possa attendere. Apparizioni molto benevole, oppure qualche corto squillo del campanello e nessuno al di là della porta. Stai correndo il rischio di non parlare mai più. Qual è stato l'ultimo essere umano? Ah sì, il giardiniere. No, forse anche lui era una presenza intangibile, eterica. Cerchi la sua fattura e non la trovi. Ti convinci che da casa non è passato nessun giardiniere. Eccola davanti a te, indossa una tua camicia. Non è del tutto una sorpresa, infatti ha sempre avuto l'abitudine di frugare nel tuo guardaroba, per vestirsi. «Sei veramente tu?» chiedi senza illuderti. «In un certo senso. Vuoi parlare, vero?» «Ci sono parecchie cose che non ho capito. Sto sveglio la notte, ma mi stendo sul letto e a occhi aperti fisso il buio. A volte inclino un po' la testa e, se il cielo è terso, osservo fino all'alba la disposizione degli astri.» «Molto poetico. A che ti serve?» «Cerco di capire. Ascolto i rumori della notte e a momenti mi sembra chiaro. Invece, quando cerco di mettere ordine a queste sensazioni, di organizzarle in pensieri, vedo che... Niente, ciò che c'era tra di noi ora non ha più senso. Semplicemente perché non esiste. Ed è l'unico vero motivo che io trovi. Immagino che se uscissi, ed è per questo che ho smesso di comperare il giornale, ti scoprirei sulla copertina di qualche rivista. Perciò me ne sto chiuso qua dentro. Che non è del tutto meno doloroso. Fai ancora la modella?» «Adesso mi sono sposata.» «Così in fretta? Voglio dire: niente lasciava supporre che... cioè: sei uscita di qui un giorno e hai trovato marito. Devo credere che sia stato così semplice?» «All'incirca.» «Oh. Allora, in qualche modo doveva entrarci il destino. E non c'è niente da fare con il destino. E lui che comanda.» «Se preferisci.» Tu giocherelli con i bottoni della camicia perché non sai più che altro dire. Ti piacerebbe riuscire a inventare qualcosa. La sua presenza è sostenuta solo dalla tua buona volontà. Il mutismo la farà svanire. Ecco infatti. Adesso non c'è più. Sono le sette e mezzo del mattino. Ti cambi un'altra volta, come se quello che avevi indosso appartenesse irrimediabilmente alla notte. Togli la camicia bianca. Vai in camera a rovistare nell'armadio. Cerchi la camicia che le hai appena visto indossare nell'apparizione. Non la trovi. E improvvisamente ti chiedi cosa sia questo continuo agitarsi, come seguendo un richiamo che suona solo nel tuo cervello. Allora guardi fuori, o dentro di te, e vedi un'intera città che si muove. Cammini di traverso, anche se non sei ubriaco. Sai ormai che sono molto più difficili da accettare le cose in cui non c'è niente da capire... Poi sei in strada. Prima di allontanarti, dai un'ultima occhiata al terrazzo. Le piante sorgono verdi e fiorite. Controlli il rampicante che, avvinghiato fuori dal tuo appartamento, screzia la facciata del palazzo. «Tutto in ordine», dici tra te. E cammini. James G. Ballard - Il silenzio degli occhi (N.d.A.) Come un giocatore di azzardo, a un certo punto sentii che era il momento di spingersi oltre. Scrivere racconti falsi e poi spacciarli come veri era ormai cosa acquisita. Del resto rinnovare l'interesse per il gioco era fondamentale visto che questi racconti non mi hanno mai reso altro che un simbolico compenso di traduzione. Presi allora dei racconti che avevo scritto in passato e di cui ero autore a pieno titolo. Se ne stavano lì fermi in dattiloscritto senza neanche un'idea sulla destinazione che avrebbero avuto. Decisi allora che avrei attribuito a ognuno di loro un falso autore, ribaltando la situazione. Per ognuno di loro mi chiesi: chi potrebbe averlo scritto? E vi apposi il nome dello scrittore che mi sembrava più probabile. Fu così che James G. Ballard, Boris Vian, Henri Michaux e Ian McEwan si attribuirono racconti scritti da me! Quest'anno, d'agosto... Giorno 21, ore 23,25 Nelle mie spoglie mortali si annidano più idee secolari. Attingo a una materia che si trova in natura, una memoria ancestrale che sopravvive a qualsiasi annientamento dei corpi e si tramanda. Esiste un filo continuo che lega modi di apprendimento e organizzazione dei pensieri, accanto ai metodi trascina il ricordo di contenuti ineluttabili. Le nubi si stratificano contro la cappa nera del cielo. Salgono correnti d'aria più calda. L'atmosfera è movimentata: vi sono sfumature lievi ma rilevabili con facilità. Viola. C'è un'umidità perfida. Rientro dal terrazzo e guardo la televisione. È accesa da diverse ore: i colori si sono fatti più compatti e vividi. Non c'è possibile verità in queste immagini di guerra. Se tento di pensare, qualcosa di estraneo assorbe i vettori logici del cervello. La mia mente è dirottata da un'entità. La conosco, è lei. Sono insicuro, ho paura di ciò che faccio (perciò non intraprendo alcunché). Vorrei essere in montagna e indossare gli stivali in mezzo a un groviglio di vipere. Mi sentirei molto più a mio agio che a dormire nel mio letto. Lei ora è una sconosciuta in un lontano campo di cardi. Ho fatto attenzione ai suoi racconti. Tempo fa mi parlò dell'infanzia, di quando abitava in un palazzo di periferia e giocava in campi irsuti di erba e reticolati rugginosi. L'ho vista sempre allargare le braccia tra quei rifiuti pericolosi, forse maneggiava bombe inesplose come fossero palloni. Ci siamo lasciati prima dell'estate con movimenti secchi, carichi di valige, per direzioni opposte. Chi era lei? Ora me ne sono dimenticato. So qualcosa di me stesso, ed è già un problema mantenere questa conoscenza. Se non vengono verificate con assiduità, alcune delle proprie cognizioni tendono a svanire. Questa particolare smemoratezza, in me è acuta. Insomma, cerco inconsciamente di ridurre tutto a pochi assiomi basilari. Mi ossessiona un tipo di angoscia sessuale forse impossibile da realizzare. Fa capo all'idea dell'androgino primitivo. C'è in ognuno una parte animale che sa godere degli stimoli sessuali e di ciò che comportano; la metà umana invece rende erotico questo piacere, lo trasforma in amore. Voglio evitare questo dualismo, che è quasi un conflitto interiore, e ridurlo all'armonia in un unico corpo. Non so adesso quali siano le mitologie storicamente intessute attorno all'androgino primitivo, ho una teoria personale. Conosco... La televisione prende il sopravvento. Non distinguo le parole: hanno la stessa consistenza pesante dell'aria. Impediscono di pensare. Anche lei probabilmente subisce da lontano questa violenza, ogni volta che la mia mente la pensa, i suoi ragionamenti perdono la capacità di fluire. Sul mondo c'è un sistema di binari stabilito dai rapporti personali. Questi circuiti non hanno controllo; non si frena. Le zanzare vengono da qualche parte. Ci sono insetti anche in questa stanza chiusa e, simili a piccioni viaggiatori, portano pensieri. Avvelenano il sangue. Voglio pensare agli androgini, alla civiltà edenica, eppure questi piccoli animali portano un sonnifero più forte di me. Posso schiacciarli; sono tanti, però. A loro non manca nulla. Hanno me che basto abbondantemente a soddisfare il loro desiderio sessuale di sangue. Giorno 22, ore 12,50 La mia infatuazione per lei è un vuoto della memoria. Ho stipulato un contratto con il passato, e mio malgrado. Ho tenuto libera dentro di me un'area passionale che non può riempirsi. Il suo nome vaga lì dentro, è l'unica cosa rimasta. Ho le parole in testa, non sono mai stato tradito dalla mia facoltà di riflettere. Almeno prima d'ora. Eravamo uniti, così supponevo, come l'essere primevo; solo una manovra divina poteva separarci. Devo individuare le ragioni della nostra unione passata. È lontana quanto la preistoria. Che essere sono stato? Vorrei capire cos'è l'androgino. Non ciò che credevo, certo. Suona il telefono. Non riuscirei a portare avanti alcun esercizio analitico. Stesso giorno, ore 18,15 Il pomeriggio è trascorso mediante un lento capovolgersi del sistema atmosferico. È arrivato il sereno, le nuvole incrinano la superficie altrimenti piatta del cielo. La pressione sale; dentro di me si alza l'irrequietezza come se l'apatia venisse improvvisamente schiacciata sul fondo. Ho un peso al diaframma, netto e corporeo. Continuo a seguire le notizie di un delitto avvenuto nella mia via, una notte, una dozzina di giorni fa. Sto cristallizzandomi attorno al sentimento della sconfitta. Non so da dove provenga (un solo grumo semantico che si fonde sotto diverse forme rimanendo sostanzialmente immutato. Ogni cosa che vedo, sento e penso ha quel significato. È un torrente, mi travolge: l'acqua è sempre la stessa, quella che mi porta. Io sono capovolto e rimestato, in trasparenza credo di vedere il mondo, ma sono sempre io riflesso). L'infelicità ha un profilo piatto, non simpatico, forse unidimensionale. Un serpente metafisico che scopro dentro di me. Fino a poco tempo fa non c'era, o stava in agguato. Non è velenoso, non possiede il potere di uccidermi con un colpo solo. Anzi, penso mi manterrà in vita più a lungo del possibile, fino a farmi trovare, me stesso, insopportabile. Estirpa e inghiotte tutto ciò che degrada il fisico e nutre ciò che affligge la coscienza. È sempre presente un'esistenza doppia, un contrapporsi di identità nella stessa persona. In me si esprime con contorni reali. Due persone convivono in me, non so chi siano: nessuna delle due sono io. Sono qui per rispondere a una domanda che va formandosi attorno alla mia storia, ma la mia vita è ancora segnata dall'incompiutezza. Non la si può mettere a confronto con il mondo così com'è. Il morto è un omosessuale trovato avvolto in una coperta. Cos'ho da spartire con lui? Il numero civico della via mi ha posto in prossimità della sua morte. È un caso non accidentale. Ciò a cui sto pensando è lontano dal suo esempio, non mi interessa il suo modo di esistere e morire; temo che le mie idee circolino attorno a qualcosa di affine, che in qualche parte del mio inconscio venga riconosciuto come un segno. Mi rifiuto di interpretarlo. La notizia si è avvicinata a me, il fatto in qualche maniera cerca di lambire la mia persona, tuttavia non c'è dubbio, io stavo pensando ad altro. Stesso giorno, ore 22,30 Pugilato al televisore. Mi piacciono i muscoli in azione. Sento i colpi quando vengono portati, quasi ne sostenessi l'impatto. Ho l'istinto del pugile. Se avessi scelto quella carriera non sarei così fragile, insicuro. Nel vero pugile si congiungono forze del cosmo. È uno sport epico, divino; la potenza dei muscoli è sovrastata da quella della circostanza. C'è una sorta di continente magnetico orbitante intorno ai grandi incontri. Non si può essere freddi nei confronti dell'avversario, non è permesso. O lo si ama o lo si odia. Ma io vedo enormi quantità d'amore, una sessualità sconvolgente che respinge il suo simile proprio perché ne è immensamente attratto. Se perdi sembri una donna, se vinci lo sei. I muscoli diventano liquidi, mobili quanto carne femminile, e sono anche compatti: il massimo della virilità. Ermafroditi. Non lo sanno ma è così. L'incontro in sé non ha importanza quanto lo sfogo libidinale che procura. Questi atleti sono allenati a essere ermafroditi, a superare qualsiasi bisogno di sesso. Vicino ogni gara si sottopongono a rigorose astinenze sessuali, eppure pensano al sesso perché si stanno caricando di pulsioni da sciogliere entro i bordi del ring. C'è un modo femminile e uno maschile per boxare, d'incontro e d'attacco, assecondando o attaccando, e il grande pugile, ermafrodito perfetto, sa farne uso secondo necessità. Il pugilato stesso modella i combattenti smussando i volti, privandoli di ogni carattere accentuato, rendendo schizofrenici gli animi. Saltano da un sesso all'altro, anche se per convenzione tutto si svolge entro i limiti della normalità. Io me ne sono accorto. è sempre stato sotto gli occhi di chiunque ma per tacita convenienza un certo numero di ambiguità vengono ammesse (nascoste alla comprensione conscia) per rendere possibile una vita che altrimenti dovrebbe scegliere tra rigidità morale e immoralità. Le mani sono fasciate di bende, poi vengono infilati sopra i guantoni. è un rituale svolto alla presenza del pubblico e mi riporta a un ricordo infantile: la statua di un antico pugile romano. Aveva le mani incrostate di nervi, e servivano a far male. Giganti come quella statua coinvolti nell'immenso godimento della lotta sanguinosa. Fare l'amore con lei mi piaceva perché potevo bagnarmi nel suo sangue, soprattutto. Non sto a rimpiangere, nessuna voglia di ritornare a farlo, solo che alcune cose passano davanti alla mia fronte e mi piacerebbe afferrarle per capire, prima che svaniscano. Come in questo televisore. Giorno 23, ore 10,27 Spiaggia. Il sole è caldo, la sabbia ancora bagnata. All'ombra si soffre, c'è un freddo pungente. Sono disteso sull'asciugamani. Giallo. Niente che abbia importanza a questa latitudine, sono sul punto giusto del mondo. Di qui si ha una prospettiva completa. Lo spazio si allarga, sembra di respirare più facilmente. Credo che questo dilatarsi panoramico mi costringa all'ossigeno (dovrei essere costipato invece). Le pianure ristorano l'animo, assenza di peso. Una libellula volteggia vicinissima alla sommità degli ombrelloni. Se ne va. Un film. Arriva un'altra libellula. È gialla. Se ne va. Il rumore delle libellule è uno spettacolo. Il vento tende a spingerle verso terra. Una cavalletta si posa sul petto. Ne ho sempre avuto il terrore, adesso invece mi piace. Il contatto è freddo e ruvido. Quasi un pendaglio di ferro. Rappresenta una premonizione. Di qui si entra in contatto con entità supreme: dalla mia posizione sono loro sottomesso. Cosa provavo quando mi inginocchiavo davanti agli altari? Stando in basso la devozione è naturale. Ero un piccolo castrato. I miei pensieri di allora non contano. Non sapevo neanche di avere un sesso, tendevo a dimenticarmene. Ho un senso di abbandono che la mattina mi fa svegliare con la lingua gonfia. Sono pesante. Cado addormentato molto difficilmente. Non faccio mai nulla che mi stanchi. Le donne che vedo, anche se belle, mi nauseano. Dovrei masturbarmi. Ma che sia subito. Stesso giorno, ore 13 Credessi nelle medicine... Quelle che fanno dormire presto e bene. O quelle che danno appetito. Il mio sogno sarebbe avere un teatro. Lo userei come uno scienziato, ci farei degli esperimenti. Lo stomaco mi assilla. C'è qualcosa che lo riempie. Stesso giorno, ore 22,15 A dieci anni ritenevo che in una provincia dell'India dimorasse un guru che viveva di sola aria. D'inverno questi pensieri ritornano con più fascino, specialmente vicino ai monumenti. Sento il tempo: è il magico fluire delle ere, non minuti o giorni. Aspetto un clima più consono per rivolgermi al dolore. Vorrei svenire per riavermi a dicembre. Mi guarderei intorno immobilizzato con le costole incastrate tra la neve. Scopro di non avere la minima autosufficienza. Sono lì lì per disperarmi. Giorno 25, ore 12,03 Spiaggia: è tornata la libellula gialla. Mi accordo che sto da giorni senza parlare. I miei occhi si fissano su qualsiasi cosa, ormai stupiti dall'assenza. Stringo le braccia intorno alla vita. Di notte, sudato, lo faccio con vigore. Al mattino prendo sole attendendo una rivelazione più grande di me. Sto il più possibile fuori di casa per evitare che il suono del telefono mi illuda. Se lei chiamerà non sarò lì a rispondere. Se non è per farmi del male riproverà fino a che, prima o poi, non mi troverà. (Conosce il numero della casa in cui sono cresciuto? Sì, credo di sì). Annoto la presenza insistente di un dolore diffuso nel corpo. Penso di poterlo sopportare. È solo un fastidio, non una vera e propria malattia. Stesso giorno, ore 19,21 Nel fosso al bordo della strada: un gatto nero con la maschera bianca sul muso. Uguale al mio alcuni anni fa. Lo trovai che aveva le stesse dimensioni, piccolo e magro. Lo presi e un giorno, grasso e tignoso, scomparve. Questo me lo lascio alle spalle. Non scrivo più lettere come una volta. Sono cambiato ed è vero che non c'è più nessuno a cui possa inviarle. Devo parlare di me stesso e garantirmi una certa sopravvivenza dell'anima: ricordare chi sono è molto difficile. Stesso giorno, ore 21,30 Facendo foto al televisore mi sono soffermato ad ascoltare la trasmissione. So che lei vive in una località turistica del sud. Potrei scoprirla in una delle immagini, seguirla brevemente con l'occhio della telecamera. Inquadrata di sorpresa, sorriderà scoprendo il colore chiaro delle gengive e avrà un gesto per sottrarsi. Divisa in miliardi di punti colorati sullo schermo che imprimeranno di luci i miei occhi. Non potrei dormire stanotte. Spengo. La cancello. Eravamo uniti, pensavo, simili all'essere perfetto, maschio e femmina. Non distinguevo tra le nostre azioni: le membra tra noi si moltiplicavano come nella dea Kalì. Questa è l'era del ferro, di colori opachi in cui trionfa la malinconia. Magari adesso è con un altro. Non può essere. L'androgino è quell'entità che contiene in sé uomo e donna, e il cui amore è riflessivo. I suoi affetti sono interni al proprio io. Sembra di vivere in un guscio protettivo; ciò che conta è restare emotivamente autosufficienti, e non resta niente al mondo che possa ferire. Se leggesse i miei pensieri saprebbe che non ho bisogno di nessuno. Mi lascerei morire rinchiuso in questa stanza. I disturbi di natura fisica si fanno più forti. Se progrediranno sarò costretto a consultare un medico. Male ai reni. Non sopporto più il dolore. Giorno 26, ore 6,57 Improvvisamente il tempo stringe. Lavo accuratamente la pelle. Sono un pezzo di ossidiana gettata nel greto di un torrente. Duro e inutile. Flettermi. Emano acidi... Vedo allo specchio che alcune parti di me stanno assumendo strane forme. Si gonfiano. Delle cisti sotto pelle. Si muovono: sono fredde, scivolose, grasse. Ho in me qualcosa di ripugnante (stanotte mi sono entrati vermi dalle orecchie, quanti?). Comincio a capire. Probabilmente la morte non è lontana. Una frizione ai capelli che stanno cadendo. E sempre opportuno presentarsi in buono stato. Tengo molto al decoro. L'educazione che mi hanno impartito è un'ossessione. Aveva anche risvolti positivi, ogni scoperta ha avuto sempre per me un lato morboso in più. Ho disperatamente bisogno di sesso. A quest'ora del mattino mi si apre un buco sopra l'ombelico. Potessi arrivare a riempirlo. Stesso giorno, ore 10,25 Pecore al pascolo sulla collina di fronte. Di qui le vedo che pendono dal cielo contro il fondo verde del prato. Sono di profilo, bidimensionali. Le hanno portate dentro un camion rosso; un intero gregge. Sono bianche. In lontananza hanno forme natalizie, oggettini di gesso dipinto. Però so che da vicino puzzano di piscio. Non diversamente dal pastore e, forse, da me che sto trascurando la pulizia. Non quella personale: la casa è sudicia. Nell'acquaio i piatti sporchi di più giorni, pieni di avanzi di cibo, hanno un odore forte che penso si sia attaccato anche a me. Questa notte il mio sudore aveva lo stesso odore del suo. Lo conservo ancora, sebbene mi sia lavato accuratamente. In mezzo alla mancanza di memoria, alcune rivelazioni fulminanti. A quest'ora del mattino il silenzio è fuori posto, perciò dentro i muri cresce un aroma irrespirabile che si diffonde: soprannaturale. I miei occhi ruotano cercando di vedere nella luce vicino a loro; non c'è nulla da guardare se non particelle che si muovono mute dentro i globi stessi. Poi, in settembre... Giorno 7, ore 7,55 Mi ha ritrovato mio fratello (che io sappia non ho mai avuto un fratello) rinchiuso in uno stato di semincoscienza nel vecchio appartamento dei nostri genitori (avanzerà qualche diritto sulla proprietà dell'immobile? Non ha importanza, tanto...). A quanto pare erano parecchi giorni che non mangiavo. Mi ha fatto ricoverare. Il vero problema non è il cibo. Oltre il digiuno c'è una malattia. Dal modo in cui i dottori dell'ospedale aggirano il problema capisco di essere un caso sicuramente disperato. Comunque la morte non mi spaventa. Sono tranquillo. Ho un unico desiderio: andarmene ben vestito, togliermi questo pigiama da ricovero. Mi somministrano sonniferi. O tranquillanti. Giorno 16, ore 18,30 Ieri sono stato operato. Qua il tempo stenta a trascorrere. Le pareti bianche, lucide, mi intontiscono con i riflessi. M'è venuto in mente un... struggente. Ho grosse difficoltà a scrivere. Sto perdendo la capacità di articolare le parole, spesso me ne sfuggono alcune. Le sbarre del letto sono bianche, ...bianco come la morte. Insonorizzato. Clima secco, fastidioso. Non riesco ad adattarmi alle coperte, a trovarle familiari. Sono entrato in simpatia con un interno. Gli ho chiesto se è venuto qualcuno a trovarmi. Suo fratello non si è più visto dal giorno del ricovero, mi ha spiegato. Nessun altro per me. Ho detto che potevamo darci del tu. Mi farà vedere le cisti che mi hanno tolto. Una cosa curiosa, dice. Ho dei vuoti di memoria, gli ho spiegato. Sono in isolamento. Giorno 18, ore 18,30 Le cisti. Ne ha portate solo alcune. Le conservano in formalina dentro grossi barattoli di vetro. Le hanno incise. In una c'era una mandibola, piccola ma ben formata, con una fila di denti perfetti. In un'altra un dito. E poi un occhio, un fegato minuscolo... La più curiosa conteneva un apparato genitale femminile. Ho riso, non mi ricordavo più delle donne. Tutto questo dentro di me? ho chiesto. Ero meravigliato che potesse entrarci. Sì, e non solo. è una proliferazione continua. Ci sono metastasi? Dovrò morire? No, gli organi non vengono lesi, se si interviene in tempo a evitare la pressione delle cisti. Certo, non si può operare in eterno, ma sperano di trovare la causa. Hanno fatto raggi molto accurati. Localizzando la sorgente... Gli ho chiesto pettine e specchio. Giorno 19, ore 18,30 Ho sognato qualcosa che aveva a che fare con le donne: un'intuizione. Un lampo appena, non è stato sufficiente a darmi una spiegazione. Troppo rapido. Ma sono andato vicino a scoprire un motivo che prima nemmeno sospettavo esistesse. Sono moti rudimentali dello spirito. Le cisti, deve mostrarmele nuovamente... Giorno 20, ore 18,30 Lo specchio... (LEI). In faccia ho delle rughe che provengono da un'esistenza passata. Leggendo la superficie del cuore scoprirei molto di più. Ho chiesto se mi avevano trovato addosso un taccuino. L'ho riavuto. Quello che c'è scritto non mi è chiaro per intero. C'era una donna. È ancora indecifrabile (tuttavia è vicina, interna). Giorno 21, ore 18,30 Riviste le cisti. Illuminazione improvvisa. Gli impedimenti si sono sbloccati, ognuno di quei piccoli frammenti di corpo mi ricorda LEI. CERCATELA, ho gridato. Ma non so più neppure il nome. Mi hanno dato un sedativo. Giorno 22, ore 18,30 Domani l'operazione definitiva. L'interno mi ha portato le lastre. La confidenza che abbiamo mi evita di sottopormi ai rituali dei chirurghi. Questi specialisti credono sia necessario evitare ogni franchezza di fronte a uno in pericolo di vita: una camera di decompressione per la morte. Simulazioni, di morire non si parla. Sacro. Tabù. ...Ho visto. Lei era così leggera che quando facevamo l'amore mi pareva di farlo con me stesso. Ora c'è una donna in me e non so se è lei o sono io. In un punto della lastra, da dove provengono le cisti (pressappoco sotto lo stomaco) appare l'immagine tenue di un volto. È impressa sotto la pelle, dentro il corpo, tenuta profondamente nascosta. Quasi trasparente. Quello è il suo viso. Boris Vian - Triangolo rettangolo (N.d.A.) Boris Vian, traduttore dall'americano, romanziere, jazzista e patafisico, ha contribuito in maniera determinante a far accettare in Francia la narrativa di genere dalla cultura dominante. Sotto lo pseudonimo di Vernon Sullivan ha scritto alcuni falsi romanzi americani di cui il più noto è lo scandaloso Sputerò sulle vostre tombe, narrato in prima persona da un «negro» piuttosto particolare. La crudeltà e la rabbia che impregnano i romanzi di Sullivan/Vian sono l'esempio di una scrittura priva di ipocrisia. Credo che l'odio per un parente possa trovare risorse spontanee dentro ogni uomo. Personalmente non ho mai amato nessuno tra quanti ho conosciuto. Ho sempre manifestato l'insofferenza acuta che contraddistingue gli irascibili. Ma, sebbene sia alto non più di un metro e venti, sono una persona tranquilla. La natura ha dato più vigore alle mie manie che, comunque, non sono in quantità maggiore di quelle degli altri. Conclusosi il ciclo delle morti dei parenti più stretti, ritenni che avrei trovato il modo di convivere innocuamente con la presenza del mio giovane fratello. Ricordo che tra me e lui esisteva una specie di sodalizio segreto, un tacito accordo contro le vessazioni di mio padre. Solo mia madre, con un'incoscienza del tutto ingiustificata, teneva a fare di quel mostro il nostro esempio morale. A mia discolpa posso affermare di non avere mai preso il giogo offertoci da nostro padre, da lui non ho imparato niente, seguendo in questo le direttive della mia mente. I miei sogni, per forza di cose, sono sempre stati giudicati oltre la mia portata; ma ho sconfitto questa impressione comune imprimendo alla mia vita il marchio della volontà. In ciò davvero sono stato l'opposto di mio padre, sempre sopraffatto dalle circostanze; un uomo insulso che ormai in tarda età trovò finalmente il mestiere a lui consono: portiere del palazzo in cui abitavamo. Non so se ritenesse onorifica questa carica, ma in famiglia si considerò sempre un'autorità degna di rispetto. A mia discrezione, seppi manipolare le sue decisioni con abilità e, approfittando della mia condizione fisica, lo avversai anche drasticamente. Poco prima della morte, era solo un burattino nelle mie mani. Mi sono scelto un lavoro in cui mettere a frutto la curiosità destata dalle mie dimensioni fisiche: faccio il pittore. Oggi sono i critici a determinare il mercato dell'arte, e spesso le loro ambiziose elucubrazioni compiono ampie ricognizioni nel campo della psicoanalisi. Così hanno ricercato nelle mie immagini sorgenti interiori e hanno trovato sulle tele deformazioni della mia psiche. Ho sempre dato a intendere loro quello che ho voluto. Fin dall'inizio della mia carriera, ho tenuto con me mio fratello, Albert, come garzone. La sua altezza, due metri e tredici centimetri, era probabilmente la causa principale della sua lentezza. La sua goffaggine era sia mentale che fisica, e sembrava che il cervello avesse scarso controllo sui lembi periferici del sistema nervoso. Lo rassomigliai sempre a un Plesiosauro. Alla morte di nostra madre pianse a dirotto benché avesse già ventisette anni, cinque meno di me. Per consolarlo gli regalai un bastone di legno pregiato, con il pomello d'avorio, con il quale almeno potesse alleviare la fatica del proprio cammino. Era per me come un cane al guinzaglio a cui, tutto sommato, ero affezionato. Al tempo ritraevo dal vero una venere ottentotta di forme spropositate. Ricordo che il suo sedere era materiale sufficiente a riempire più dipinti. Totalmente analfabeta dei nostri idiomi occidentali, risolsi di darle nome Cocincina. Era grassa in maniera stupefacente e oltre che da modella mi serviva efficacemente in qualità di richiamo bizzarro per le mie opere. Contribuiva a creare attorno alla mia figura un alone degno del grande personaggio. Mi dava un tono adeguato alle mie ambizioni. Negli occhi di Cocincina si agitavano desideri sessuali che non tardai a soddisfare. La sua carne aveva una consistenza particolare, cedevole e pastosa: come creta tendeva ad assumere le forme che le mie mani le imprimevano. Più volte, nella veste di supremo pigmalione, plasmai nel suo corpo le fattezze di una scrofa, il suo volto diveniva porcino, uguale a quello dell'animale. Queste fattezze, tra tutte, erano quelle a lei più congeniali. Vi si adattava presto poiché corrispondevano perfettamente al suo stato istintuale. Avevo per lei un trasporto unico che mi fece rischiare il priapismo e diede un impulso fondamentale alla mia arte. La sciocca però, attratta dal portamento attribuitogli dal bastone, si invaghì di Albert. Lì per lì la cosa mi fece piacere; intravidi la possibilità di cedere ogni responsabilità riguardante la venere a mio fratello. E così fu. Li sposai con una sfarzosa cerimonia pagana che allargò la mia notorietà fino a farla giungere alle masse. Non c'era giornale scandalistico che non parlasse del matrimonio tra i due fenomeni e io ne venivo riconosciuto l'indiscusso artefice. Allora i miei quadri vennero richiesti da alcune gallerie pubbliche, la consacrazione fu immediata. Sapevo per certo che la statura aveva sottratto ad Albert la capacità di far funzionare i propri attributi sessuali, quindi ero sicuro che Cocincina mi sarebbe rimasta fedele. Continuò a farmi da modella, mai si rifiutò di soddisfarmi. Stranamente Albert era sempre malinconico. Beveva al punto che per il suo ventottesimo compleanno mi parve che una fiaschetta d'argento per il brandy fosse il regalo più adatto. I suoi modi mi divennero insopportabili. Tentai di pungerlo con il sarcasmo ma era inutile: la sua mente non capiva. Nel frattempo l'onere della mia vita di società si fece imponente. Gli impegni mondani mi assorbivano senza tregua coinvolgendomi in scaramucce tese a mantenere intatto il peso della mia posizione. Rintuzzare le invidie con stile era ormai una delle mie principali occupazioni, la più gravosa. Ero brillante, avevo quello che si dice un umorismo competitivo e le donne di una certa classe sanno apprezzarlo. Questo è stato il periodo di maggiore felicità. Non mi era difficile sopportare Albert. Malgrado l'alcol lo rendesse completamente idiota, non dimenticava mai di accudire Cocincina. Aveva per lei un profondo rispetto. Eravamo alloggiati all'Astoria Hotel del Cairo. Albert e io avevamo due appartamenti comunicanti. Le luci del ricevimento dato dal mio gallerista mi avevano stordito e costretto a rientrare anzitempo. La porta tra i due appartamenti era socchiusa. Affacciandomi scorsi Albert e Cocincina stesi nudi sul letto. Colori, proporzioni e sesso li rendevano due opposti perfetti. Questa scena ebbe su di me effetto comico e mi trattenni dal ridere per non turbarli. Pensai: sono due anime semplici. Mi basterebbe niente per far loro del male. Ma vivevano immersi in un'oscurità penosa. Non avrebbero mai capito. Tra loro ci furono dei movimenti imprevisti e fecero l'amore. Questo accadeva grazie a Cocincina che conosceva arti straordinarie. In completa buona fede, non avevo mai sospettato che potesse succedere qualcosa di simile tra loro, e ora ero ferito nel profondo. Un solo fatto bastava a spiegare il comportamento di Albert. Le disse: «è vero che l'ha lungo e duro come si vanta? Lo dà solo a intendere o è così?... Lo odio». Cocincina rimase muta. Non ho nessuna difficoltà a riconoscere che fui pervaso da un sentimento di gelosia, immediato e bruciante. Dovevo fare qualcosa. Sostituii con del laudano l'antidoto che davo ad Albert contro l'acromegalia. Poi li spiai ogni notte. In breve Albert divenne cieco. La pelle gli si ispessiva e gli dava un aspetto da pachiderma preistorico, consono alle sue dimensioni. Languiva, ridotto a una larva incapace di qualsiasi attività fisica. Balbettava e cadeva. Non aveva il minimo orgoglio: si lagnava in mia presenza senza pudore. Cocincina tornò a essere interamente mia. Però non potevo perdonare Albert. Sono molto sensibile al piacere della riconoscenza e mio fratello si era dimenticato di dovermene molta. Aveva saputo risvegliare in me l'antipatia costitutiva che ho sempre nutrito verso i parenti. Lo avevo tenuto come mascotte, avrebbe dovuto guardarsi dal contrariarmi. Dapprima, nel corso di alcuni giorni, gli ruppi i denti battendoli con un martello di gomma. Mi arrampicavo sul letto, a cui ormai era perennemente costretto, e sedendo sul cuscino al suo fianco, iniziavo a colpirlo. Gemeva debolmente. Incapace di sondare l'esterno tramite i propri sensi ottusi, credeva a un male del corpo. I colpi infatti gli creavano un rimbombo cavernoso dentro la bocca e si propagavano all'interno. Una volta lo salvai dalla morte: stava per essere soffocato dal proprio sangue misto a denti spezzati. Infilai le mani dentro e lo liberai. Vidi che le scaglie avevano rigato la lingua e che fiottava sangue anche di lì. Successivamente la mia attenzione fu attratta dalle sue gambe lunghissime. Gli conficcai degli spilloni nei polpacci. Avevo usato la precauzione di sceglierli accuratamente tutti arrugginiti in modo da infettargli le carni. Sorse un'infezione che controllai mediante la somministrazione di penicillina. Ci tenevo a farlo soffrire anche se dubito che la sua coscienza fosse ancora in grado di riconoscere il patimento. Dopo sei mesi morì incancrenito, con i focolai di malattia che avevano praticato buchi nei muscoli. Allestii un funerale degno di un principe. Il corteo commosse il mondo, e io commemorai la memoria di mio fratello con parole pregiate. La sacra imponenza della bara e la struttura megalitica della lapide conferirono qualità grandiose alle sue spoglie. Solo io a quel punto potevo ricordarlo nel suo aspetto di grumo lercio di piaghe. Ne feci un eroe e mi illuminai di riflesso della luce che tramite lui avevo acceso. Non c'era gloria vera in ciò, nessuno poteva riconoscere la mia abilità imprenditoriale, la finezza della mia strategia, perché si basava proprio sul segreto che sapevo indurre attorno alle mie vere motivazioni e questo mi rattristava. Comunque divenni, in maniera indiscussa, il pittore più noto del periodo. Da allora a oggi non ho avuto più occasioni per sviluppare la mia capacità innata di cogliere il successo, ero all'apice e mantengo da anni questa posizione. Cocincina non mi ha dato altri problemi, sino alla sua morte avvenuta la scorsa primavera. Adesso ho con me una donna barbuta di notevoli attrattive: i peli che la ricoprono sono biondi. Viene dalla lontana Siberia ed è una modella perfetta, sa stare immobile per giorni interni covando in sé un tepore dolcissimo. Spesso mi accoccolo tra le sue zampe. L'ho chiamata Koo-Koo. Non capisce una parola di quello che dico. È obbediente e mansueta come un cagnolino. Henri Michaux - L'uomo imprigionato nella sabbia (N.d.A.) Il belga Henri Michaux è stato uno straordinario sperimentatore. La sua esperienza con le droghe è stato un laboratorio di visionarietà che ha allargato i confini dell'immaginario letterario. Esploratore e cartografo di terre che mai potranno esistere, Michaux ha trasformato la piatta desolazione tipografica della pagina in foreste lussureggianti che solo lì possono germogliare. L'oscurità che deriva dalla pressione sui polmoni. Pur avendo inspirato con forza mentre la sabbia scivolava nella buca, lo spazio del respiro si assottiglia. È più facile emettere aria, mentre per assorbirla si dà luogo a una costrizione. A ogni espirazione la cassa toracica si contrae lasciando posto a nuovi granelli. Lo spazio arretra, il corpo si ritrae, finché può. I polmoni marciano verso un'ultima contrazione: l'implosione. Il buio sopraggiunge a uno stadio intermedio, preceduto da un intenso riverbero, forse una traduzione del sogno nella condizione della veglia. Microorganismi si propagano in aria, squarciando le sonde sensoriali. Sono punti con lamette tattili, si strofinano l'un l'altro. Cadono a neve, formando una piccola coltre trasparente. Le ghiandole linfatiche si gonfiano; sembrano piene di liquido tiepido, immobilizzate da questa dilatazione. Le braccia, strette lungo i fianchi dalla pressione della terra, hanno i palmi sudati che si appiccicano alle cosce insieme a cristalli ruvidi e urticanti. Così cieco mi sento una caverna, e il pianto di una caverna è la crescita di un solido millenario. Ogni punto estremo del corpo è sconvolto dalla pressione interna del cuore, dal suo impulso meccanico di sopravvivenza. Proprio ai limiti della lotta in cui sta per soccombere, ecco che lancia intorno a sé brandelli di carne, di fegato e interiora, come pistone d'acciaio, di forza instancabile, di resistenza strabiliante. Il sangue scorre fuori dalla punta delle dita con grande potenza idraulica. È possibile sentire ora ogni radice di pelo infilzata nella pelle, ogni bulbo di capello, ogni dente incastrato sulla mandibola, ogni vertebra o osso dentro le cartilagini: come la terra, l'intera superficie terrestre trafitta da ospiti estranei. Proverà anch'essa questo desiderio di rigetto? Se avessi mai avuto bisogno di un trapianto chirurgico, l'organo innestato sarebbe schizzato via da me simile a un proiettile, improvvisamente, durante il decorso post-operatorio. Ma il buio, la tenebra di questa occlusione, non è sonno, dormire, è un accecamento, un bruciore dato dall'energia interiore che non può più dispiegarsi; scarica elettrica attraverso l'aria. L'analogia tellurica: i terremoti che scaricano grandi energie nelle faglie deboli. Allora la testa, che emerge dalla sepoltura, scoppierà come un tappo; la sua partenza verso lo spazio sarà preceduta da un tremore, una vibrazione che schiaccerà la parte interrata di me in due dimensioni. Sarò un foglio di carta, una lama che taglia la sabbia; sopra a essa, per un breve momento, un collo, una testa, carne e ossa in bilico, mai in equilibrio. La pelle esposta: il cuoio, se non viene ingrassato spesso, tende a indurire e ad aprirsi con spaccature, così il viso, sottoposto direttamente al calore solare, presto si sgretola. Dapprima si aprono tagli bianchi, finestre sul rosso bruciante della carne viva, infine l'incandescenza e un'atroce polverizzazione. I batteri scollano i tessuti dalle ossa: la materia pende a chiazze, sierosa, distruggendosi e colando. Sotto le ascelle, la traspirazione è conservata: le pozze umide attirano piccoli animali della terra, o le radici di una pianta divelta nello scavo della buca. La pianta, i suoi brevi rimasugli sotterranei, si sente attratta dal nascondiglio umido e fresco. Ho sempre sospettato che le piante, se non sono sotto gli occhi di una persona, possono muoversi. Perciò di giorno, quando si celano alla nostra vista rimanendo immobili, producono ossigeno, mentre di notte, correndo e viaggiando da un punto all'altro del globo, emettono anidride carbonica. A tre anni ho giocato a nascondino con una piccola magnolia che mio padre coltivava in casa. Mettevo un oggetto sul davanzale della finestra, poi mi giravo e contavo fino a dieci. L'oggetto spariva: una forcina per capelli, cento lire, una sigaretta rubata a mio nonno. Se avessi dubitato che a prendere quelle cose fosse la magnolia di mio padre, avrei potuto controllare la terra tra le sue radici quando, qualche mese dopo, lui la trapiantò in giardino. Non l'ho mai fatto, non dubito affatto che fosse lei l'autrice dei furti. Ora è diventata un albero, ma forse non è lei, perché le piante di uguale genere e dimensione si stancano della propria collocazione e fanno a cambio di posto. Adesso le radici si avvicinano, penetrando la mia pelle con le loro estremità tenere e adattabili, poi succhiano dalle vene il sangue ossidato e mi mettono in circolo clorofilla. La clorofilla scorre comunicando uno stato di frescura alle pareti delle vene. Pizzica, ma senso gradevole, emolliente. Da ogni punto della terra intorno si muove verso di me la materia essenziale. Risucchio i sali, traggo il nutrimento necessario richiamandolo con la sola volontà del bisogno. La superficie del corpo si innerva nella sabbia. S'insinua tra i cristalli salini. Sono stato un mammifero con molti desideri, ma ciò che mi muove ora non è mai stato tra i miei pensieri: è simile all'idea di distendersi fino a ricoprire tutta la superficie di un'immensa pianura piatta, glabra, ma non è quello. Ecco, è la lontananza dell'orizzonte irraggiungibile, non temo più il sopraggiungere di una sensazione di incapacità, di incompletezza; finalmente sono qui ma anche laggiù: mi estendo. La mia testa riceve i raggi del sole e dà luogo alla fotosintesi. I capelli crescono, aumentano di diametro, si ramificano verso il cielo. Il bulbo pilifero perfora la calotta cranica e ne fa un saldo supporto. è piacevole sentire i rami far leva nell'osso: il fulcro è il punto di maggior godimento. Gli occhi sono chiusi dalle palpebre incrostate. Si accende invece una visione interiore: s'illuminano gli organi e vedo attraverso i condotti come se una torcia bruciasse alle pareti della caverna. Le membrane pulsano colori; le loro trasparenze passano ben presto dal plumbeo e il sanguigno a un sano color legno fresco. Infatti muoio: il mio cuore smette di battere, i polmoni non si riempiono, le vie nervose smettono di condurre impulsi. C'è una grande pace, uniforme. Da questo momento in avanti si susseguono numerosi giorni; rovesci d'acqua, temperature secche, sole e tempeste coltivano ciò che sono nella sabbia, fino a ingrossare i primi boccioli sui rami. Svegliato da un lungo torpore, un senso di imminenza trasforma le mie fibre. I fiori si aprono. Dentro le corolle si colora una nuova volontà... ...esplodono lanciando intorno spore volanti. Appesi al piccolo ombrellone, ci sono semi non più grandi di un'ape: sono bulbi oculari. La mia vita si diffonde: tutto ciò che in questo pianeta si muove mi appartiene... Ian McEwan - Ludi familiari (N.d.A.) McEwan è l'unica delle «vittime» dei miei falsi con cui io abbia parlato direttamente, anche se è accaduto dopo la pubblicazione di questo racconto. D'altra parte si è trattato di una telefonata dì frasi spezzate da un reverenziale timore, fatta da Londra a Oxford dove abitava. Gli chiedevo di concedermi un'intervista. Lui me la negò gentilmente, dicendo che avrebbe dovuto attendere l'autorizzazione dell'Einaudi che stava organizzando la campagna stampa del suo nuovo romanzo: Bambini nel tempo. Un giorno di agosto. Un paese di montagna. Arthur, appena uscito dal torpedone fumante, si arrampica sull'acciottolato trascinando due valige di cartone. Al cospetto di una casa di pietra alza lo sguardo. Le iridi sono chiare, un segno di età. Il suo viso si contrae: trova le finestre spalancate in maniera inattesa. Gli scuri pendono grigi nell'aria. Entra dal portone aperto e raggiunge la parte abitata della costruzione. Gli scalini sono consumati al centro. Da sotto trasuda l'odore della stalla ormai in disuso; attraversa le pareti e si annida nelle chiazze nereggianti e umide d'ombra. Arthur si affaccia nelle stanze. Al bordo del riquadro luminoso proiettato dalla finestra sul pavimento sta seduta una donna: il passo di Arthur scricchiola. La donna apparentemente assopita apre gli occhi e tra gli sguardi dei due si verifica una silenziosa coincidenza. «...Non pensavo ti avrei rivisto già ora. Non possiedo più indizi che mi segnalino lo svilupparsi del tempo. Ma è l'attenzione, forse. Potevi arrivare in qualsiasi momento, sarei stata qui ad attenderti.» «Avevo bisogno di tornare. Almeno per la casa. Ci sono ancora i miei libri?» «Certo.» «Sei sola?» «Lo sai che tuo padre è morto? Anche tuo fratello, l'estate passata. Non si era ripreso dai fatti del '63. Il suo cuore era spezzato. Ma tu immagino non sappia nulla, certo. I tuoi libri sono ancora sullo scaffale. Anche il tuo letto è sempre libero; qua sono rimaste solo cose tue... Ti vedo illeso, eppure devi averne avute di esperienze. Una vita.» «Credevo di trovare la casa sbarrata e di dover fare chissà cosa...» «Sì, pensavi fossi morta anch'io. Qui non c'è altro che stare così, mezzo addormentati. Molto vicini alla morte. Una volta al giorno vado fino al cimitero. Tolgo le gramigne dai tumuli: con le radici potrebbero succhiare le anime. Loro... specialmente al tramonto mi pare che siano entrambi vivi. C'è una tale pace là da farmi sentire uguale a loro. Tuo padre non riuscì mai a capire perché ti fossi cambiato nome. Spesso mi chiedeva: che gli ho fatto? Non riusciva a trovare fonti di calore, sentiva il vuoto di una mancanza intorno. Perciò tutto il suo sangue si è trasformato in polvere ed è morto senza voler pronunciare più una parola. Si raccomandava solo di spolverare i tuoi libri, una volta al giorno, anche quando il groppo in gola divenne abbastanza grosso da soffocarlo.» «Umm.» «Hai fatto delle vittime. Te ne rendi conto, vero?» «Non trovavo il coraggio di venire.» «Sei tornato ora perché speravi fossimo tutti morti. Sapevo lo avresti fatto, e in questi anni non ho toccato cibo. Ho evitato la carne che restringe le arterie, le rende dure e friabili e consuma in fretta gli organi. Niente cereali, grano e altro, che appesantiscono il corpo. Né acqua che lo rende flaccido, e le piante d'ogni specie che la contengono in quantità. Ho mangiato solo coni di pino. Ho imparato a sentire scorrere dentro di me solo la resina benefica che ha reso duttile e coriacea ogni fibra corporea. Anche tu stai per morire, Arthur, ma grazie alla mia tempra io ti vedrò comunque esalare l'ultimo respiro.» «Dopo quello che mi avete fatto non siete ancora sazi.» «Ho una missione. Sono decisa a portarla a compimento.» «Sei quasi una mummia. Potrei andarmene.» «No. Ora hai sonno. Il letto è sempre fatto.» «Hai ragione, penso che dormirò. È fresco quassù, anche d'estate... Sta facendo buio, verrai a rimboccarmi la coperta?» «Certo.» Le tenebre calano in fretta come un grande telone stellato. Arthur si addormenta nel letto. Si è spogliato, i vestiti sono ripiegati sulla seggiola. Nel sonno mormora parole incoerenti in diverse lingue. Qualcosa lo attanaglia alla coscienza e la sua testa trema nel guanciale. Guizzi di una luce ardente lo svegliano di soprassalto. Le ossa gli scricchiolano a causa di urla disumane che circolano nella stanza. Rane vive inanellate, trafitte nel collo da un filo elettrico, gridano sospese. La corrente che le attraversa le gonfia e fa ardere le loro interiora, seccandole come le resistenze di una lampadina. Si alza un odore insopportabile di bruciato. Dalla soglia s'insinua la voce della donna. «Domattina ti cuocerò una frittata. Non credo che tu abbia fatto una colazione simile di recente. Vero?» «Sì. E l'ho sognata spesso.» Arthur si riaddormenta con uno scatto di palpebre. è mattino. La donna entra con un vassoio di frittelle al miele. Nell'aria si diffonde un rilassante sentore di fragranza dal quale Arthur viene richiamato. Il risveglio è dolce, anche se il cibo inaspettato. Sul viso di lei campeggiano degli occhiali scuri con le punte acute, frivoli fino all'inverosimile: brillantini di vetro variopinti sono incastonati sulla montatura. Bigiotteria. Arthur si raddrizza sino a prendere dal comodino un bicchiere di acqua fresca e a sorseggiarlo avidamente. «Mi ricordo di quegli occhiali. Li portavi quando vivevamo ancora in città. Stavamo in albergo allora, con i soldi dell'eredità della nonna. Ti danno un'aria da puttana, te lo diceva già il babbo, ma tu ne sei andata sempre orgogliosa, ti piaceva sfilare agli occhi altrui e non so che altro. Dentro sei sempre stata una poco di buono, tutte le tue ambizioni... Ogni giovedì a pranzo ti facevi portare involtini primavera e gamberoni incartati dal ristorante cinese. Il giovedì era il giorno in cui ti odiavo di più.» «Adesso ho cambiato dieta.» «Ascoltavi Berlioz per darti un contegno da oppiomane.» «Tu mi hai buttato il fonografo giù dalla finestra...» «So perché facevi tante stravaganze, pensavi di essere una gran donna. E forse allora eri abbastanza giovane da far gola agli uomini. Non me ne sono mai interessato a fondo, ma, quando ti vedevo uscire dall'albergo con qualcuno, immaginavo che andassi a farti sbattere dentro la sua macchina. Con chissà quale piacere lo facevi. Con lo stesso con cui strappavi l'incarto dei gamberoni. Io ti ho vista. Laceravi la carta prendendola con cura tra gli incisivi, china sul piatto, ed era giallognola e trasparente quanto un velo di caucciù. Non mi faceva bene. Queste cose non potevano farmi bene. Sono stati i libri a evitarmi un collasso. Certe volte sentivo come se stessi per disintegrarmi... A te è sempre piaciuto fare una vita allegra.» «E quando tuo padre mi prendeva mettendomi a sedere sul comodino sentivi? È ancora di là in camera sua, quasi un cimelio. Quella mania gli è presa quando siamo venuti ad abitare qua. Non c'erano attrazioni in paese, era un uomo troppo rispettoso per cercarsi donne fuori di casa. Aveva le braccia forti, belle vene e le mani di uno che non ha mai lavorato. È stato sempre un signore. Come ognuno di noi, tranne te. Mi afferrava le cosce e sollevandomi mi portava in giro per la stanza. Poi mi metteva sul comodino. Sul ripiano di un marmo gelato. Avevo i brividi lungo la schiena quando mi prendeva da sotto in su, mezzo piegato e mezzo inarcato nelle vertebre come un cavallo da monta. Lo sentivi scricchiolare il legno? Perché io lo so: il comodino cigolava. E parecchio.» «Lasciami mangiare in pace.» Arthur si accende un sigaro. Lo boccheggia lentamente affacciandosi alla finestra esposta a nord. Guarda la vallata. Simile a un quadro rinascimentale, si staglia l'intreccio dei campi e la pettinatura delle arature. «Sono tornato a prendere possesso della casa. È mia di diritto.» «Sei troppo debole. Non faresti più un passo se non ci fossi io a sorvegliarti. Non puoi più.» «Saresti anche capace di avvelenarmi. Non sei cambiata, hai solo approfondito il tuo modo di essere. Mi hai avvelenato?» «Non credo. Non penso sia necessario.» «Mio fratello?» «È bruciato alla festa dei Santi.» «Tanto lo odiavo... ma neanche. Non ho mai coltivato l'ipocrisia, non ho bisogno neanche di sfogarmi a dire quanto era meschino. Scemo come un bambino di cinque anni... ne ingollava di mele al caramello... Le sue prodezze sessuali erano degne della famiglia.» «Tu sei sempre stato un finocchio.» «Sì, e lui infilava i bastoni nel culo ai muli di nascosto al contadino. Di notte usciva dalla camera per correre nel pollaio a tentare di infilare l'uccello in buco alle galline. Tu non potevi accorgertene, bene o male a quell'ora di notte avevi sempre altro a cui pensare.» «Lui non era refrattario come te.» «Ti ho delusa?» «C'era da aspettarselo. Sei fuggito con i nostri soldi. In quanto ladro sei un vero pezzente.» «...Com'è bruciato?» «Alla festa dei Santi nel '63 eravamo tutti in piazza attorno al fuocone. Un'autentica montagna di fiamme, le scintille salivano fino a trenta metri e i cani urlavano indemoniati. Tutti ballavano. All'improvviso tuo fratello è corso fuori dal fuoco con un grido acuto, altissimo. Era avvolto dalle fiamme e sulle prime nessuno di noi l'ha riconosciuto, neanche quando con secchi d'acqua lo salvammo da morte certa. Irriconoscibile tanto era ustionato. Balbettava, non riuscì a parlare coerentemente. Doveva essersi addormentato dentro la catasta di legna mentre si preparava per chissà quale scherzo.» «Allora è morto bruciato.» «Non poteva vivere così conciato. Una maschera.» «Mi ricordo che da giovane ti piaceva parecchio, e non è mai stato una bellezza. Del resto si trovava più a suo agio con gli animali e difficilmente penso gli abbiano mai fatto pesare il suo aspetto. Il suo linguaggio poi è sempre stato bovino. Non c'è dubbio.» «Non morì nel '63 infatti. Si è trascinato fino all'estate scorsa quando aveva reintegrato completamente la sua salute. Ormai però era deturpato in maniera irreparabile e dentro le ferite morali si allargavano. Era diventato malinconico.» «Lo è sempre stato, da mammifero quale era.» «È bruciato alla festa dei Santi. L'estate sembrava fatta apposta per lui, ma è bruciato sulla pira gridando alle stelle.» «Ancora. Doveva essersi fissato, poveretto. Quasi mi fa pena adesso che è morto. Mi guardo bene dal compiangerlo, però.» «Se la nostra famiglia si fosse mantenuta sempre unita, queste disgrazie non sarebbero successe. Ma tu hai disgregato l'unità. Andandotene hai lasciato che la maledizione precipitasse su di noi. Sei stato la rovina. È questo che devi scontare.» «Ora che mi viene in mente... non riesco a ricordare se tu sei mia madre, mia sorella o mia moglie.» «Ho fatto l'impossibile per tenervi uniti ma tu hai rovinato ogni cosa.» «Bisogna riconoscere che ti sei data da fare. Io penso però che ti piacesse. Faceva parte della famiglia anche il cameriere ungherese dell'albergo?» «Dovevo mantenervi. Ogni mia azione è stata determinata dalla necessità. Non ho nulla da rimproverarmi. Allora poi ci muovevamo in un mondo in cui la benevolenza delle persone, anche le più infime, era indispensabile. Eravamo in piena guerra.» «Forse non hai sbagliato scegliendoti quei ruoli, è che li hai sempre recitati nel momento più opportuno. Come li mescolavi... Ma può essere solo il mio punto di vista.» Arthur consulta lungamente l'orologio. Fuori dall'altra finestra riappare la corriera. Prende le valigie, le apre. Sceglie alcuni libri dallo scaffale e li stipa. Indica quelli rimasti al loro posto. «Conservali per la prossima volta.» «Sono abbastanza vecchia da avere paura della morte. Tu sei come una mina pronta a scoppiare. No no, io voglio vivere.» Arthur scende fino alla piazza e compra il biglietto dal conducente. Intanto sente la voce della donna che dalla finestra della sua casa lo prega di tornare. Le frasi vagano imprecise affrettandosi a spiegare ragioni. Lei che non può più morire perché voleva vederlo morto può solo disperarsi per aver calcolato freddamente ciò che invece, come sempre, doveva affidare al proprio impulso. Dalla sua bocca si diffonde un dolore che anche i defunti sentono. Ernest Hemingway - Le cose che vengono prima (N.d.A.) Le scelte dell'adolescenza sono spesso un buffo schierarsi in cui si cerca di dichiarare al mondo la propria identità. Così ci si divideva tra Beatles e Rolling Stones (Beatles), Inter e Milan (Inter), Ornella Muti e Laura Antonelli (Candice Bergen)... Nella mia mente, dopo la lettura di Festa mobile e del Grande Gatsby avevo stabilito un'inesistente rivalità tra Hemingway e Fitzgerald. Il secondo era sicuramente quanto di più romantico e adolescenziale si possa rintracciare tra gli americani, così parteggiavo per lui al punto da riportare al libraio un Verdi colline d'Africa che mi avevano regalato per cambiarlo con Tenera è la notte. Anni dopo i Beatles e l'Inter erano ancora nel mio cuore mentre Candice Bergen era irrimediabilmente invecchiata e Fitzgerald lo giudicavo insopportabilmente stucchevole. Così, per reazione, sono tornato a Hemingway e vi ho scoperto un'essenzialità che è il nucleo specifico dello scrivere racconti. Ne ho approfondito la lettura fino ad appassionarmi alla tauromachia e andare alla feria di San Firmin a Pamplona. Il falso che segue fu scritto dietro stimolo di Severino Cesari, allora curatore della versione domenicale del «manifesto», ed è una specie di omaggio riparatorio a Hemingway. I Lunedì sera, al mio arrivo in albergo, trovai il telegramma di Brenda. Mi comunicava, con una concisione irrevocabile, che l'appuntamento per il divorzio era giovedì, a Las Vegas. A quel tempo lavoravo come rappresentante per una piccola industria di sapone da barba di Santa Ana: la Mouston and Sons. Mi occupavo della zona nord dello Stato, che è come dire da San Francisco ai confini con l'Oregon. Mi dava un certo orgoglio, in prospettiva, sapere di avere tra le mani la soluzione per tutti quelli che al mattino, davanti allo specchio, si passavano con disappunto la mano sulla faccia. Questo comunque è stato per anni il mio argomento d'esordio con i nuovi clienti. Feci base come al solito a Sacramento. Da diversi mesi abitavo con mia madre, a Pasadena. Ma questa è un'altra storia. Verso le otto, lei chiamò per sentire come stavo. «Bene», dissi. Il nome dell'albergo deriva dal fiume. Infatti il neon blu si accende progressivamente, con un'intermittenza di dieci secondi: raffigura un corso d'acqua che riempie le lettere della scritta SACRAMENTO. Il fiume passa a duecento metri dalla costruzione, sul retro. L'insegna la vidi una notte dalla statale, durante un nubifragio. Con la mia vecchia Chevrolet avrei dovuto arrivare almeno fino a Yuba City, invece preferii fermarmi. Avevo avuto come una premonizione e non riuscivo a scuotermela di dosso. Non credo a questo genere di cose, ma ero agitato. Presi una camera e mi fermai nell'atrio a scrivere una lettera a mio padre. Afferrai per due volte il telefono. Poi non ne feci nulla. Rimasi sveglio, disteso sul letto. Al mattino i mozziconi delle sigarette fumate durante la notte erano piantati sul pavimento, allineati ai lati del letto come candele di una veglia funebre lasciate ad agonizzare nella propria colatura di cera. Telefonai a casa. Mio padre era finito in un precipizio con il suo camion carico di pulcini. Sacramento non è una città attraente. Ma l'albergo ha ormai qualcosa di familiare. Se possibile, mi danno sempre la stessa stanza, che è anche un ricordo di mio padre. Se c'è la luna si vede brillare il fiume. La notte di quel lunedì vidi l'acqua scura e minacciosa, per fortuna abbastanza distante da starsene zitta. Veniva su l'odore di fritto dal vicino diner. Riordinai la cassetta del campionario e scesi. Faceva molto caldo. Soprattutto non stavo bene da solo. La televisione, o parlare con qualcuno, mi avrebbe distratto. Era tutto quello di cui avevo bisogno. Ma una volta da basso, decisi di fare quattro passi. Il piazzale davanti al diner sudava polvere. Ormai era tardi. C'era una donna appoggiata al banco, unico avventore. Avevo anche fame, ma ordinai solo da bere perché in quei giorni dopo mangiato mi assaliva la sonnolenza, e non avevo voglia di dormire. Almeno non subito. «Non mi offre da bere?» disse la donna. «Come?» dissi. Non avevo capito. La voce era distorta dal vuoto. Lei agitò l'indice in segno di rimprovero. Fermò il barista: «Versa da bere anche a me». Lui mi guardò, immobilizzato con la bottiglia a mezz'aria. «Sì. Certo», dissi. «Cosa fa lei qui, è di passaggio?» disse la donna. Mi avvicinai. «Faccio il viaggiatore.» «Questo è un brutto posto», disse. «Ci passa un mucchio di gente, ma non c'è niente di speciale. Sa cosa voglio dire?» Non mi guardava, preferiva il bicchiere. Il barista staccò la spina del juke-box. Poi prese una torta al rabarbaro e se ne tagliò una fetta. Si mise a mangiarla distante da noi, con la schiena appoggiata al distributore di pop-corn. «Me lo darebbe un passaggio?» mi chiese improvvisamente la donna. «Non so. Dipende da dove vuole andare.» «Dove va lei.» «Ma se non la conosco nemmeno», dissi. Girò interamente il viso verso di me. Aveva un livido sullo zigomo, dalla parte opposta alla mia. Mi fissò. Aveva i denti ingialliti, ma era bella. «C'è gente che quando pulisce le scarpe sporca di lucido i calzini. Hanno fretta, o sono sposati... Lei ha l'anello... Non è sposato, vero?» Non capivo. «Le scarpe?...» Mi toccò il viso con il dito. Il polpastrello era freddo. «Si fa la barba perfettamente. È abituato a vivere da solo.» «Può darsi», mi accesi una sigaretta. «Ne ha una anche per me?» «Ecco», le porsi il pacchetto. «A cosa sta pensando?» disse. «Non sono affari suoi.» «Ora è nervoso. Ma più tardi, magari. Le verrà voglia di dirmi tutto. Non è difficile immaginarselo», disse. «Allora me lo dà questo passaggio? O è per sua moglie?» Indirizzò lo sguardo fuori, attraverso la vetrata. Dapprima nervosa poi, dopo un sospiro, rassegnata. Alcune auto passarono lentamente. Non si fermarono. «Senta», dissi, «non so che fuoco voglia accendere, ma ha trovato legna bagnata.» Lei rise. Poi finì il bicchiere. «Fra tanti fiumi che ci sono al mondo, sono finita in riva al Sacramento. È poco dignitoso.» Pagai. «Non ci faccia caso», disse il barista a voce bassa. «Tenta di suicidarsi almeno una volta alla settimana. Però non è una cosa seria. Se la vuole, la porti via.» Uscii. Il cielo era coperto. Niente da guardare in quella desolazione. Ma c'erano cose che anche un cieco avrebbe visto. Tornai dentro. La donna si era tolta una scarpa. La teneva per un tacco, con l'altra mano tirava le pieghe della calza sul calcagno. «Ah, è lei», disse. «Queste scarpe mi faranno venire i lividi.» «Venga», la presi per un gomito. «Ci ho ripensato. Le do quel famoso passaggio.» Il barista alzò gli occhi dal giornale. Sentii che ci osservava. Poi che alzava il volume della radio. In auto le chiesi se le sembrava una buona idea andare a Vallejo a dare un'occhiata alla baia. Disse: «Perché no?» e qualcos'altro di incomprensibile. Capivo che in realtà non gliene importava nulla. C'era qualcosa che le premeva, ma non era il panorama. «Potevamo prendere una bottiglia e berla su da te», suggerì. «Sono sposato.» «Che stupido.» Fece un cenno sconsolato. «Non so se sia un bene per te.» Rimasi in silenzio: «...» «Ero disperata. Adesso sento solo una grande nausea. Lunga tutti i chilometri da qui a Vallejo», disse. «Una sigaretta per favore.» «Sì. Certo.» «Non sono ubriaca», affermò. Alzò il tono. «In verità non si può neanche dire che io beva.» Mi sentivo oppresso. Guardai nello specchietto retrovisore. La strada era sgombra. Deserta. «Sto per divorziare.» Non so perché lo dissi. «E lo vieni a raccontare a me? Andiamo. Accelera.» «Sì che posso», affermai. A quel punto ero deciso. «Non voglio parlarne. Perché non stai attento al volante e basta?» disse. «Una sera disgraziata.» «La pianti, se non vuole che la scaraventi giù.» Alzò le spalle. «Tanto non me ne importa niente.» Uscivo con Brenda già da due anni, quando lei si mise con un altro. Questo prima di sposarci. Ci incontrammo di nuovo dopo sei mesi. Tra noi c'era un'attrazione magnetica: non eravamo mai stati così innamorati. Eppure aspettammo. Doveva dirlo a Charles, ed era indispensabile che lo facesse con attenzione. Non troppo bruscamente. Una volta lo avevano ricoverato a causa di una forte crisi depressiva. Aveva tentato il suicidio. Brenda mi giurò che nel frattempo lo avrebbe tenuto a distanza. All'incirca un anno fa eravamo in giardino. Appena pranzato rimanemmo seduti, a prendere il sole in silenzio. A un certo punto lei mi dice che c'è una cosa che vuole raccontarmi da tempo e mi chiede se ricordo Charles e tutto il resto. Certo, dico io. Allora lei dice che, per un certo periodo dopo il nostro incontro, non si era comportata come avevamo stabilito. Mi avevi promesso di non farlo più, dico. Dentro di me si spezzò qualcosa: sentii un cedimento. Lei protestò che adesso non poteva avere nessuna importanza, e per il me di allora era come se non l'avesse fatto, perché non lo sapevo. «Ma quel senso di infelicità non mi lasciava. Così ci siamo separati», conclusi. «Non so che dire. Forse sei geloso.» «Credo di no. Anche se ne sarei in diritto.» «Meglio, meglio. Meglio così.» «Eravamo felici. Per la maggior parte del tempo che passavamo insieme. Che in realtà non è mai stato molto.» Lei guardò distrattamente fuori dal finestrino. «Guarda», indicò, «c'è un treno.» La statale costeggiava la ferrovia per un lungo tratto. Il convoglio correva al nostro fianco, con i finestrini aperti e le tendine agitate dal vento nel buio. La voce della donna diventò piacevole, mossa da quella coincidenza a una sorta di entusiasmo infantile. Fermai la macchina su una collina, prima di Vallejo. Da lassù si dominava la baia. Restammo una decina di minuti almeno, a fissare le luci. «Che giornata tremenda», concluse la donna. Poi tornò in auto. Quando salii la trovai addormentata, raggomitolata sul sedile posteriore. A Sacramento parcheggiai davanti all'albergo. Scesi senza svegliarla. Il mattino dopo non c'era più. II Mi ricordai dell'appuntamento con Brenda per il divorzio giovedì, sulla strada per Ukiah, di ritorno da Eureka. Ero quasi all'altezza di Capo Mendocino. Trovai una stazione di rifornimento. «C'è un telefono?» domandai. Il benzinaio fumava mentre teneva la pompa premuta dentro il serbatoio: «Come no?» «Devo fare un'interurbana», mancavano due ore all'appuntamento. Forse avrei trovato Brenda ancora a casa. Lui mi fece segno di entrare nel suo ufficio: «Si faccia dare l'importo». Chiesi alla centralinista Las Vegas. Poi arrivò la voce di Brenda che rispondeva. «Sono io», dissi. «Non ce la faccio a venire. Sono a Eureka.» «Cosa posso fare?» «Magari si può rimandare. Potrei essere laggiù tra due giorni.» Ci fu un rumore di scariche. Attesi. «C'è un disturbo sulla linea, mi senti?» dissi. «Sembri molto distante. Non sarai in Florida?» scherzava ma si capiva a malapena. Ci fu una pausa. «Ti ricordi Miami?» Rumori sulla linea. Il suo tono cambiò. Incrinato dalla distanza telefonica: «Lasciami venire. Aspettami, sarà come prima». «No. Sono solo e so che non sto male. Mi guardo attorno e vedo quel che c'è. Non ho grandi preoccupazioni, e questa è già una conquista. Sono lontano da tutto. Anche da te, ormai», dissi stancamente. «Non lo pensi veramente... Ricordi quando abbiamo dormito in giardino, sul prato? Con la schiena sull'erba ci muovevamo da una stella all'altra.» «Chissà con chi altri li hai fatti, questi viaggi interplanetari.» «Nessuno. Ogni tanto, nelle pause al ristorante, mi siedo da una parte a fumare e mi metto a piangere. Non sto pensando a nulla ma lo so che è per te.» Cercavo di immaginarla mentre parlava, all'altro capo del filo. Non ci riuscivo. «Staremo bene come prima, se tu lo vorrai.» «Dovremmo morire e rinascere. Con le stesse occasioni. Mentre quello che ci resta è ciò che siamo. La tua assenza è diventata parte di me.» Volevo riagganciare. Però mi era impossibile. «Non hai mai fatto cose che potessero cambiarti. Perché dovevo soffrire io, più di quanto avrei potuto?... Ciò che è unito, che è fatto per amalgamarsi, non può più dividersi. Non è così?» disse Brenda. «Sciocchezze. Sono entrato e uscito da questo mucchio di sciocchezze. Parole che ho detto e che ora sento ripetere. Vuote e altisonanti. Non significano nulla.» «Solo un minuto. D'accordo?» «Ho avuto voglia di chiamarti, vederti. Mesi fa. Poi questa ossessione si è allontanata. Adesso chiudo.» «Ti piace sentirti parlare, vero?» Le ultime parole di Brenda provenivano da lontano. Scrutai il ricevitore. Improvvisamente si era trasformato in uno strumento estraneo, da cui scaturiva una voce. Era la sua, ma poteva essere di chiunque altro. Quella notte tornai a dormire al Sacramento. Vagai un po'. Non vidi nulla. Nemmeno pensavo. Il mattino seguente mi svegliò lo sbattere d'ali di un corvo sui vetri. Il davanzale era stretto e l'uccello faticava a tenersi in equilibrio. Sembrava un rumore di pioggia. Aprii la finestra e gettai un'occhiata fuori. Era venerdì. William Gibson – Inferno (N.d.A.) Con il cyberpunk si è aperta un'era simile a quella che negli anni Venti aveva dato origine alla fantascienza ma dotata di una consapevolezza che quella non possedeva. Il cyberpunk è stata la prima corrente letteraria, nata dalla letteratura di genere, a identificare nell'immaginario la chiave con cui un certo tipo di rivoluzione dettata dall'avvento delle tecnologie informatiche poteva diventare socialmente comprensibile. Il suo successo sta proprio nella sua dissoluzione come genere letterario e nel passaggio di un movimento di politiche chiamato cyberpunk. William Gibson, insieme al manipolo degli altri fondatori del cyberpunk letterario, è l'iniziatore di tutto. Così quando un entusiasmo forse eccessivo mi portò a varare «Cyborg», la prima rivista di fumetti cyberpunk esistente al mondo, non potei trattenermi dal fare un suo falso. Siamo travolti dalle maree fosforescenti del sistema di vigilanza a intervalli regolari. Non ho termini di paragone con il tempo fuori dalla matrice. La musica qui è una campionatura dei rotori di un Bell 209 Huey Cobra. L'universo del carcere si dispiega nella scacchiera tridimensionale, tracciata da linee verde turchese, che si riproduce a perdita d'occhio. L'infinito è fatto così: che ti muova o che resti fermo, sei sempre al punto di prima. Ogni tanto si accende un led a un'intersezione della griglia: segnala i crocevia. Siccome non esiste altro sistema di riconoscimento, è evidente che lo stato delle cose non cambia di molto. Non è la prima volta che arrivo in carcere. So come funziona tutta la storia. Quando mi fecero indossare la camicia di forza a sensori e la cuffia mi chiesi se fuori pioveva ancora. Le lingue purpuree colavano giù dal cielo ossidato e macchiavano di ruggine il parabrezza delle auto in sosta. Io mi ero consegnato di mia volontà. Avevo appena smantellato le barriere delle riserve economiche di una zaibatsu, capitalizzate in un database segreto siglato Believer. Gli ICE si erano attorcigliati tra loro eccitati da un programma virus. Le contromisure elettroniche si erano divorate reciprocamente come cannibali in astinenza lasciandomi via libera verso il nucleo. Avevo cavalcato bene l'intera faccenda. Dopo aver frazionato la cifra, l'avevo depositata su qualche centinaio di conti differenti, in giro per il mondo. Ce n'era per tutti, anche per me. Neanche un segugio del cyberspazio sarebbe arrivato a identificarmi. Forse. Non è roba da impronte digitali, tuttavia esiste uno stile di entrata. Lo chiamano «il volto delle bambole», normalmente irriconoscibile. Magari non se ci si mette un segugio. Ognuno cavalca a suo modo. Ma gli alfanumerici in basso a destra sul video, erano accorsi in mio aiuto: accesi le notizie. La gente giù in strada si appiccicava già alle luci al neon e l'elettricità sfrigolava nei condotti umidi, perforati dalla ruggine. Mi conquistai la rapina della sera al Dead Kennedys. Merito dell'olo-notiziario. Un suggerimento gratuito. Anche se non era proprio un alibi a buon mercato: beccai un anno di internamento. Così sono entrato nel cyberspazio carcerario per la prima volta. Un posto senza vie d'uscita e il cui accesso è un blocco neuronale coatto. Visti dall'esterno siamo uomini ciechi chiusi in camicie forzate sensoriali, e ciondoliamo insensibili nelle stanze dell'istituto carcerario, enormi macellerie di sogni. È un autoscontro per macchine celibi. Ma dopo essere uscito è stata la volta del delitto della camera iperbarica. Il computer centrale della polizia, in base alle procedure della rapina al Dead Kennedys, ricostruì le mie mosse con un calcolo statistico che mi lasciava poche percentuali di innocenza. Avevo l'avvocato sbagliato, non ne ho mai dubitato. Sarei penetrato nella clinica e avrei ucciso la vecchia solo per rubarle qualche ciondolo d'oro. Scarsa considerazione per le mie ambizioni. Il secondo delitto in prestito e questa volta ancor meno gradito del primo. Soprattutto inutile. Ma ormai è meglio che mi adatti. Qui dentro ti sottraggono il tempo fisico, perché per il resto esci che ti sembra di essere appena entrato. E il loro modo di stroncarti. Io devo rimanerci degli anni. E per esperienza so che non finiscono mai. Oppure passano così in fretta che neanche te ne accorgi. Che in questo sub-mondo elettronico è la stessissima cosa. Attimi eterni. Quando credevo che sarebbe stata una solitudine siderale come la prima, ho incontrato Bozo. Con la sua giacca di lustrini e la banana ben curata. Me lo ricordo ancora quando viaggiava dalle parti di Memphis con un simstim di Elvis Presley per fottere vecchie matrone nostalgiche. Un solitario ma anche un furbo tenero che beveva bourbon senza nemmeno chiedersi se gli piaceva. Viaggiava con una raccolta di vecchie pasticche, residuati allucinogeni. «L'unica maniera genuina di viaggiare», diceva con il suo accento strascicato. «Ho provato i mondi virtuali», così li indicava, con la stessa ruvida prosopopea di un cavaliere del vecchio west, «ma non vai lontano. Rimani sempre lì.» E per ironia della sorte adesso si ritrova proprio qui, dove non sarebbe mai venuto, a dimostrarmi che aveva ragione lui. Lo sapevo, vorrei dirgli subito, ma parliamo d'altro. Anzi, non parliamo. Siamo nel crepuscolo azzurrino del cyberspazio carcerario e mi chiedo quale anomalia della matrice ci abbia fatto incontrare. Sopra a tutto, naturalmente, risuonano i rotori di elicotteri invisibili. Non sembra vero Bozo. Si staglia sul fondo, ritagliato in chiave di chroma. Ha un microfono adesivo tracheale Telefunken. Gli chiedo come mai. E lui, con la voce sintetica del microfono mi risponde che è stato a Chiba City, un maledetto scherzo del cibo sushi. Gli avevano rifilato qualche schifezza marina ancora viva che si era infilata giù in gola avvinghiandosi alle sue corde vocali. Era stato operato d'urgenza. È sempre Bozo, uno a cui accadono cose incredibili. «Ho il modo per andarcene di qui», dice, «Guardami, non sono il vecchio iceberg di barbiturici di sempre?» «Troppo abbronzato per essere un iceberg», subito sorge dal nulla un display a cristalli liquidi, a interrompere l'orizzonte. La scritta corre come un cowboy troppo amplificato per preoccuparsi se sta per scontrarsi con un ICE nero. Sulla Terza Avenue c'era qualcosa di simile, opera di un'artista polacca, che diceva: «Sei tu la fine del mondo, baby». Questo invece è una prescrizione severa, integrale: «È proibito ai detenuti qualsiasi rapporto interpersonale». «Posso farlo sparire», dice Bozo. L'unica nota stonata della sua voce calda l'avevo sentita una sera a un party di paranoici, quando aveva deciso di sottolineare la sua somiglianza con alcuni versi di Are You Lonesome Tonight. Straziante. Ma adesso il tono gracidante del microfono è ancora peggio. Sofferente. Qualcuno deve averlo fatto per lui. Un serbatoio lisergico risintetizzato in versione digitale. Straripa Lsd in versione elettronica. Ha portato giù nell'universo del carcere una tale quantità di allucinogeno che se sudasse finirebbe per saturare anche l'infinito nulla dei circuiti integrati. Sparisce lo schermo ultrapiatto per essere sostituito da una lavagna grondante lettere psichedeliche: «Fai quello che vuoi». I rotori sono rimpiazzati da una versione tormentata di Voodoo Chile. Lo so che a Bozo piace così. Quando lo conobbi mi disse che le prime interfaccia erano loro. Elvis con il microfono e Jimi Hendrix con la chitarra. Bozo, con il rozzo Telefunken piatto rannicchiato sotto la gola, è una versione patetica dell'uomo-microfono. Stiamo già andando avanti a tutta velocità attraverso il non tempo gracchiante. Colori che si dissolvono. Cavalchiamo in mezzo allo sfacelo dritti alla meta come elettroni su un superconduttore. Le strutture di sorveglianza sono sparite di colpo e in lontananza vediamo già le architetture rocciose della fortezza. «Come ci sei riuscito?» Ho i denti legati da vortici di vuoto elettronico, in cui noi siamo semplicemente l'idea che abbiamo di noi stessi in un'altra vita. «Sono sceso nel pozzo per te, amico. Ho fatto un contratto divino e sono sceso più veloce di un serpente. Ora tocca a te. Se è vero che la tua testa è uno dei microsoft più elaborati dell'universo, liberaci tutti.» Mi ricorda un delirio di connection machines. Microprocessori collegati in parallelo che compongono qualcosa che fa sembrare Stanley e Stella - Breaking the Ice il risultato della mente di un sauro del Pliocene. Si stanno incrociando centinaia di realtà differenti, forse migliaia. La fortezza rimane ancora integra in mezzo al turbine. Scaglie scarlatte scivolano sulle pareti. Lame dorate si accaniscono riproducendosi in versioni difettose di Dna sintetico. Sono perfettamente sveglio, posso pensare alla situazione vegetativa del mio corpo nello stanzone cibernetico, e ad altre quattro o cinque cose contemporaneamente. La situazione è nitida, tranne per quanto riguarda Bozo. «Bozo, per che cazzo sei venuto? ...Non eravamo così amici», dico. Perché ho un sospetto. Lui annuisce: «Per un debito». Non ho bisogno di chiederglielo, lo so che il debito è il mio, non il suo. Bozo ha cambiato lavoro. Ha sempre avuto fiuto. Saranno stati gli acidi, ma era capace di darti le risposte senza lasciarti fare le domande. Intanto continuiamo a schizzare verso la fortezza. Abbiamo abbandonato ogni illusione di realtà, il flusso ha preso il sopravvento: lottiamo nella matrice. Le pareti della fortezza si sfaldano come sabbia, si mescolano a noi che ci contraiamo. I nostri corpi, a questo punto, sono verosimilmente vibranti di spasmi. «Dove sei adesso?» gli chiedo. «Te l'ho già detto, nel pozzo. Dentro fin sopra i capelli. A bagno e felice come un feto drogato.» «Voglio sapere chi...» Non è di certo in un simulatore dell'Ono-Sendai, non ne conosco nemmeno uno con cui si possa accedere ai cyberspazi governativi. La fortezza, ormai sbocciata, dissolve attorno a noi trascinata via da un forte vento elettrico. «Sei andato a toccare la zaibatsu della Santeria. Non ci hanno messo molto a risalire a te. A loro bastano quattro penne di gallina. Se ne fregano delle procedure scientifiche, preferiscono un po' di sangue di capra spremuto su un crocefisso...» «E adesso cosa vogliono?» «Non sei furbo ma sei il più bravo. Perciò hanno combinato le cose in modo che tu tornassi dentro. Possono fare qualunque cosa. E quest'inferno elettronico è pieno di loro sottodivinità. Tu, con un piccolo aiuto, le hai liberate.» Con le droghe sintetiche non sai più nemmeno cosa nasconda una singola molecola, figuriamoci se sei in grado di indagare nelle profondità di una matrice. Davanti a noi si spalanca l'intera varietà di un cosmo di colori non ancora scoperti sotto la luce del Sole. Hanno sbagliato tutti: la Santeria, Bozo, io... Dal pavimento della fortezza crescono legioni di aborti. Vedo il cyberspazio aprirsi e rivelare altri database, uno dentro l'altro. Sistemi immunitari distrutti sfrecciano attorno a noi. Urlano di dolore come animali feriti. A ognuno i suoi errori, penso mentre Bozo viene bruciato nel suo pozzo. Sudato come una bestia in calore, strafatto. E la tua estasi Bozo. E con lui al diavolo anche la Santeria, travolta dall'ondata di ritorno. Cervelli fritti da quello che loro credono sia Dio. È lo spettacolo segreto delle scorie di esperimenti governativi che segnano i confini della matrice carceraria. Solo per me e altre migliaia di disgraziati detenuti. Riemergono liberati dal nulla in cui erano stati compressi. Programmi virus si inerpicano sulle pareti inesistenti della matrice e corrodono l'universo dell'hardware. Per la Santeria ero spacciato, un animale sacrificale tra gli altri, per Bozo ero uno che si barcamenava in un mondo di geroglifici elettronici, e le loro supposizioni di residuati di un'altra epoca mi hanno salvato. Non sono stato io a fondere la fortezza, ma Bozo, la bomba lisergica. Prima che questi granchi elettronici arrivino al mio tessuto cerebrale ficcandosi tra le scariche neurali, dovranno cedere le chiavi di sicurezza. Ogni detenuto è inserito nel cyberspazio carcerario con una doppia protezione. Non possiamo uscirne, perché non siamo neppure veramente dentro. Le mie capacità neuronali di interfacciarmi sono bloccate e la mia unica forma di partecipazione è sensoriale. Galleggio nello spazio virtuale del software tramite i sensori della tuta. Intanto mi godo il teatro dell'apocalisse. Philip K. Dick - Il muro cannibale (N.d.A.) Un ritorno a Dick influenzato anche dal neo-primitivismo californiano. I tatuaggi come forma di scrittura sul corpo sono una forma di ossessione difficilmente spiegabile che fa comunque riferimento, come il contenuto che non rivelo di questo racconto, all'idea dell'universo come insieme di biblioteche organizzato gerarchicamente. Il rumore assordante degli aviogetti irruppe nella loro conversazione. Per qualche secondo, in attesa che la squadriglia di caccia si fosse allontanata verso est, Brion rimase a fissare il tatuaggio sul dorso della mano destra: un volto striato di nero che lo guardava con un sorriso innocente. «Sono già pentito di essermelo fatto», riprese. «Ma costava così poco che non ho saputo rinunciare.» Mary lo volle esaminare da vicino. Gli afferrò la mano e se la portò in grembo. «Come si chiama?» si riferiva al nome dell'autore del tatuaggio. «Mannik the Sailor. Dice di venire da Tahiti. Ha la pelle dello stesso colore della corteccia di eucalipto.» Quella notte Brion sognò che la faccina si animava e cominciava a parlargli. Era una lingua sconosciuta, che intuiva dotata di una sua coerenza interna ma di cui non riusciva a capire nulla. Qualunque fosse il contenuto del discorso, la voce proseguiva senza variazioni. Riaprendo gli occhi, ripensò a quanto aveva ascoltato. Scoprì che avrebbe desiderato capirlo. Non attese che anche Mary si svegliasse. Disse a se stesso: «Mannik...» In quel nome si condensavano tutte le sue possibilità. Era già in auto, con la scheda del percorso programmato inserita nell'apposita fessura del cruscotto, quando si rese conto dell'assurdità della sua decisione. Era solo un sogno... il suo pensiero aveva una sfumatura interrogativa. Voltò la testa: ormai si era lasciato casa alle spalle. La vide nello specchietto ed ebbe una sensazione di instabilità. Come se quella non fosse nemmeno casa sua e, anzi, appartenesse a estranei. Mentre l'auto percorreva la tangenziale che portava ai quartieri del centro, un cacciabombardiere si stagliò contro l'alba. Era diretto verso il Messico. Sullo schermo del notiziario, al casello di entrata nella zona protetta metropolitana, apparve un comunicato. Le truppe d'invasione sovietiche erano state fermate a Guadalajara da una massiccia controffensiva delle aviazioni congiunte di Stati Uniti e Canada. Mannik the Sailor riceveva nel retro del negozio di un idraulico mimetizzato nella facciata scrostata di un edificio piuttosto malandato. «Non so quanto mi fermerò qui. Non mi piace mai rimanere molto nello stesso posto», disse accogliendo Brion come un vecchio amico. Sulla vetrina si distingueva appena il suo biglietto da visita, confuso tra la polvere. Era appoggiato tra cinque rubinetti in acciaio disposti a semicerchio e alcuni flessibili ricoperti di rame. «Ti stavo aspettando», concluse. L'idraulico li osservò passare con gli occhi strabici e sorrise a Brion. Ogni volta che parlava, le rughe scorrevano più chiare sulla faccia di Mannik. Fece strada a Brion nella stanza dei tatuaggi. Brion aveva creduto in cuor suo che appena avesse visto Mannik avrebbe compreso ogni cosa, ma adesso era incapace di parlare. Improvvisamente, il suo sogno gli sembrava una sciocchezza destinata all'oblio. Si vergognava e si chiedeva come avesse potuto giungere fin lì solo in base all'incubo. «Lo vedrai tra un minuto», disse Mannik rispondendo direttamente alle riflessioni dell'altro. «Poi sarai del tutto conscio...» Brion sedette mansueto, senza meravigliarsi. Gli ci volle solo una decina di secondi, forse meno, a duplicare il tatuaggio anche sul dorso della sinistra di Brion. Fu sufficiente che Mannik ci soffiasse sopra e il disegno del volto striato si fece largo sulla pelle come se attendesse nascosto sotto un velo leggero di sabbia. «Puoi andare», concluse Mannik. Poi si dissolse nel nulla. «Chi è il miglior psichiatra nei paraggi?» chiese Brion a Mary mentre facevano colazione. Era la seconda volta che credeva di alzarsi quella mattina. E sperava di non sbagliarsi nuovamente. Adesso tutto era abbastanza reale da non sembrare un sogno. Lei sorseggiava un centrifugato di carote che le macchiava la bocca di rosso. «Non lo so», rispose. Si leccò le labbra. Lui inoltrò la richiesta al servizio telefonico. Mentre rimaneva in attesa dell'informazione, osservò Mary di nascosto. A momenti gli sembrava di non poterla più riconoscere. Gli occhi, forse una certa compostezza quasi artificiale, le dita che si muovevano meccanicamente. Non aveva l'espressione umida, fatta di languori e attesa, che ha solitamente una donna. «Mary?» disse. «Sì...?» «Niente.» Riprese la sua ricerca telefonica. Nel frattempo era sfrecciato in cielo un gigantesco aereo da trasporto carico di materiale bellico diretto al fronte. L'ho deciso troppo in fretta, pensò. La signorina delle informazioni gli indicò lo psicologo di quartiere più vicino alla sua abitazione. «Può prendermi un appuntamento?» Un momento dopo stava uscendo dalla porta di casa diretto allo studio del medico. Era nello stesso stato d'animo di qualcuno che abbia dimenticato di portare con sé qualcosa di indispensabile. La prima cosa che notò nello psichiatra fu l'inespres-sività. Nell'ambulatorio non c'erano pazienti in attesa, tantomeno una segretaria che smistasse le chiamate. Immaginò di vivere nel quartiere più saldo di nervi dell'intera città. Il medico si presentò ma Brion ne dimenticò subito il nome e non ebbe il coraggio di chiederglielo di nuovo. L'altro ascoltò pazientemente il sogno ma non fece commenti. Si limitò a mettere nelle mani di Brion una confezione di pasticche di Fenobarbital. «Ne prenda una subito.» Brion non aveva nessuna intenzione di rimettersi a dormire: buttò il fenobarbital nella spazzatura. Fu allora che si accorse dei tatuaggi su entrambe le mani. Sto ancora sognando... pensò. Com'è possibile? Le facce striate cominciarono a parlargli. Questa volta capiva perfettamente il loro messaggio. La voce dell'una si intrecciava con i suoni dell'altra, secondo i registri di un'armonia sconosciuta. Erano complementari e solo una segreta sincronizzazione rendeva comprensibile il loro canto sottile. «Tutti i bambini sono scappati. E insieme a te non c'è rimasto più nessuno», ripetevano. «Per nostra bocca parla Mannik, lo spirito libero.» Si scosse nel sonno. Scendendo dal letto fu finalmente certo di essere sveglio. Osservò le mani e vide che non c'era nessun tatuaggio. Ma non era la solita stanza da letto a cui era abituato. I suoi occhi, o qualcosa per loro nascosto nelle profondità del suo cervello, ora potevano vedere attraverso i muri. Riconobbe i percorsi accidentati di microcircuiti che componevano il grande corpo di un sistema computerizzato. La casa era un gigantesco agglomerato elettronico. «Mary, ci tengono prigionieri», disse. Si voltò verso di lei appena in tempo per accorgersi che gli puntava addosso una pistola ad aghi. La colpì al volto d'istinto, senza molto rincrescimento, e sentì contro la mano l'urto violento con il metallo del simulacro. Mary rotolò a terra e, prima che si rialzasse, Brion corse all'automobile. L'aria fresca del giorno lo pizzicò attraverso il pigiama. Una macchina della polizia politica curvò improvvisamente nel vialetto a sirena spenta. Brion valutò le sue possibilità di fuga e capì che non sarebbe mai riuscito a salire sull'auto e a partire: lo avrebbero catturato. In caso contrario, poi, dove sarebbe andato? Un elicottero scese davanti a lui sollevando una cortina di foglie secche. Mannik si affacciò al portello e gli fece segno di salire in fretta. I poliziotti spararono al velivolo che si innalzava in cielo. Brion era sicuro che le cose non sarebbero peggiorate parlandone. Più tardi, nel rifugio segreto della resistenza, Mannik gli spiegò che il governo centrale trasferiva da anni gli impulsi cerebrali di bambini con poteri psichici in grandi bunker computerizzati camuffati sotto forma di casa. Quei bambini erano nati dopo l'esplosione della centrale atomica di Albuquerque del 1981, in seguito alla contaminazione di migliaia di feti. I megacervelli elettronici erano le basi strategiche del potere centrale. Non esisteva nessuna armata d'invasione sovietica che premeva ai confini. E gli uomini come Brion, dotati di facoltà extrasensoriali, venivano utilizzati in veste di custodi dei bunker. Se riluttanti, la polizia politica li drogava e li teneva sotto continua sorveglianza. Era il caso di Brion. «Adesso mi sento addosso una grande responsabilità», disse Brion, ancora frastornato dalla velocità degli eventi. A quel punto si era svegliato del tutto. Stephen King – Oscurità (N.d.A.) Stephen King è il più grande manipolatore della cultura pop contemporanea. Un manipolatore naturale, che riproduce storie straordinarie a partire dalla semplice osservazione della vita quotidiana. Lo fa depurando la sua osservazione dalla malizia politica degli adulti e lasciando libera un'inesauribile percezione infantile che popola le zone d'ombra della realtà di visioni spaventose. Il tentativo di riprodurre il suo stile partiva da questa osservazione. Ken gli aveva chiesto se sarebbe sopravvissuto. I bambini non si oppongono all'idea della morte come fanno gli adulti. Li secca che gli altri se ne vadano da qualche parte lasciandoli lì, qualsiasi posto sia quello in cui scompaiono dopo morti, ma non pensano minimamente che possa riguardare anche loro. Respingono il problema del nulla con una scrollatina di spalle e al massimo accettano l'idea di luci baluginanti che, man mano che ci si avvicina, diventano sempre più intense e brillanti. Perciò Ken aveva interrogato suo padre poco prima che partisse per la missione lunare. «Ci sono fantasmi sulla Luna?» «Non lo so. Non credo.» «Allora, se muori, torni qui.» Ken sorrise abbandonando per un momento la cannuccia infilata in una lattina di Coca-Cola. Tutti sanno come finì la storia della prima missione di colonizzazione lunare e Ken vide suo padre dissolversi al notiziario delle diciassette. Si era perduto nel pulviscolo di frantumi dell'esplosione, a qualche migliaio di piedi di altezza. Quell'estate ad Atlantic City si verificò una grande ondata di calore. Una ditta di demolizioni stava abbattendo un vecchio centro commerciale vicino a casa di Ken e sua madre gli proibì di uscire. «Hai paura che mi cada un mattone in testa?» chiese Ken. «Non voglio che respiri tutta quella polvere», rispose sua madre accarezzandogli i capelli. A prima vista sembrava una normalissima giornata d'estate. Il sole, l'aria immobile e il ronzio del condizionatore d'aria. Ken si era opposto al loro ritorno nella vecchia casa in cui era nato. Prima di muoversi, voleva aspettare che tornasse il fantasma del padre. Si era fatto spiegare ogni cosa, ma sua madre piangeva ogni volta che ne parlava. Tecnicamente, gli aveva detto, i propulsori non ce l'avevano fatta a superare l'eterosfera. Ma questo per Ken non significava nulla. Più insisteva a farsi dare quelle spiegazioni, a farle leggere i giornali e gli atlanti, più lei si rattristava. Dovette seguirla a malincuore ad Atlantic City. Il risultato era che Ken aveva cominciato a soffrire d'asma e la mamma non era mai in casa. Ken passava pomeriggi interi a guardare la cassetta registrata con l'imbarco di suo padre sul traghetto spaziale. Aveva una tuta luminosa, che rifletteva la luce. Ogni tanto fermava l'immagine su un primo piano del casco, cercando di scorgere là sotto il viso, che immaginava sorridente, del padre. Non voleva correre il rischio di non riconoscerlo, quando sarebbe tornato. Ken, annoiato dall'attesa, scese in strada. Voleva assistere da vicino al crollo dell'edificio. Il vecchio centro commerciale si innalzava in mezzo alla desolazione dei campi incolti e disseminati di rifiuti della periferia. Qualche curioso si era già avvicinato alla transennatura. L'aria era immobile e bruciava dentro i polmoni. Ogni respiro sembrava uno sforzo contrario alle leggi della fisica. «Cosa ci fai tu qui, bambino?» L'uomo panciuto parlava masticando un hamburger. Quando si sporse verso di lui, Ken vide una lacrima di ketchup scivolare fuori dal panino e imbrattargli la maglietta già unta. «Guardo, non si può?» gli rispose. «Mi sembra che tu non respiri bene.» L'uomo continuò a chinarsi verso Ken. Ora occupava tutta la sua visuale. La sua ombra avvolgeva per intero il bambino. Deglutì: «Secondo me hai l'asma». Ken lo fissò con sguardo di sfida: «Non sono affari tuoi». «A casa ho la bomboletta. Non ti serve la bomboletta?» insistette l'altro. Per un momento ci fu un silenzio totale, fece buio. L'uomo aveva finito il suo panino. Spostò il bicchiere di carta con la Gatorade da una mano all'altra. Solo allora Ken si accorse che aveva una mano più piccola. Il braccio rinsecchito sembrava incapace di piegarsi. I suoi occhi, dietro gli occhiali spessi, erano concentrici. «Vieni a casa mia. Possiamo guardare la televisione.» Le nubi si erano strette in cielo. Combaciavano a nascondere il sole dietro una cortina color piombo. Ken sapeva, prima ancora di farlo, che avrebbe seguito l'uomo. «Mi chiamo Jeff. Non preoccuparti.» Dopo aver gettato il bicchiere vuoto, arruffò i capelli di Ken. Aveva un odore dolce che si distingueva in mezzo all'aria improvvisamente elettrica. Ken abbassò le palpebre e vide un teatrino dove cantava un coro di frutta candita mentre bastoni di zucchero colorati ballavano il cancan in tutù. «Credo che...» lo interruppe un fulmine. Il bagliore scese velocemente sull'edificio davanti a loro. Ruppe l'oscurità. Solo poche persone erano rimaste, la maggior parte era corsa al riparo. Il vecchio centro commerciale si afflosciò. Mentre collassava, il rumore dell'esplosione venne assorbito dal fragore di un tuono. Sciami di pioggia frustarono l'atmosfera. Jeff e Ken trovarono rifugio sotto una tettoia dell'impresa di demolizioni. Attorno non c'era più nessuno, solo il muro di gocce che cadevano fitte. Jeff toccò goffamente una spalla di Ken: «Vuoi una mela?» Forse qualcosa nel sorriso di Jeff aveva indotto Ken a trattenersi. Un sorriso che non dava scampo. Il grassone estrasse il coltello a serramanico. Inserì la mela nella mano rattrappita sbucciandola poco a poco. «Dannata testa di rapa», disse, «sei un bambino cocciuto.» Ken respirava senza dargli ascolto. Sentiva l'aria saturarsi di ossigeno. Il temporale si spostò rapidamente. Pensò che forse Jeff era pazzo. E che, se era pazzo, lui avrebbe dovuto scappare. O magari chiamare aiuto. Invece rimaneva a fissare la mano minuscola, rossiccia, con la mela infilata dentro. Jeff aveva un oscuro magnetismo che teneva Ken inchiodato a lui. Il bambino non poteva muoversi. Voleva gridare, ma qualcosa gli impediva di farlo. Intanto il coltello separava chirurgicamente la buccia dalla polpa della mela. «Scommetto che hai le guance succose come questa», disse Jeff addentando il frutto. «I bambini buoni sono una delizia. Dolci e teneri... Sei un bambino buono tu?» Ken non rispondeva. «Sto scherzando», riprese Jeff con un sorriso pieno di pezzetti di mela, «non ti sarai mica preso paura?» Con la ricomparsa del sole, l'acqua scorreva veloce sull'asfalto. Evaporava risucchiata in cielo. Si alzò una nebbia spessa di vapori trasportati dal calore. Ken fece un tentativo di andarsene, ma era come legato. Una ragnatela di corde invisibili lo teneva vicino a Jeff. Il grassone gli piantò addosso gli occhi vorticanti. Un vento freddo raccolse le cartacce e i barattoli dalla strada, strappò i teloni di plastica da un vicino cantiere. Concentrò tutto in mezzo alle macerie del centro commerciale, impastando con l'umidità i rifiuti, la polvere e i detriti. Ne uscì fuori un rumore liquido molto simile a un muggito. La colonna scura si ergeva oscillante come un'entità che stesse ancora prendendo forma. Con la sua andatura incerta, dava segno di volersi avvicinare a Jeff e Ken. In quello scenario irreale erano rimasti solo loro due. «È ora di andare a casa», disse Jeff con gli occhi pieni di un panico vorticante. Strappò Ken alla sua immobilità tirandolo per un braccio. Lui stirò le labbra sforzandosi di trovare il modo di ribellarsi, ma la sua volontà era completamente soggiogata dai fluidi dolci del grassone. L'ammasso di detriti si gonfiò assumendo poco a poco una forma definita, come un vaso sul tornio. Le superfici si levigavano d'acqua diventando brillanti. Aveva un aspetto quasi umano ma sproporzionato: una grande testa e il corpo gonfiato. Sin dal primo momento, Ken non ebbe nessun dubbio: sapeva chi era. Era alto più di venti metri e le sue cellule erano briciole di mattone. A ogni movimento muggiva come un mare in tempesta e il cielo intero era diventato piccolo a suo confronto. Il suo cammino si frapponeva inesorabilmente alla figura di Jeff. Allungò un braccio e afferrò il grassone urlante. Lo portò vicino a sé, a qualche metro dalla superficie convessa della testa attraverso la quale sembrò a Ken di riconoscere un volto. Incurante delle grida di Jeff, l'entità sembrò intenzionata a parlare ma dalle sue profondità uscirono solo suoni gutturali e inarticolati. Le sue dita si strinsero attorno al corpo di Jeff: il grassone si svuotò colando a terra sotto forma di una spremuta di sangue. Abbandonò le spoglie stritolate gettandole alla base di un residuo di muro. La lama pericolante cedette e uno strato di mattoni seppellì Jeff. La creatura fece qualche passo verso Ken. Tentò di parlargli ma ne uscì solo un verso incomprensibile. «Sei tu papà, vero?» disse Ken. La forma si aprì lasciando uscire una luce, una piccola stella che si avvicinò al bambino. Dopodiché crollò rimescolandosi ai detriti della demolizione. Ken raccolse la luce nelle mani come un insetto alato e si diresse a casa. Papà era tornato. James G. Ballard - Ultime notizie (N.d.A.) Terzo Ballard della serie. Nato durante la crisi del Golfo tra Iraq e resto del mondo, questo racconto è stato ottenuto fondendo insieme brani di giornali del periodo del blitz con interventi minimi per dare alla sequenza la coerenza di un pezzo narrativo. Nuova impennata della tensione nel Golfo. L'inferno affascina i cittadini Usa. Bush ricomincia a tessere la tela. Ha archiviato una guerra che gli ha dato tutto quello che doveva in termini di successo e prestigio. Un settimanale ha scritto però che questo è semplicemente il vecchio ordine. È partito ieri da Norfolk un convoglio di diciassette navi da guerra, comprese le portaerei America e Roosevelt. Il presidente Bush ha concesso alla Cina un credito agevolato per 4000 milioni di dollari. Le fazioni dell'opposizione si sono messe in moto. «Questa è una vera rivolta popolare: noi abbiamo seguito la gente che si è riversata per le strade», ha dichiarato il portavoce di Bush. A New York lanciata la battaglia per la bonifica. Il Washington Post, riferendosi indirettamente alle dichiarazioni sovietiche e della coalizione mediorientale, scrive: «Gli Stati Uniti non chiederanno o faranno conto su alcun aiuto internazionale per la ricostruzione dell'arsenale bellico. Quelli che sognano di vedere un'America debole o vigliacca non conoscono la nostra indole, la nostra capacità e la nostra forte volontà di difendere e costruire la patria». Intanto giorno e notte sono uguali e dal cielo piove solo neve nera. Scomparsi ventotto giornalisti nei pressi del reattore nucleare di Albuquerque. Secondo indiscrezioni il presidente potrebbe annunciare anche il calendario del ritorno a casa dei primi contingenti americani. Si dice che giovedì, alla base aerea di Andrews, quattromila militari saranno ricevuti dallo stesso Bush. Il segretario di Stato James Baker, apostolo di pace, incontrerà la delegazione cinese. A Wilmington nel Delaware il sergente della riserva Arnold Crew, ferito alla gamba nella battaglia dei cento secondi, ha trovato l'intera città ad aspettarlo. Per buona parte della mattina, prima di recarsi a Camp David per il weekend, Bush ha seguito il rientro degli eroi alla televisione, solo nello Studio Ovale col fedelissimo consigliere Scowcroft. Il cielo era un lenzuolo di catrame. Scene sconfortanti di un paese che vede riapparire il demone del Vietnam. Nel frattempo il Congresso distribuisce encomi. Proclamati tre giorni di preghiera a Dio onnipotente per la sua misericordia e protezione. Suggerite alcune misure per limitare i danni della radioattività che nella zona nordorientale degli Stati Uniti è aumentata dell'1,8 per cento nelle ultime ore. Nel New Mexico sono state evacuate, oltre ad Albuquerque, Santa Fé, Roswell e Carlsbad. Il conteggio delle vittime è controverso. Inquinati i pozzi, moria del bestiame, si temono epidemie. Kiano ha fatto un'offerta per l'acquisto della Technoray Ltd. Segnali di odio e di violenza con cui la parte più intransigente dello schieramento di Greenpeace ha accolto la notizia. Norrian Burr ora dovrà deporre davanti al Congresso. I democratici appoggiano Greenpeace. Cercheranno di dimostrare che Washington ha dato una specie di via libera al premier cinese per l'invasione di Taiwan. Perry Demise, nel suo discorso a Portland sull'avvenire dei popoli, ha indicato Bush come «un vampiro fascistoide fautore di una leucemia della coscienza sociale». A Wall Street mattina record oltre quota 3000. Il volume di azioni ha superato i 176 milioni contro i 148 del giorno prima. La marea nera sale sulle coste dell'ovest. A Santa Monica il liquido grumoso ha riflessi gialli e azzurri. Bush ha lanciato la nuova offensiva diplomatica americana. Obiettivo la ricerca di un nuovo assetto in Indocina a trent'anni dalla fine del conflitto nel sud-est asiatico. Un delegato della Croce Rossa ha annunciato ieri l'imminente liberazione dei ventotto rappresentanti della stampa tenuti prigionieri dai ribelli radioattivi di Albuquerque, di cui non si sapeva nulla da domenica. Tra Washington e i paesi che hanno partecipato alla Conferenza di pace, c'è una confortante «convergenza di vedute», come ha detto il segretario di Stato americano, anche se vi sono divergenze sul tema più spinoso: quello della pace in Oceania, dopo la cosiddetta «guerra dei cento secondi». Il disaccordo con Unione Sovietica e Iran non è tanto sulla necessità di affrontare il problema e sull'urgenza di risolverlo, quanto sul metodo, insomma sulla strada da seguire. Per ogni decisione, si attende il ritorno del presidente Bush da Camp David. William S. Burroughs - Johnny TV (N.d.A.) Il cut up di William Burroughs costruisce la sensazione che un racconto possa abbandonarsi a svolte narrative determinate dal solo concatenarsi delle parole. E in questo lasciarsi trasportare dalle potenzialità di un intreccio frammentato, ognuno determina la propria visione del mondo. E come giocare alle costruzioni con i testi, è come reinventare l'universo a partire dallo spazio impalpabile e illusorio tra parola e significato. Ancora una volta, la dichiarazione che il mondo è un gigantesco miraggio che esiste per convenzione. L'intero principio del virus è lì per il primo che arriva. La sua mano rugosa alla ricerca di qualcosa di più terrestre, folgorata dalle vicende di una lampada al neon che zoppica di incertezze. Si sfaldano i rossi, i gialli, i blu, lungo la sua faccia presa a prestito e rintanata a Puya. L'ho odiato mentre il microscopio elettronico fotografava l'indecente attività delle sue cellule. Ventri cascanti, chiappe grasse che vagolano al crepuscolo, l'intero paese ricolmo di silenzio e calore. I suoi occhi mi guardano nell'intermittenza luminosa. Travestimento non è una barba finta capelli tinti plastica facciale. Le nostre unità di guerriglia sono ancora nascoste. Fucili a radiazioni, mortai a U34... noi li innaffiamo di dosi invisibili di raggi, loro si trasformano. Lui è uno di loro. Sulle spalle i peli si seccano come erba tagliata al sole. Calor bianco. Si dimena e gli cadono. Leggo i fili intrecciati simili a una promessa di morte. Il pervertito non è più lui, è diventato il nemico. Adesso che ha il virus non è più mio amico. La sua faccia larvale spruzza fuori minacce a ogni espressione. Tutto è iniziato nei laboratori di Pasadena. Il virus destinato a bombardare l'arsenale libico. Ma, a seconda dei casi, anche i ragazzi pipistrello di San Diego e gli uomini volano di Denver. Dottori incatenati alle loro placche di riconoscimento e pallottole che sfrecciano attorno come scarafaggi ad alta velocità. Ho visto un vecchio ribelle del Dakota, penetrato nella clinica del mistero governativo, irrorato di benzina ecologica. Era pieno di zombi tossicomani lì attorno. Si precipitarono a respirare l'odore di carne bruciata misto ai fluidi dei vestiti di poliestere. Era dai tempi di Cole Porter che non si sentiva una musica simile. Un frinire di dentiere allergiche che scappavano a ovest e gli zombi che rotolavano sotto i cactus fumando dalle orecchie. Davo il culo a cinquecento metri dal recinto della clinica quando sentii il rumore liquefatto del corpo in fiamme. Gli orologi battevano l'ora. Le fredde e pesanti mani viola dell'indiano lasciarono i miei fianchi e imprecarono in spagnolo: «Cono de dios». «Chiamami semplicemente Willie», risposi io. Ma dopo quel giorno non lo vidi più se non a bordo di un furgoncino laccato di smeraldo che correva verso il deserto. Mutanti per la Guerra Santa contro i nemici della Bibbia. Il virus ti prende. È una supposta ad alto dosaggio per il cervello e lascia piaghe argento sui contorni delle labbra. Il sangue schizza via dalle vene, i piedi si spellano e gli occhi cominciano a parlare come gli antichi Maya. È così che diventi un cane da fiuto contro i nemici dello Stato, grande confederazione della droga iperattiva. Mutanti virali, mercenari per forza, contro mutanti genetici. Il sangue sboccia dalle sue pupille estese come un papavero. Nei sogni lo uccido. Non è più il mio Johnny. Johnny TV, il ragazzo catodico. I MUTANTI STANNO UCCIDENDO LA TUA PROLE è il manifesto affisso su tutti i muri della grande nazione. Tu sei il gene sbagliato. La biologia non ne vuole sapere, mulo umano, mettiti i vestiti e scompari nella foresta radioattiva. Impara a mangiare i cristalli e a cagare risorse minerarie. Tutto quello che ti chiediamo è il silenzio. La tua forma di discrezione. STACCI LONTANO. Ci sono le spie mandate dal governo in mezzo a noi ribelli e il mio amore Johnny TV non ascolta la voce di Xolotl. Le capre e le lucertole si crogioleranno al sole del pomeriggio attorno al suo corpo fatto a pezzi. JOHNNY TV AMORE MIO SEI UNA SPIA. La sua pompa funebre sarà una musica di cicale radioattive pronte a esplodere in rapida successione al cospetto del sangue scoppiettante. Le cartilagini gli gorgoglieranno in gola ancora convinte di avere la loro da dire. FARÒ QUALUNQUE COSA: LO GIURO. NON UCCIDERMI. Per quanto mi riguarda sei già morto, Johnny TV. Ci diremo solo questo. Adesso nella notte emana effluvi dolci che sanno di cavi telefonici rancidi. Dorme all'improvviso, con un enorme millepiedi grigio che gli solca le guance. La Resistenza mi chiama dal Giardino delle Delizie. Il contagio è rapido e potrei diventare come lui. Così finirei per abbracciare una replica esatta di me stesso. Mi allontano per strade suburbane, con l'illuminazione dei lampioni che oscilla incerta come un tossicomane passato d'età. Scivolo dentro all'incertezza. La polizia è a caccia di conchiglie, gusci di noce e rifiuti marci. Scovano qualche derelitto in astinenza o gente ubriaca di televisione. Le azioni migliori le filmano e le riguardano fino a che i nastri magnetici non si consumano. SVESTITE QUEI BASTARDI. La supremazia mentale, penso a quello mentre salgo le rampe. Loro uccidono noi. Noi, quando ci riusciamo, uccidiamo loro. La legge mutante. I am an American, canticchio tra me e me. Tutto vero. Davanti ai miei occhi uno scorcio del Giardino delle Delizie che sembra l'offerta speciale per una crociera nel Pacifico. La riunione è già in corso. Stiamo decidendo se devo uccidere Johnny TV oppure se irrorarlo per fargli raccontare i suoi segreti di spia. La guerriglia sfugge al monopolio della realtà ed è impossibile decidere cosa fare. Un vecchio treno su cui siamo saliti per sbaglio. Mutanti contro mutanti, oggetti e scene che si allontanano e se ne rimangono perfettamente zitti. Radiazioni mortali, senza pensarci: questa è una soluzione verosimile. In principio era la parola, poi è venuto il mistero. Per quanto l'agonia mortale dell'innamoramento possa farmi barcollare, non trovo nulla da dire. Vi sono momenti in cui sento un terribile senso di colpa. Al posto suo. Una bolla vischiosa gli tracima dal naso mentre dorme. Sorveglio la spia addormentata. Johnny TV, amore mio. Una lama di buio per nasconderti ai miei pensieri e perderti per sempre. Un vibrante scalpello conficcato nella coscienza. La tua unica salvezza sono io. Due voci che si sono eliminate a vicenda. Luridi documenti umani, ormai inutili. I cani lubrificano di latrati la notte. Immagini di cronaca destinate a logorarsi in fretta. Intermittenze dorate. Baluginii del tuo sonno. Il sudore che si muove a fatica sulla pelle. Un'ultima gloriosa frenesia prima della fine. Povero Johnny TV. AMORE MIO MUTANTE. Il virus ti ha intossicato. Ha lobotomizzato i tuoi pensieri. Le mia dita si muovono carezzevoli nel groviglio dei tuoi capelli. Mi lascio andare alle reminiscenze e ti cullo raccontando barzellette sporche. Respira Johnny, siamo capitati da queste parti per fare pulizia. Poco importa se muoio sputando con il viso congestionato di sangue. I traditori. E tu? Se potessi anche parlare, oltre che pensarti le cose in faccia, ora sapresti tutto. Il Bollettino non parla di sommosse. La strada è libera. Ti getterò in un baratro degno di un eroe. Le particelle subatomiche sono le configurazioni del dio che pregherò per la tua anima. Dopo tutti questi anni mi appari con l'abbigliamento di un incubo e non so più se sei vero o immateriale. Toccarti non posso. È il metodo buono per provocarmi un'eccitazione. MORTE. Uccidere pur di poter rinascere nel piacere e nel dolore. Sono completamente fatto e non riesco ad alzare l'arma che ti stroncherà. Liquefazione. Dategli il nome che volete. È il mio bambino subliminale. Così risponderò alla corte marziale dei ribelli. Mutanti alla fine dell'estate, cammineremo carponi sulla spiaggia illuminata. La stella di Betlemme nelle nostre teste pulsanti. Una concatenazione incessante: come un uomo che regga uno specchio e contempli la propria immagine riflessa in una serie di specchi contrapposti, scorgendovi sussurri. All'infinito. Ce ne andremo e non riusciranno a fermarci. Gru, cane, cervo, castoro... ululati nella nebbia. Mangio manciate di terra ed è ributtante. Vomito. Johnny TV, mio dolce ragazzo catodico proiettato in un viaggio nel cielo tossico, svegliati prima che ti uccida. Cercherò la tua vena tra mille. Ho un urlo da spacciare. Un buco da fare. E il pistone che ti spingerà dentro la morte. Ti controllano con un virus, ma io posso assassinarlo. LA VERITÀ È LA MIA MUSICA. Non so distinguere un mutante dall'altro. E gli esseri umani sono un'opinione di scarso interesse. Proveniamo tutti da donne americane con i nervi bianchi e un discreto portamento. Tutte con le loro semplici esigenze. Un ragazzo con gli occhi bassi, imbronciato. Io e te nel nulla. Salvi. Kurt Vonnegut, Jr. - Nuove idee (N.d.A.) In un paese civile Madre notte di Kurt Vonnegut dovrebbe essere diffuso nelle scuole al pari di Se questo è un uomo di Primo Levi. Le osservazioni sulla vita mascherate da filosofia spicciola concentrate nei romanzi di Vonnegut sono una forma di sapienza naturale che una volta tanto nega che tutto debba risalire a un'ancestralità sorda e bestiale. L'uomo, dice Vonnegut, afferma la sua diversità dagli altri animali proprio nell'aspetto cortese con cui è in grado di distribuire affetti e manifestare sentimenti. Solo James Thurber e Salinger possono vantare la stessa leggerezza nel parlare delle cose del mondo senza emettere giudizi. Con Kilgore Trout Vonnegut ha inventato una versione ironica di se stesso che è stata la chiave di volta su cui si è basato questo tentativo di falsificazione. Molte delle storie che conosco me le ha raccontate Kilgore Trout. Dio gliene renda merito. Oltre che scrittore di fantascienza, Kilgore è stato un uomo abile in ogni tipo di espediente. Conosceva tutti i ristoranti cinesi di San Francisco e non perché fosse un gourmet di leccornie orientali. Lui quei locali li aveva frequentati passando dalle cucine e fermandosi nei pressi dell'acquaio. Proprio così, quell'uomo che non sarebbe stato simpatico neanche al ragazzo degli ascensori del Plaza, non si formalizzava certo se per sbarcare il lunario doveva risciacquare qualche piatto. Il suo problema non era l'umiltà ma una cronica incapacità ad allontanarsi da certe riflessioni che gli provocavano un certo distacco dalla realtà. Di Kilgore Trout non so più niente ormai da tempo. L'ultima cartolina a sua firma l'ho ricevuta da Tijuana. Con le sue vedute di città prive di carattere aveva punteggiato la noia delle mie stagioni. Non c'era una frequenza stabile con cui mi venissero recapitate e il loro arrivo in concreto non rappresentava nulla per me. D'altra parte la cartolina di Tijuana recava una frase di suo pugno da cui, senza nemmeno chiedermelo, avevo desunto che non avrei più avuto sue notizie. In una calligrafia che sembrava già assuefatta alla trascendenza dei calori messicani, scriveva: «Sono ormai abbastanza uomo di mondo da saper riconoscere immediatamente la miseria quando la vedo». Non aveva nemmeno bisogno di firmarla per farsi riconoscere. Infatti aveva lasciato l'onere della verifica alla mia intuizione. Io credo che se, una volta morto, pesassero su una bilancia il cervello di Kilgore Trout, finiremmo con lo spaventarci per il peso specifico. Giacché penso che, non presentando il suo cranio alcuna notevole differenza volumetrica visibile a occhio nudo, il segreto sia tutto nella qualità concentrata. Questa premessa su Kilgore Trout perché molti potrebbero pensare che sto raccontando bubbole ma la vastità dei miei poteri si è rivelata solo in sua presenza e, allontanandosi lui, non si è mai più ricostituita. Trout più che un amico era un catalizzatore e ogni sua parola gli restava sospesa davanti come se qualche miliardo di microbi le avesse intrecciato in fretta e furia una comoda poltrona d'aria. Ci sarebbe di mezzo anche la questione dell'eclissi di luna, ma non ne ho trovato notizia su nessun giornale e ho pensato che si sia trattato di allucinazione da sovraccarico. Quella notte avevamo appena esaurito la nostra dose di stoviglie alla Giunca Ubriaca e, mentre vagavamo sulla mia macchina, giocavamo a mimare gli oggetti. Trout si esibì nell'imitazione di un volume di ortopedia e di un termosifone rotto. Ma quello che gli riuscì meglio fu il profilo di una bomba atomica perché, a suo dire, aveva inavvertitamente assistito agli esperimenti di Los Alamos durante un ritiro di meditazione nel deserto. Da parte mia tentai fiaccamente un quadro di Mondrian ma Trout non conosceva il pittore e non poté verificare l'effettiva rassomiglianza. Devo confessare che quanto accadde poi fu forse dovuto anche alla mia idea di sottrarre un'intera cassa di birre cinesi dal frigorifero del ristorante. Chi avesse avuto la pazienza di seguirci quella notte avrebbe trovato i vuoti dispersi a intervalli regolari sul bordo della strada lungo il nostro percorso. Il muso della macchina puntava verso Fresno ma di sua iniziativa. Noi non avevamo nessuna intenzione di arrivarci. Trout mi raccontò alcune storie. In particolare si soffermò su un romanzo di fantascienza che stava scrivendo per una casa editrice del Nebraska. Si trattava di un editore specializzato in necrologi che voleva produrre una strenna per i necrofori suoi clienti. Eravamo in prossimità dell'estate e il rilegato sarebbe stato pronto per il Natale seguente. Il romanzo era incentrato su un trafugamento di cadaveri che venivano utilizzati come souvenir dagli extraterrestri. I guai si sviluppavano sul pianeta alieno a causa di una forma di tumore molto tenace. La metastasi continuava a svilupparsi fuori dal corpo che l'aveva ospitata. Diveniva una massa informe e gigantesca che, rotolando sulla superficie del pianeta come la valanga di un cartone animato, risucchiava gli alieni e li digeriva. La morale era questa: che i morti vanno lasciati a chi è in grado di prendersene cura. A parte l'ameno racconto, la strada filava via con me che cercavo di concentrarmi sulla mezzeria. Malgrado la mia attenzione, sbandavo ogni volta che gettavo fuori bordo una lattina di birra. L'auto andava esattamente dalla parte opposta del vuoto. Riflettei su quel processo di causa ed effetto e mi assalì una sorta di ansia meccanicistica. Dentro la mia testa presero a frullare idee che neanche mi appartenevano. Si davano da fare. Cominciai a pensare a me stesso come a una marionetta cosmica. Cioè certe azioni non erano determinate dalla mia volontà ma da una serie di rotte prestabilite nell'universo, in cui le mie membra, come quelle di qualsiasi altra persona, andavano a ficcarsi. In poche parole: eravamo come treni sui binari. In base alla mia teoria nessuno poteva essere considerato responsabile delle proprie azioni. Su questa Terra non esistevano più colpevoli e la storia del peccato originale era un ricatto di vaste proporzioni perpetrato dalla lobby ecclesiastica. Approfittai di una sosta ai bordi dell'asfalto per parlare a Kilgore Trout. Anche qui feci una scoperta: le cose si assomigliano tutte, per questo siamo in grado di imitare anche oggetti disparati come un ferro da stiro o una pastiglia effervescente. Infatti nel buio qualsiasi oggetto è irriconoscibile allo stesso modo. Nel frattempo la birra usciva nuovamente distillata dai nostri corpi allontanandosi verso le tenebre come un serpente che imiti l'arcobaleno. Durante il racconto delle mie intuizioni, Trout mi interruppe più volte per complimentarsi. Era del parere che stessi rivoluzionando secoli di filosofia. Ma il meglio doveva ancora venire. Chiesi in fretta carta e penna. La mia conoscenza dei calcoli matematici si ferma all'aritmetica. Le bistecche mi piacciono al sangue e, senza elaborare alcuna curva matematica dei tempi di cottura, so quando toglierle dal fuoco. Allo stesso modo se devo recarmi sul luogo di un appuntamento, so spontaneamente quando muovermi per essere puntuale. E così via. Molte cose che facciamo durante il giorno potrebbero essere programmate scientificamente. Le regole della matematica e della fisica sono però la sistematizzazione estrema di ciò che il nostro cervello conosce già per istinto. Non volevo lasciarmi sfuggire una simile scoperta. Così quella notte vergai sul retro del programma della partita di baseball alcuni esempi su come costruire palazzi senza i progetti degli ingegneri o anche su come fabbricare lampadine, lanciare missili, costruire navi... era una specie di trattato scientifico al contrario. E in quei minuti di sacro furore credetti di poter salvare il mondo da tutte le complicazioni che lo affliggevano. La vita sarebbe stata più semplice. Kilgore Trout mi guardò e si strinse nelle spalle senza dire niente. Una luce improvvisa mi imbarazzò. Non erano i fari di qualche macchina sull'asfalto. Attorno a noi si estendeva sempre il deserto con il vago ieneggiare dei coyote. L'illuminazione derivava dalla luna piena che, a mia insaputa, era rimasta nascosta da qualche corpo celeste per alcuni minuti. Così almeno la spiegai io. La rivelazione bloccò il flusso della mia scrittura. A quel modo se ne andarono anche ulteriori esempi e invenzioni che ci avrebbero salvato dal futuro, qualunque esso sia. Me ne rimasi a braccia conserte, ancora seduto sul cofano della mia macchina. Riguardai gli appunti e mi sembrarono insignificanti, privi di utilità. Li appallottolai e li gettai via. Con la coda dell'occhio vidi che Kilgore Trout li raccoglieva e li ficcava furtivamente in tasca. Tornammo in silenzio. Le idee mi avevano abbandonato e non c'erano neanche più le birre, a tenere il morale alto. Kilgore Trout guardava fuori dal finestrino come se avesse paura di incontrare il mio sguardo. O forse c'era una tale forza in quello che avevo scritto che doveva trattenersi dall'urlare per essersene appropriato. Anni dopo lessi in un suo romanzo che era nella natura degli esseri umani non ricordare i momenti più importanti della propria vita a favore di quelli più tristi. Pensai che si riferisse a me. Comunque scommetto che prima o poi troverò quanto successe quella notte interamente riscritto e pubblicato sotto forma di racconto da Kilgore Trout. Perciò vi ho voluto avvertire che si tratta di una storia vera: dovete credere a ogni parola che leggerete. William Gibson - La logica dell'alveare (N.d.A.) Racconti come quello che segue risentono più della visione di Hiroshima, mon amour di Alain Resnais e di Agente Lemmy Caution, missione Alphaville di Jean-Luc Godard che della lettura di qualsiasi romanzo di fantascienza. L'identità moltiplicata, fusa, sostituita, cancellata, che è di fatto il tema di fondo di tutte le storie raccolte in questo libro, riappare qui in una veste cyberpunk. Erano quattro e si rintanarono nel vecchio alveare simstim ai bordi della prateria di vetroresina; decisi a non tornare più indietro. Avevano scoperto l'alveare in mezzo ai rottami di una nave interstellare, mentre era illuminato dalle scariche del temporale rituale. Erano solo reclute in pattuglia antisommossa, a caccia di guerriglieri della città verticale. Non era il modo di vivere quello, e non sembrava buono neanche per morire. Fu così che quando Bohb si ferì a un piede su una sporgenza metallica e mentre il dio della meteorologia elettronica tuonava in cielo le proprie scomuniche, trovarono miracolosamente l'alveare. I cannoni a raggio che stringevano nervosamente nelle mani erano troppo reali per la loro età. Un tempo a tredici anni avrebbero ancora giocato con il computer o si sarebbero innestati in una banca dati allucinogena, ma da dopo la guerra razziale si insegnava in primo luogo a difendere se stessi e i propri simili. Fu forse per questo che Bohb e Miguel scoprirono di amarsi prima ancora di dare una qualche importanza al proprio sesso. Per paura di perdere tutto prima ancora di accorgersi dell'esistenza di qualsiasi cosa. E uno nelle braccia dell'altro, con la loro nudità avvolta nella coltre psichica dell'alveare simstim, credettero di avere scoperto qualcosa che forse non era la felicità ma almeno sfiorava l'oblio. Avevano raschiato la parola dorata dalle loro divise, ora non appartenevano più a nessuno se non ai propri sogni. Annick era l'unica ragazza, i suoi occhi splendevano nel buio artificiale della notte, e sorrideva scegliendo nel babelico menù di simstim. I suoi denti bianchi brillavano di stupore. A volte era Giovanna D'Arco, altre Rita Hayworth o madame Curie. Mai la persona giusta, solo figure che entravano dentro di lei, astratte come arte elettronica. Don al contrario non mangiava più. Aveva dimenticato le proprie razioni di sopravvivenza quasi già sapesse che tutto sarebbe durato un periodo infinitesimamente breve e che le loro vite, che i corpi fossero sopravvissuti o meno, non sarebbero andate oltre. «Cos'è successo ai tuoi occhi?» gli chiese Annick già al secondo giorno. Don non aveva più bisogno di guardarsi attorno, sentiva di poter essere tutto e tutti almeno una volta nella vita. Le pupille gli si erano rintanate in fondo alla coscienza, costrette da un pudore accecante. «Lasciami», disse lui. Era nel maelstrom, avvolto nelle pennellate di uno smisurato affresco informatico. Sembrava scuotesse la testa, ma era solo un'impressione. Il primo ad accorgersi veramente di dove stava andando Don fu Miguel. Se lo sentì addosso ed ebbe per la prima volta la percezione di un posto senza confini. Don stava allargando le capacità sensoriali dell'alveare. Le esperienze si sovrapponevano. Potevi rimanere te stesso e riuscire a vivere in più di una personalità. A un passo da una fragile onnipotenza. Ma subito non ebbe tempo di preoccuparsene perché alcuni membri della yakuza a cui apparteneva l'alveare comparvero sulla soglia a reclamarlo. Fu Miguel a sparare per primo poiché sapeva che la felicità di tutti e quattro dipendeva dalla sua velocità. La faccenda non sarebbe durata in eterno, ma Don gli aveva mostrato che si poteva ricavare un'eternità anche da un periodo limitato. I corpi bruciacchiati degli uomini della yakuza rimasero a ostruire l'entrata finché non svanirono portati via da qualche cannibale di superficie. Bohb e Miguel facevano progetti per il loro amore. In realtà non sapevano quale fosse la natura dei loro sentimenti. Era comunque la cosa migliore che fosse accaduta nelle loro brevi vite. Avevano dimenticato anche il simstim: entrambi recitavano ormai in una commedia millenaria che utilizzava come canovaccio solo l'istinto. Furono i primi a essere assorbiti, risucchiati dalla coscienza di Don. Le scariche della statica attraversavano i cavi del simstim. Alcuni bagliori di energia elettromagnetica fuori frustavano il cielo finto. E improvvisamente Bohb e Miguel vivevano nei loro corpi per mezzo di Don. Smisero di toccarsi e di fare l'amore. Le porte di vetro dentro di loro si erano aperte. Il fluido si era mescolato senza sapore di sangue. C'era stata una breve interruzione neurale poi l'attività era ripresa dietro una maschera di nuvola. Tenuti insieme da un velo, una screziatura dell'atmosfera. Annick continuava a sorridere senza capire. Le parole trasformate in lacrime le scesero sulle guance. Visse il tormento del desiderio e lo spavento di perdere la propria identità. Altri uomini della yakuza sarebbero arrivati e avrebbe dovuto scegliere con la faccia rivolta alla morte. D'altra parte non esisteva il simstim di un fantasma sebbene i personaggi del repertorio fossero per la maggior parte defunti. Non aveva ancora imparato a vivere e l'infinito che prometteva Don era sconosciuto. La brevità dell'apprendistato la sconcertava, ma soprattutto la impressionava che gli altri fossero riusciti a oltrepassare il limite così velocemente. L'odore dolce di catrame saliva dagli strati della città artificiale impiantata su rifiuti galleggianti nella baia di Tokyo. Filtrarono voci e il canto dei delfini. Le sfaccettature metalliche dell'alveare si popolarono di risonanze. Annick si prese la testa tra le mani. I corpi immobili di Don e dei due amanti giacevano privi di vita apparente. Annick si collegò e sentì il suo spirito inebriarsi e galoppare fuori sotto forma di energia. Alla fine dei conti non erano quattro. Erano più di uno. Fritz Leiber - Civiltà del miraggio (N.d.A.) Attore shakespeariano e scrittore del fantastico, Fritz Leiber si è sempre mantenuto nell'ambito di una riservatezza schiva e influente, producendo storie paranoiche nella tradizione dei pulp su cui esordì. Al pari di Cornell Woolrich, Jack Finney o Fredric Brown, Leiber nel suo starsene in disparte, dedicandosi all'artigianalità della scrittura, ha scritto racconti e romanzi destinati a divenire di culto e a insinuare un sospetto di fondo sul nostro concetto di realtà. Nel caso in questione, non si tratta di un falso vero e proprio, non ho mutuato lo stile di Leiber, ho semplicemente apposto il suo nome in calce al racconto come forma di omaggio a un autore amato. La sua mente sconvolta sosteneva la causa di ciò che non esiste più. Il suo corpo si stagliava sui profili contorti e anneriti della città mentre camminando superava i resti di un palazzo di trenta piani. Per Guthrie quei posti avevano un'aria familiare ma non esisteva nessuna prova visibile a cui ancorare quella sensazione. Come lui, altri vagavano tra le macerie provvisorie. Una bambina raccolse una bambola mutilata delle gambe. La scosse liberandola dalla polvere e rimase a fissarla tenendola penzolante da un braccio disarticolato. Guthrie si avvicinò alla bambina ma prima ancora che si ponesse il problema di consolarla, una voce di donna interruppe la sua traiettoria. «Se questo fosse il nostro mondo saremmo tutti morti.» Guthrie si fermò e attese. Non era la prima volta che gli parlava. La sentiva seguire il suo respiro ma si manifestava troppo raramente per allontanare da lui la solitudine. Era risalito fino alla Quindicesima Strada ed era sicuro che anche oggi la New York alle sue spalle non esisteva più. Se avesse gettato lo sguardo verso Staten Island, avrebbe visto che la sottile nebbia dell'instabilità molecolare si era già mangiata persino Wall Street. Si trattava di un effetto temporaneo. Di assoluto esisteva solo la precarietà delle cose. E lo rincuorava che fosse sparito anche il peggio, la parte più onerosa del tutto: il desiderio di cibo, una televisione da guardare, le frustrazioni del sesso, il lavoro... i bisogni di ordinaria quotidianità erano stati inghiottiti da quella bruma sottile, polverizzati. La vita non assomigliava più a se stessa, era più ovattata e se ci fosse stata una guerra atomica da ringraziare la parte dei vinti di Manhattan, che era il suo mondo conosciuto, si sarebbe inginocchiata all'altare. «Per favore...» disse. Ma doveva confessare di non sentire nemmeno più dolore. La donna gli aleggiò di fronte. Era trasparente come un lenzuolo da fantasma. Cristallina come uno spirito o come l'effetto speciale della bottega di un alchimista. Era l'esempio della purezza di una delle realtà ormai mescolate. Non poteva sostenere che se l'avesse amata prima dell'innesto ora il suo cuore sarebbe stato straziato dall'impossibilità di riabbracciarla, ma il pensiero di essere legato a lei da un vincolo lontano lo rendeva più degno di sé. «Guthrie...» Lei gli sfiorò la guancia con la mano pallida. Guthrie aspettò per un momento di sentire qualcosa invece era come parlare al telefono e lei svaniva sotto le ondate di un disturbo soprannaturale. «Amore...» disse a se stesso Guthrie quasi per dare un tono alla sua vita. Si voltò verso la bambina ignorando la donna. Era ancora difficile scandire il tempo nell'alternanza degli universi. Una volta c'erano il giorno e la notte. Ma verso la fine erano scomparse anche quelle differenze, annullate dal ponte bianco delle grandi luminarie lattiginose. L'innesto aveva eliminato la fame, le carestie, e le guerre, la giustizia e il peso di qualsiasi coerenza. Era la libertà per tutti. C'erano ancora delle anomalie e le due scansioni dell'universo potevano intravvedersi, come quella donna che perseguitava Guthrie. Spesso la chiamava «il mio angelo», oppure «il mio amore». Ma in fondo la considerava una seccatura, l'incarnazione di un residuo di coscienza di cui ormai si faceva a meno. Guardò la bambina negli occhi. Erano colorati ma Guthrie non ricordava più come si chiamava quel colore. Non aveva la minima importanza. «Ti sei persa, piccola?» Dieci metri più in là sembrava stesse per apparire una copia dell'Empire State Building un po' più piccola dell'originale. Poi l'energia psichica si sciolse e il tentativo svanì. Non esisteva abitante di Manhattan che non fosse affezionato all'Empire State Building. Alcuni di loro nei propri sogni un tempo si ricordavano anche di King Kong. Del resto dovevano molto al cinema e ai suoi universi impalpabili: li avevano saturati di immagini. Erano stati il presupposto dell'innesto. Guthrie afferrò la bambina per un braccio e fece forza. Sorrise: «Come ti chiami?» Lei piagnucolò. Si trattenne dal gridare. Sapeva che non sarebbe servito. Alcune persone, richiamate dalla scena, li osservavano. La maggior parte si stancò in fretta e riprese a vagare tra le macerie. «Recita una poesia.» Dopo averle slogato la spalla, Guthrie le prese la testa tra le mani e la scosse come una scatola sonora. Le parole gorgogliavano spezzandosi qua e là. «Ti faccio vedere la realtà. Ringrazia Dio», gridò Guthrie esaltato. Avrebbe desiderato una schiarita nei suoi pensieri confusi ma il concetto di realtà dopo l'innesto si era fatto piuttosto vago. Lo scienziato rumeno che aveva scoperto l'alternatore aveva visto lui per primo la sua vita trasformarsi in un acquitrino. Erano scomparse le distinzioni tra la realtà naturale e quella onirica. Dapprima si erano mescolate e infine ridivise in due metà simili, che non conservavano più i principi fisici che le governavano in precedenza. «Ti faccio vivere», continuava a gridare Guthrie, aspettando di vedere svanire tra le mani la bambina. Prima di afflosciarsi imitando l'espressione sorpresa della bambola, lei continuò per qualche minuto a balbettare pezzi di voce. Il suo sangue si infilò sotto le unghie di Guthrie e a lui parve di rivedere la donna aleggiare in lontananza, vicino a un agglomerato di molecole indecise, solo per un momento. Postfazione a cura di Antonio Caronia Antonio Caronia. Se guardiamo le date di questi racconti, per più di dodici anni tu ti sei confrontato con l'immaginario, con lo stile, con la scrittura di altri autori. Hai ingannato l'editore e il lettore, che dovevano aderire alla tua proposta, ed essere indotti a pensare: «Sì, questo è un racconto di Ballard, questo è di Dick, questo è di Chester Himes». Ma al tempo stesso quei racconti erano scritti da te, lavorati da te. A tutta prima la condizione del falsario letterario o artistico sembra frustrante: esercitare una maestria suprema, l'adesione a un universo altrui fino a confondervisi, e non poter avere, di questa maestria, alcun riconoscimento. Ma forse, disseminati qua e là tra le righe, c'erano degli indizi che potevano ricondurre all'autore vero. Io confesso di non esserci arrivato da solo, anche se a tratti ero sfiorato dal dubbio. Adesso che hai deciso di svelare tu stesso l'inganno, di raccontare il trucco, posso domandarti: in tutti questi anni non hai mai sperato che un lettore, uno solo, capisse il trucco, svelasse l'inganno con le sue forze? Daniele Brolli. No, assolutamente no. Capisco che si possa pensare all'esperienza degli scrittori pop americani degli anni Sessanta, neokafkiani, o postmoderni, come sono stati chiamati, che hanno fatto operazioni analoghe. Anche la mia operazione, naturalmente, può essere considerata un'operazione pop, se si vuole, e forse oggettivamente lo è, ma le mie intenzioni erano del tutto diverse. Conoscevo bene quegli autori, Elkin, Barthelme, Vonnegut, e per me sono stati dei momenti di studio abbastanza importanti per quanto riguarda la composizione e la ricomposizione della scrittura, e quindi dell'immaginario. Leggendoli, forse intuivo queste loro modalità, e queste modalità probabilmente mi hanno aiutato a diventare un falsario. Ma la mia intenzionalità è stata del tutto diversa. Hai presente quel racconto di Barthelme, Il più grande trionfo del giocatore, quello con Batman e il Joker, in cui non succede nulla di quello che succede nei fumetti di Batman, anche se i materiali sono gli stessi? Ecco, lì si vede benissimo che c'è un meccanismo evidenziato freddamente, scientificamente direi, ma la cultura di riferimento di questa manipolazione è sintattica, l'immaginario di riferimento è quello della tradizione alta americana, lì c'è la negazione della cultura neoromantica, della figura dell'eroe sociale: questo era il significato di quella rottura. Nel mio caso non c'è niente di tutto questo. Il titolo di questo libro va preso alla lettera: io non volevo essere scoperto, perché quelle erano davvero identità segrete mie. Non ti ho citato a caso Batman: il mio amore adolescenziale per i supereroi era il desiderio di un'emancipazione, era volontà di potenza. Poter fare tutti questi autori, per me significava essere molto potente. Era un po' come regredire alle pratiche infantili, quando plasmare della creta, o del Pongo, o dipingere un soldatino, significava creare la vita di quegli oggetti. Perciò scrivere in modo mimetico «alla maniera di» questi autori con cui ero cresciuto, significava da un lato dichiarare il mio amore nei loro confronti, ma dall'altro anche trasferire su di me (sotto mentite spoglie) almeno una parte dell'amore che altri lettori provavano per loro: significava condividere il karma positivo che uno scrittore amato porta con sé. A.C. Sì, da un certo punto di vista questi esercizi di stile possono sembrare tipici di una fase di preparazione, però tu hai continuato a farli per un lungo periodo, fino a pochi anni fa. Se non ricordo male, l'ultimo è del 1993. Quindi, nel tuo caso, non mi sembra solo un gioco giovanile. Che cosa significa questo? Una pratica del genere per te è una fonte da cui continui ad attingere, una modalità di rapporto con la scrittura che rimane importante? D.B. Da un certo punto di vista, era anche una modalità di studio, un laboratorio. A lungo io non mi sono sentito preparato a uscire con una cosa mia. Ricordo che quando scrissi il racconto di Hemingway, lo mandai a Gianni Celati (con cui allora avevo una certa frequentazione), e lui mi scrisse: «Sì, bello. Quando la smetti di nasconderti e ti decidi a firmare col tuo nome?» Non so se fosse proprio insicurezza, da parte mia, era piuttosto un atteggiamento che derivava da tutto quello che avevo letto: non ero sicuro che valesse la pena di pubblicare quello che scrivevo, con tutto quello che c'era già da leggere. Un po' di umiltà, questo sì. Anche quando pubblicai Animanera, pensavo non solo che non fosse un capolavoro (questo lo penso anche adesso), ma che forse non meritasse neppure di essere pubblicato. Ma c'è anche un altro elemento. Il mio immaginario è cresciuto con i film di guerra, i film western, quelli dell'orrore e di fantascienza. Fino a una certa età io non ho mai guardato altro. Avrei potuto diventare un beota, completamente immerso in quelle visioni, senza un briciolo di consapevolezza. Poi, fortunatamente, ho scoperto i surrealisti, che mi hanno fatto capire che forse non ero uno scemo completo. I surrealisti mi hanno detto: quelli erano i film da guardare, quelle erano le riviste da leggere, per favorire una vocazione visionaria. Questa scoperta, allora, mi ha messo addosso la voglia di fare qualcosa, di replicare appunto quegli universi aggiungendo il mio contributo. Fare un Vonnegut, fare un Fritz Leiber, poi, quando è arrivato il cyberpunk, fare un Gibson, insomma le mie segrete identità, per me era come fare un macrotesto, o un metatesto, in cui c'era il testo già conosciuto e c'era anche il mio contributo. Come in una sorta di cultura orale, in cui chi ascolta le storie poi parla a sua volta, commenta, completa. Quei falsi da una parte volevano dire che io avevo una frequentazione vera, che ero amico di tutti quegli immaginari, ma dall'altra significavano anche, per me, la possibilità di dare un contributo. Non mi sentivo in grado di dare una visione critica articolata, strutturata, per ognuno dei settori dell'immaginario che mi interessavano; ma i falsi mi permettevano in qualche modo di darne una visione epistemologica. Così, facendo Chester Himes, facevo un'epistemologia del noir, facendo Hemingway costruivo un concentrato di Hemingway... A.C. Un'epistemologia pratica, sul campo... D.B. ... sì, perché non sentivo di avere gli strumenti (e tuttora non sento di averli) per fare un vero lavoro critico. Quello era il contributo migliore che mi sembrava di poter dare, perché era quello che sapevo fare meglio. A.C. Mi sembra che siamo arrivati a un punto importante. In questo tuo lavoro di falsario, dunque, c'è una componente rabelaisiana, onnivora, che vuole avvicinarsi il più possibile a un certo immaginario, fino a ingoiarlo o a farsene ingoiare, ma c'è anche una componente critica (che peraltro, mi sembra, è sempre presente ogni volta che c'è un raddoppiamento di identità, una distanza). Ma mi interesserebbe riprendere l'accenno che hai fatto prima all'oralità, la pratica del falso e della riscrittura è relativamente poco diffusa, o poco presente, nella letteratura «ufficiale», ma invece è diffusissima e fondamentale nella letteratura di genere, nel fumetto, nel cinema, insomma nella cultura popolare. Ora a me sembra che questa pratica, in cui si inserisce il tuo libro, sia molto utile per comprendere un paradosso in cui vivono da sempre la letteratura e l'arte (e da sempre significa da quando c'è la scrittura, ma più ancora la stampa): il paradosso che la creazione è sempre vissuta come individuale, che ci dev'essere un autore, un singolo che è responsabile dell'opera, mentre l'immaginario in cui questa creazione individuale è immersa, di cui si nutre e che contribuisce a sviluppare, risulta invece un immaginario collettivo. A te non sembra che le pratiche di falsificazione e di riscrittura si avvicinino a una situazione di «nuova oralità», favorita anche dalla presenza delle reti e delle nuove tecnologie? D.B. Penso che ci siano due o tre aspetti che andrebbero sottolineati. Il primo l'ha espresso Borges a più riprese (nelle Cronache di Bustos Domecq, o nel racconto Pierre Menard, autore del Chisciotte): spesso, quando un libro ci piace, diventa un libro che abbiamo scritto noi, perché il nostro cervello scopre la sua sintonia con quel testo, un'estasi. Leggo, e dico: «Questo autore era dentro di me». E si può andare più in là. La mia estasi sarebbe avere una libreria non più con i libri dei diversi autori, ma con tutti libri di quegli autori scritti da me: perché riconoscermi in Céline, in Vonnegut, in Breton, e così via, è un modo di perpetuarli. Ci dovrebbe essere un libro di Breton scritto da me, e un libro di Céline scritto da me (e come è possibile per me, così dovrebbe poterlo fare anche altri, chiunque voglia: perché naturalmente non credo a una oralità che non sia al passo coi tempi), e così per tutti gli altri scrittori che amo: questo mi sembra un modo per non trasformare le loro opere in un puro reperto storico, o museale. Io penso di non essere autore di niente. Credo che chi scrive sia un'antenna ricevente, uno che si è allenato a essere ricettivo, che è capace di combinare tutti questi stimoli che riceve e a organizzarli narrativamente, cioè in un modo che presuppone un lettore senza cultura strutturata, un lettore ingenuo, per così dire, come è lo spettatore televisivo o il consumatore di cultura popolare. Per questo sono rimasto molto colpito, diversi anni fa, quando ho sentito per la prima volta la parola «ipertesto», quando ho saputo che esistevano delle reti, che c'era la possibilità di mettere i propri scritti in rete, e che questi potevano essere collegati, appunto in modo ipertestuale. Pensavo che uno avrebbe scritto un racconto, un lavoro di qualsiasi tipo, l'avrebbe messo in rete, e tanta altra gente avrebbe potuto intervenire, ampliare, arricchire: tanta gente che conosceva quello di cui tu parlavi, che lo conosceva magari anche meglio di te per qualche aspetto, e che poteva sviluppare questi aspetti, e ricoprire così, rizomaticamente, tutto il campo che tu avevi solo cominciato a esplorare... A.C. L'utopia di Ted Nelson, il progetto Xanadu... D.B. Sì, ecco, forse è solo un'utopia, perché poi non mi sembra proprio che qualcosa di questo tipo si sia ancora realizzato. Se penso all'organizzazione attuale delle reti, alla meccanicità dei link fra i testi, fra le immagini, dentro uno stesso testo... Forse «tecnicamente» sono degli ipertesti, ma non sviluppano neppure lontanamente quella potenzialità estatica che ha l'immaginario. Perché estrinsecare l'immaginario, comunicarlo, organizzarlo in una forma narrativa, è una funzione estatica, che ha una qualità quasi psicotropa. A.C. Hai ragione quando parli di «estasi» dell'immaginario, e questo ci riporta all'oralità. Perché la scrittura, la stampa, i mezzi audiovisivi, hanno sì potenziato l'immaginario, e soprattutto la sua trasmissione, ma hanno anche diviso le funzioni, creato dei ruoli, e separando il soggetto dall'oggetto hanno in qualche modo creato l'illusione di un'oggettività, anche sociale, indipendente dall'elaborazione collettiva. Questo non accade nelle società cosiddette a «oralità primaria», nelle società sciamaniche. Ma vedo che anche tu sei interessato alle nuove tecnologie della comunicazione perché vedi in esse la possibilità di riannodare e potenziare processi collettivi nelle nuove condizioni, con un uso diverso della scrittura. Ora, però, questo sembra poter avvenire (e non avviene neppure molto bene, come facevi notare prima) prevalentemente nell'immaginario. E nel reale? D.B. Senti, io non credo assolutamente nella «realtà vissuta». Non c'è una realtà vissuta, ci sono le realtà dell'immaginario. Mi sembra così evidente! Il fatto stesso che tu la veda in un modo, io un altro, la signora della porta a fianco in un altro ancora... E non sto parlando di «opinioni» politiche, o culturali, o sportive. No, sono proprio i processi cognitivi che sono in gioco, dalla percezione dei colori, che è diversa per ogni individuo, fino alla ricostruzione di tutto l'universo che avviene nella mente di ognuno. Il fatto che le nostre ricostruzioni siano tutte diverse fa sì che non ci sia un «reale», ma che ci sia un immaginario, anzi diversi immaginari. Ora, se io voglio essere un autore, devo essere in grado di percepire questi diversi immaginari, di dar loro voce, che altrimenti soffocherebbero nel nulla. A me pare (e adesso torno alla questione delle «segrete identità») che sia la religione la forma di rapporto sociale più aderente al versante dell'immaginario. C'è questo essere supremo (che sia uno o tanti, addirittura che esista o non esista importa poco, può anche essere il nulla), e ci sono tutti gli individui, e questo essere supremo li conosce tutti, mentre gli individui non si conoscono tra loro. E nell'immaginario l'avventura, il gioco di ruolo, è appunto quello di conoscersi nel modo migliore, con modalità che vanno da un estremo all'altro, dall'incontro allo scontro, dalla perfetta trasparenza all'invisibilità totale, dall'apparire al non essere. Ma anche una cosa come il denaro è una funzione dell'immaginario. Alvin Toffler, in Ecospasmo, l'aveva già capito benissimo più di vent'anni fa, studiando la crisi petrolifera del 72-73. Ma già la crisi del '29 aveva dimostrato l'effetto devastante dell'economia: in quell'occasione la gente volle smettere di credere all'economia come reale, perché l'economia aveva prodotto una brutta realtà, aveva creato pessime condizioni di vita. Insomma, l'immaginario è qualcosa che produce comunicazione, qualcosa che è intermedio fra me e te, senza essere né me né te, perché è il prodotto della nostra interazione: qualcosa che sconfigge quell'effetto devastante e mortale per l'uomo che è la realtà. Perché solo nella realtà esiste davvero la morte. Mi rendo conto che è pericoloso dirlo, ma questo avviene perché l'immaginario ha a che fare col sentimento. Non lo dico nel senso romantico. È il sentimento delle cose, il sentimento dell'altro: anche il sentimento del reale. È per questo che nell'immaginario la morte non esiste, perché al suo interno riedifica sempre altre versioni delle cose e delle persone (e, come vedi, torniamo alla religione, alla funzione estatica), e quindi rende relativa la morte. E poi (questa è una cosa che ha molto a che fare con i racconti di questo libro) l'immaginario ha un'altra funzione: ti permette di esprimere il tuo sentimento verso strati geologici della visionarietà che si sono sedimentati, magari trasformati, attraverso le epoche. È in qualche modo una macchina del tempo: si può ricostruire un passato, anche un passato che non è mai esistito, ma che ti dà un sentimento di forte ancestralità. E si può entrare nella mente di un altro autore del passato, che ha costruito un altro immaginario, e cercare di ricostruirlo. A.C. Tutte queste cose le società cosiddette primitive le sapevano bene: il processo di costruzione della realtà attraverso lo scambio sociale, comunitario. E ancora una volta mi sembra che lo scambio tra immaginari individuali che è sotteso ai tuoi falsi, paradossalmente (ma forse non poi tanto) renda più trasparente la costruzione di un immaginario collettivo, e contribuisca quindi da un lato alla distruzione della tirannia del reale su di noi, dall'altro alla dissoluzione dell'ipertrofia dell'io. Come se l'autore volesse tornare ad avere una funzione sociale, rifiutando la visione romantica di se stesso come detentore di una visione che è negata all'uomo comune. D.B. Per me questa tendenza è già presente, nelle forme più varie, tra i surrealisti. Penso a Desnos e alle sue sedute sul sogno, penso ai «cadaveri squisiti», o a Jarry che, preso da un impeto dell'immaginario, si mette a sparare come se sparare non fosse nulla di materiale. E poi Arthur Cravan, che per me è uno degli esempi più significativi di questa capacità di far collassare gli apparati, Cravan che crea questa gigantesca beffa sfidando il campione del mondo di boxe, lui che non era capace di durare oltre al primo pugno (come in effetti accadde), Cravan che poi un bel giorno scompare nelle acque del Messico come se non fosse mai esistito, quasi come Gordon Pym che si perde nel bianco del Polo. Ecco, questo era un laboratorio, appunto un «laboratorio di collettività», che in fondo godeva di una specie di delega da parte della società, una delega a elaborare visioni, metodi, pratiche di arricchimento dell'immaginario. Dico «laboratorio» proprio perché non mi sembra diverso da un laboratorio di biologia o di fisica: da questo punto di vista essere «antenna ricevente» o essere scienziato è la stessa cosa, c'è lo stesso tipo di delega e di rispetto, se vogliamo. Io penso che se i surrealisti allora avessero avuto i mezzi tecnologici di oggi, forse noi avremmo avuto davvero una diffusione di questa capacità di elaborare l'immaginario, di vivere una socialità meno basata sul potere e più basata sulla comunicazione, sulla moltiplicazione del racconto di sé e degli altri. Si potrebbe forse scrivere un racconto di tipo steampunk su questo argomento, immaginando proprio una situazione del genere negli anni Venti e Trenta in Francia, in Europa. Perché in fondo lo steampunk, o l'ucronia, il recursive novel, fanno proprio questo, identificano dei personaggi e dei nodi del passato in cui l'immaginario avrebbe potuto avere delle svolte, ci raccontano delle immense potenzialità che si sono perse per un attimo. Gibson e Sterling in The Difference Engine (La macchina della realtà), Blaylock, Powers, Di Filippo, ci dicono quello che sarebbe potuto succedere se certe macchine o certe tecnologie fossero apparse prima (in genere nell'era vittoriana), se si fossero congiunte con altre condizioni culturali o sociali del passato che già esistevano. A.C. Lo steampunk, e l'ucronia in genere, fanno avvenire nei loro universi finzionali eventi che non si sono realizzati, ma che corrispondono a potenzialità, a modalità del reale che si sono espresse in modo diverso. L'incontro tra Emily Dickinson e Walt Whitman che Di Filippo mette in scena nella terza parte del suo Steampunk Trilogy non c'è mai stato come incontro tra persone, ma un incontro tra gli immaginari di quei due poeti c'è stato davvero, e la critica lo ha messo in luce più volte. Anche questo mi sembra un processo di «letteralizzazione della metafora», e letteralizzare la metafora vuol dire contribuire a minare la tirannia del reale di cui abbiamo parlato. Anche tu hai letteralizzato delle metafore, in qualche modo: scrivendo il «tuo» racconto di Ballard, il «tuo» racconto di Dick, hai operato dei cortocircuiti nel mondo delle possibilità. D.B. Sì, ma la cosa che vorrei fare, in fondo, è uscire dall'ambito letterario: il mio sogno continua a essere quello che si crei un gigantesco pidgin, in cui ognuno aggiunga non solo il suo immaginario, ma proprio le sue parole, perché le parole di ognuno hanno una tonalità, un colore, un'espressività diverse. Sarà un'utopia, anzi lo è senz'altro, ma che cosa c'è di più interessante che mettere insieme tutti i significati, tutte le visioni, tutte le parole? Gli eschimesi hanno venticinque parole diverse per indicare la neve, e ci sono nove miliardi di nomi di Dio, e questa è una ricchezza che singolarmente nessuno di noi potrà mai raggiungere. Il falso letterario rimanda a un altro falso, quello che ci rivela le cose nella loro nudità. Io faccio il falso della neve, ma in effetti ti dò solo un cristallo, la precondizione minima per la neve. Poi sarà il tuo immaginario che vedrà una neve brillante, o una neve sporca, o una neve opaca, o una neve con un miliardo di colori. E quando si svela il falso, e si spiega come è stato costruito, perché lo si è fatto, il misto di ambizione e di umiltà che c'era dietro, be', questo equivale a rilanciare l'utopia delle reti, l'idea di un'opera collettiva, di un processo collettivo, in cui non solo io ho scritto il mio romanzo di quell'autore, ma ognuno può scrivere il suo romanzo di quell'autore (o fare il suo film di quel regista, o il suo quadro di quel pittore). Io non ho alcun interesse per la cultura museale, non mi interessa un'opera, per quanto bella, che sia solo la testimonianza che è esistita una certa persona che è nata e morta tra due date. L'immaginario degli altri io posso capirlo solo se lo reimmagino a mia volta, e in questa tensione a rivivere il processo creativo io aggiungo dei significati che sono diversi da quelli originari. Probabilmente, quando guardo un quadro di Van Gogh, io non vedo gli stessi colori che ha visto lui, non vedo le tonalità che lui ha visto, vedo le mie. E nel momento in cui vedo le mie tonalità, devo poter dichiarare quello che ho visto, perché quando lo comunico forse arricchisco i sentimenti e le tonalità di qualcun altro, che allora è mio contemporaneo, e non può essere morto. A.C. Sì, capisco. È un po' come dire che la beffa di Orson Welles, l'invasione dei marziani del 1938, non è stata tutta opera sua, è stata piuttosto opera del pubblico. Welles ha dato solo un'opportunità allo scatenarsi dell'isteria, dell'immaginario della gente. D'altra parte questa è una delle chiavi per capire il XX secolo, dal punto di vista dell'immaginario: la negazione della «letterarietà». Ulysses e Finnegans Wake di Joyce dimostrano che solo la dilatazione del quotidiano, diurno o notturno, solo l'assurgere dell'everyman, dell'uomo qualunque apparentemente insignificante, a protagonista della narrazione, a espressione di una collettività che vive una giornata qualunque, solo questo consente oggi di parlare del mondo, di ricostruire un senso all'interno dell'insignificante, e persino di ricollegarsi ai saperi delle origini, al mito... D.B. Io sono per una distruzione programmatica della letteratura. Credo che Pol Pot sia stato un esempio, non dico sociale, ma antropologico: lui distruggeva tutto quello che in qualche modo strutturava e irrigidiva la vita della gente, come del resto aveva fatto la rivoluzione culturale in Cina. Per carità, so benissimo quello che è costato in termini di vite umane, e non voglio affatto proporlo come pratica o come modello. Dico però che vorrei, anche con altri mezzi, una liberazione analoga del potenziale creativo e collettivo degli uomini. Perché la letteratura, in fondo, è un codice del potere: finché ci sarà la letteratura, ci sarà un punto di riferimento per tutti gli altri poteri. La letteratura è qualcosa che si sedimenta nei secoli, e di cui il potere si illumina. Cosa vuol dire, allora, distruggere la letteratura? Vuol dire arrivare a distruggere il giudizio, distruggere il moralismo del giudizio. I segni che nascono nell'immaginario dell'uomo, e poi si sviluppano, e divengono autonomi, marcano uno status, una condizione sociale, cambiano da epoca a epoca, ma conservano la stessa funzione. Il Club Mediterranée come lo ha analizzato Baudrillard nello Scambio simbolico e la morte (oggi potremmo dire il telefono cellulare), in questo senso, non è diverso dalla pelle di bisonte o dalla grotta ben dipinta del paleolitico. Quello che è importante è capire come questi segni lavorano, come interagiscono nell'immaginario, perché forse in questo modo riusciamo a indebolire la loro funzione di indicatori di status e a vederli come elementi di un gioco compositivo, che fa parte dell'immaginario delle nostre vite, ma a cui aderiamo ironicamente: non dico con distacco, ma con ironia. Solo se li sappiamo guardare con ironia, se li sappiamo narrare, riusciamo a non vederli più come simboli di status. Per fare questo, però, dobbiamo abbandonare la concezione romantica della letteratura, secondo cui essa può parlare solo di certe cose, perché gli argomenti troppo triviali la sporcano. Invece la capacità dell'immaginario di parlarne, di raccontare questi elementi «proibiti», è l'unico elemento che ci può avvicinare a una condizione etica. Ecco, questa è un'utopia ancora più estrema di quella della riscrittura collettiva dell'immaginario, però forse è meno utopia oggi di quanto non lo fosse in epoca industriale. Le utopie sono ancora lì, in agguato, e forse oggi hanno più possibilità di uscire allo scoperto, perché sono meno antagoniste verso quello che si chiamava «il sistema», perché il sistema oggi si sfalda, perde consistenza. L'ultima barriera, allora, oggi è proprio la vera trivialità, quella della letteratura. La letteratura è ritornata a coltivare i suoi luoghi comuni, a vivere dei suoi tromboni, e ha paura di tutto quanto sta fuori di essa, ha paura che si diffonda la comunicazione, perché sa che potrebbe disgregarla.
