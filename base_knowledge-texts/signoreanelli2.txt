Le due torri Nelle Due Torri la Compagnia si sgretola. Merry e Pippin sono fatti prigionieri dalle forze del Male, ma riescono a fuggire e trovano soccorso tra gli Ent, esseri giganteschi, mezzi alberi e mezzi umani, con i quali si lanceranno all’attacco della torre di Saruman. Aragorn, Legolas e Gimli stringono un’alleanza con i guerrieri di Rohan, un popolo fiero e luminoso come l’argento di cui si veste, che per secoli ha resistito all’assalto delle tenebre. Nel frattempo Frodo e il devoto Sam continuano il loro faticoso viaggio verso il Monte Fato guidati da Gollum, l’antico possessore dell’Anello Unico. Ma spaventose creature li attendono e il loro cammino si interrompe tragicamente ancora una volta. L’autore John Ronald Reuel Tolkien John Ronald Reuel Tolkien nacque il 3 gennaio 1892 a Bloemfontein, in Sudafrica, da genitori inglesi. Massimo studioso di letteratura medievale inglese, studiò all’Exeter College di Oxford. Insegnò lingua e letteratura anglosassone a Oxford dal 1925 al 1945, e poi lingua e letteratura inglese fino al suo ritiro dall’attività didattica. Morì a Bournemouth, nello Hampshire, il 2 settembre 1973. Tra le sue opere, tutte pubblicate da Bompiani, ricordiamo Il Signore degli Anelli, Lo Hobbit, Il Silmarillion, I figli di Húrin, Beren e Lúthien e da ultimo La caduta di Gondolin. SINOSSI Questa è la seconda parte del Signore degli Anelli. La prima parte, La Compagnia dell’Anello, narrava come Gandalf il Grigio scoprì che l’anello in possesso di Frodo lo Hobbit era in realtà l’Anello Unico, dominatore di tutti gli Anelli del Potere. Raccontava la fuga di Frodo e dei compagni dalla pacifica Contea dove abitavano, inseguiti dal terrore dei Cavalieri Neri di Mordor, finché da ultimo, con l’aiuto di Aragorn il Forestale di Eriador, superati pericoli gravissimi erano giunti alla dimora di Elrond a Valforra. Lì si tenne il gran Consiglio di Elrond, dove si decise di tentar di distruggere l’Anello e si designò Frodo quale Portatore dell’Anello. Si passò indi a scegliere i Compagni dell’Anello, che lo avrebbero aiutato nella cerca: arrivare, se gli riusciva, alla Montagna di Fuoco di Mordor, la terra del Nemico in persona, dove soltanto era possibile disfarsi dell’Anello. Facevano parte della compagnia Aragorn e Boromir, figlio del Signore di Gondor, a rappresentare gli Uomini; Legolas, figlio del Re degli Elfi di Boscuro, a rappresentare gli Elfi; Gimli, figlio di Glóin della Montagna Solitaria, a rappresentare i Nani; Frodo con il domestico Samplicio e i due giovani congiunti Meriadoc e Peregrino, a rappresentare gli Hobbit; e Gandalf il Grigio. I Compagni si allontanarono in segreto da Valforra diretti a Nord ma, fallito il tentativo di valicare d’inverno il grande passo di Caradhras, Gandalf li condusse attraverso la porta occulta nelle vaste Miniere di Moria in cerca di una via sotto le montagne. Lì Gandalf, lottando contro uno spaventoso spirito degli inferi, era caduto in un oscuro abisso. Ma Aragorn, rivelatosi l’erede segreto degli antichi Re dell’Occidente, si era messo a capo della Compagnia guidandola dalla Porta Orientale di Moria attraverso il territorio elfico di Lórien e poi lungo il grande Fiume Anduin fino a giungere alle Cascate di Rauros. Ormai non erano più ignari d’esser tenuti d’occhio dalle spie e di avere sulle loro tracce Gollum, la creatura che un tempo possedeva l’Anello e ancora lo concupiva. A questo punto s’era reso necessario decidere se prendere a oriente verso Mordor; andare con Boromir in soccorso di Minas Tirith, capoluogo di Gondor, nella guerra imminente; o separarsi. Quando divenne chiaro che il Portatore dell’Anello era intenzionato a continuare pur senza speranza il viaggio verso il paese del Nemico, Boromir cercò d’impadronirsi con la forza dell’Anello. La prima parte si conclude con il cedimento di Boromir alle lusinghe dell’Anello; con la fuga e la scomparsa di Frodo e del domestico Samplicio; e con la dispersione del resto della Compagnia in seguito a un attacco improvviso di soldati orchi, alcuni al servizio dell’Oscuro Signore di Mordor, altri del traditore Saruman di Isengard. La Cerca del Portatore dell’Anello sembrava ormai votata al fallimento. Questa seconda parte, Le Due Torri, narra come se la cavò ogni singolo membro della Compagnia dell’Anello dopo lo scioglimento del sodalizio fino all’arrivo della grande Tenebra e allo scoppio della Guerra dell’Anello, che verrà raccontato nella terza e ultima parte. LE DUE TORRI LIBRO TERZO CAPITOLO I LA DIPARTITA DI BOROMIR Aragorn s’inerpicava in fretta su per la collina. Ogni tanto si chinava a terra. Gli hobbit hanno il passo leggero e non è facile neanche per un Forestale rintracciarne le impronte, ma non lontano dalla cima una sorgiva tagliava il sentiero e nella terra bagnata scorse quel che cercava. “Non mi ero sbagliato,” disse tra sé. “Frodo è corso in cima alla collina. Chissà cosa avrà visto. Ma è tornato sui suoi passi e l’ha ridiscesa.” Aragorn esitò. Desiderava anche lui arrivare all’alto seggio, nella speranza di scoprirvi qualcosa che lo guidasse nelle perplessità; ma il tempo incalzava. Con un balzo improvviso si lanciò attraverso le grandi lastre di pietra e su per gli scalini verso la cima. Poi, sull’alto seggio assiso, si guardò intorno. Ma il sole sembrava oscurato e il mondo indistinto e remoto. Compì un giro con lo sguardo riportandolo a Nord, da dove era partito, senza vedere altro che le colline distanti, a meno che quel che scorgeva di nuovo in lontananza non fosse un grande uccello simile a un’aquila che dall’alto del cielo calava a rilento in larghi cerchi verso terra. Mentre osservava, il suo orecchio acuto percepì rumori nei boschi sottostanti, sulla sponda occidentale del Fiume. S’irrigidì. Erano grida, fra le quali distinse con orrore le aspre voci degli Orchi. Poi di colpo risuonò il richiamo profondo di un grande corno e gli squilli percossero i colli, echeggiarono nelle valli, coprendo con un urlo fragoroso lo scroscio della cascata. “Il corno di Boromir!” gridò Aragorn. “Dev’essere nei guai!” E si lanciò giù per gli scalini e a grandi balzi poi lungo il sentiero. “Ahimè! Oggi il destino mi è avverso e tutto quello che faccio va storto. Dov’è Sam?” Mentre correva le grida si levarono più forti, poi più fievoli, mentre il corno soffiava alla disperata. Striduli e feroci si levavano gli strilli degli Orchi, e di colpo i richiami del corno cessarono. Aragorn s’affrettò giù per l’ultimo pendio ma, prima di giungere ai piedi della collina, i suoni si smorzarono; e come fece per rincorrerli alla sua sinistra, si ritrassero e a un certo punto non li udì più. Sguainata la spada lucente, piombò in mezzo agli alberi al grido di Elendil! Elendil! A un miglio, forse, da Parth Galen, in una piccola radura non lontano dal lago trovò Boromir. Seduto con la schiena contro un grande albero, sembrava riposare. Ma Aragorn vide che era trafitto da numerose frecce di nero piumate; impugnava ancora la spada, rotta però vicino all’elsa; al fianco aveva l’elmo, spaccato in due. Tutt’intorno a Boromir e ai suoi piedi la catasta dei tanti Orchi trucidati. Aragorn s’inginocchiò accanto a lui. Boromir aprì gli occhi e si sforzò di parlare. Alla fine, lentamente, le parole giunsero alle labbra. “Ho cercato di prendere l’Anello a Frodo,” disse. “Mi dispiace. Ho pagato.” Lo sguardo vagò sui nemici caduti, una ventina almeno. “Non ci sono più i Mezzomini: li hanno catturati gli Orchi. Non sono morti, credo. Gli Orchi li hanno legati.” S’interruppe e gli occhi stancamente si chiusero. Dopo qualche istante riprese a parlare. “Addio, Aragorn! Va’ a Minas Tirith e salva la mia gente! Io ho fallito.” “No!” disse Aragorn, prendendogli la mano e baciandogli la fronte. “Tu hai trionfato. Pochi hanno conosciuto una simile vittoria. Sii sereno! Minas Tirith non cadrà!” Boromir sorrise. “Che direzione hanno preso? Frodo era con loro?” disse Aragorn. Ma Boromir non parlò più. “Ahimè!” disse Aragorn. “Così viene a mancar l’erede di Denethor, Sire della Torre di Guardia! È un’amara conclusione. La Compagnia è ormai allo sbando. Io ho fallito. Vana la fiducia riposta da Gandalf in me. Che cosa devo fare? Boromir mi ha ingiunto di andare a Minas Tirith e il mio cuore lo desidera; ma dove sono l’Anello e il suo Portatore? Come farò a ritrovarli e a scongiurare il fallimento della Cerca?” Rimase inginocchiato per un po’, schiacciato dal pianto, la mano di Boromir sempre stretta nella sua. Così lo trovarono Legolas e Gimli. Tornavano dalle pendici occidentali della collina, strisciando in mezzo agli alberi come cacciatori. Gimli stringeva l’ascia in pugno e Legolas il lungo pugnale: aveva consumato tutte le frecce. Giunti nella radura si arrestarono stupiti; poi chinarono il capo addolorati per un attimo: quant’era accaduto non lasciava adito a dubbi. “Ahimè!” disse Legolas avvicinandosi ad Aragorn. “Abbiamo inseguito e ucciso molti Orchi nel bosco, ma saremmo stati più utili qui. Siamo accorsi non appena udito il corno… troppo tardi, a quanto pare. Temo che tu sia ferito a morte.” “Boromir è morto,” disse Aragorn. “Io sono illeso, perché non ero qui con lui. È caduto difendendo gli hobbit, mentre io ero in cima alla collina.” “Gli hobbit!” esclamò Gimli. “Dove sono? Dov’è Frodo?” “Non lo so,” rispose stancamente Aragorn. “Prima di morire Boromir mi ha detto che gli Orchi li avevano legati; non credeva che fossero morti. Lo avevo mandato a cercare Merry e Pippin; ma non gli ho domandato se Frodo o Sam erano con lui: quando ci ho provato era troppo tardi. Tutto quello che ho fatto oggi è andato storto. Che cosa fare adesso?” “Per prima cosa occupiamoci del caduto,” disse Legolas. “Non possiamo lasciarlo come una carogna in mezzo a questi immondi Orchi.” “Ma dobbiamo sbrigarci,” disse Gimli. “Lui non vorrebbe che indugiassimo. Dobbiamo inseguire gli Orchi, se c’è qualche speranza che qualcuno della nostra Compagnia fatto prigioniero sia ancora in vita.” “Ma non sappiamo se il Portatore dell’Anello è con loro,” disse Aragorn. “E lo abbandoneremo? Non dobbiamo invece cercare lui per primo? Ci aspetta una decisione ingrata!” “Allora facciamo innanzitutto quel che dobbiamo fare,” disse Legolas. “Non abbiamo né il tempo né gli attrezzi per seppellire il nostro compagno come si conviene o per metterlo sotto un tumulo. Proviamo a coprirlo con le pietre.” “Sarebbe un lavoro improbo e lungo: i sassi più vicini sono quelli sul lungofiume,” disse Gimli. “Allora mettiamolo in una barca con le sue armi e con quelle dei nemici sconfitti,” disse Aragorn. “Lo spingeremo verso le Cascate di Rauros e lo affideremo all’Anduin. Il Fiume di Gondor controllerà se non altro che nessuna creatura malvagia disonori le sue ossa.” Esaminarono rapidamente i cadaveri degli Orchi, ammucchiando spade, scudi ed elmi spaccati. “Guardate!” esclamò Aragorn. “Ecco la prova!” Estrasse dalla pila di orride armi due pugnali dalla lama a foglia, damascati d’oro e di rosso; e cercando più a fondo trovò anche le guaine, nere, tempestate di piccole gemme rosse. “Non rientrano nell’armamentario degli Orchi, questi!” disse. “Li portavano gli hobbit. Gli Orchi devono averli depredati ma hanno avuto paura di tenere i pugnali, riconoscendoli come opera dell’Occidenza, carichi di incantesimi per la rovina di Mordor. Perciò adesso i nostri amici, se sono ancora vivi, sono disarmati. Prenderò questi oggetti con la speranza malgrado tutto di restituirglieli.” “E io,” disse Legolas, “raccoglierò tutte le frecce che riesco a recuperare, perché ho la faretra vuota.” Si mise a rovistar nel mucchio e sul terreno circostante e ne trovò non poche intatte e più lunghe di quelle normalmente usate dagli Orchi. Le osservò attentamente. E Aragorn, dopo un’occhiata ai caduti, disse: “Molti di costoro non sono di Mordor. Alcuni vengono dal Nord, dai Monti Brumosi, se capisco qualcosa di Orchi e della loro genìa. E ce ne sono altri a me ignoti. Dalle armature tutto sembrano meno che Orchi!” C’erano quattro soldati goblin più alti, di carnagione scura, dagli occhi a mandorla, con gambe robuste e grandi mani. Erano armati di spade corte e larghe, non delle scimitarre ricurve tipiche degli Orchi; e avevano archi di tasso, simili per forma e lunghezza a quelli degli Uomini. Sullo scudo recavano uno strano emblema: una piccola mano bianca in campo nero; sulla parte frontale dell’elmo di ferro era piazzata una S runica ricavata da un metallo bianco. “Mai visti prima questi simboli,” disse Aragorn. “Che cosa significano?” “S sta per Sauron,” disse Gimli. “Non ci vuol molto a capirlo.” “No!” disse Legolas. “Sauron non usa le rune elfiche.” “Non usa neppure il suo vero nome né permette che sia scritto o pronunciato,” disse Aragorn. “E non usa il bianco. Gli Orchi al servizio di Barad-dûr usano il segno dell’Occhio Rosso.” Per un istante restò meditabondo. “S sta per Saruman, direi,” riprese infine. “Il male è entrato in azione a Isengard e l’Occidente non è più al sicuro. Proprio come temeva Gandalf, Saruman il traditore è venuto a sapere chissà come del nostro viaggio. È anche probabile che sappia della caduta di Gandalf. Gli inseguitori di Moria potrebbero aver eluso la vigilanza di Lórien o raggiunto Isengard per altre vie. Gli Orchi si spostano rapidamente. Ma Saruman ha molti modi per apprender le notizie. Ricordate gli uccelli?” “Be’, non abbiamo tempo per meditare sugli enigmi,” disse Gimli. “Lasciamo andare Boromir!” “Ma dopo, questi enigmi, dovremo risolverli, se vogliamo scegliere la strada giusta,” replicò Aragorn. “Forse una scelta giusta non esiste,” disse Gimli. Presa l’ascia il Nano tagliò vari rami, che legarono assieme con le corde degli archi stendendo i mantelli sopra l’intelaiatura. Su questo catafalco improvvisato trasferirono la salma del compagno fino a riva, assieme ai trofei della sua ultima battaglia che scelsero per accompagnarlo. Era solo un breve tragitto, ma non fu impresa da poco perché Boromir era alto e robusto. Aragorn restò sul lungofiume di guardia al catafalco, mentre Legolas e Gimli si affrettavano a guadagnare a piedi Parth Galen, a un miglio o più di distanza. Ci volle un po’ prima che tornassero con due barche, pagaiando con solerzia lungo l’argine. “Dev’essere successo qualcosa di strano!” disse Legolas. “A riva abbiamo trovato soltanto due barche. Dell’altra non c’era traccia.” “Ci sono stati gli Orchi?” domandò Aragorn. “Non c’era segno del loro passaggio,” rispose Gimli. “E gli Orchi avrebbero preso o distrutto tutte le barche, come pure i bagagli.” “Esaminerò il terreno quando ci torneremo,” disse Aragorn. Deposero Boromir al centro dell’imbarcazione che l’avrebbe trasportato via. Sotto il capo piegarono e piazzarono il grigio mantello elfico col cappuccio. Pettinarono i lunghi capelli scuri e li sistemarono sulle spalle. Intorno alla vita scintillava la cinta d’oro di Lórien. Gli posarono accanto l’elmo e sul grembo il corno spaccato e l’elsa coi frantumi della spada; sotto i piedi misero le spade dei nemici. Indi, fissata la prua alla poppa dell’altra barca, lo spinsero nell’acqua. Remarono tristi lungo la sponda e, subentrati nel canale impetuoso, superarono il tratto erboso di Parth Galen. Le pareti scoscese di Tol Brandir rifulgevano: ormai era pomeriggio inoltrato. Mentre scendevano a sud, davanti a loro il vapore di Rauros montava luccicante, una nebula d’oro. Il flusso e il fragore delle cascate scotevan l’aria immota. Sciolsero mestamente la barca funeraria: lì giaceva Boromir, calmo e sereno scivolava sulla distesa d’acqua fluente. La corrente lo prese mentr’essi trattenevano la loro barca con le pagaie. Trascorse accanto a loro e la barca si dipartì a rilento, riducendosi a una macchia scura contro la luce dorata; e poi a un tratto scomparve. Rauros continuò a rugliare immutabile. Il Fiume si era preso Boromir figlio di Denethor, e non lo rividero più a Minas Tirith, in piedi sulla Torre Bianca come era solito fare al mattino. Ma a Gondor, nei giorni a venire, si raccontò a lungo che la barca elfica aveva superato le cascate e la polla schiumante e lo aveva condotto attraverso Osgiliath e oltre le molte foci dell’Anduin nel Grande Mare a notte sotto gli astri. Per un po’ i tre compagni rimasero in silenzio a fissarne la scia. Poi Aragorn parlò. “Lo cercheranno dalla Torre Bianca,” disse, “ma lui non tornerà né dalla montagna né dal mare.” Poi piano piano cominciò a cantare: Traverso Rohan su stagni e campi dove l’erba dilaga Giunge il Vento dell’Ovest e lungo le mura vaga. “Che notizie dall’Ovest, o vento errante, a notte mi comunichi? Hai visto l’Alto Boromir alla luce delle stelle o della luna?” “L’ho visto cavalcar su sette rivi, su acque grigie e sconfinate; L’ho visto andar per terre vuote, finché è trapassato Nelle ombre del Nord. Non l’ho più visto. Forse Il Vento del Nord ha udito il corno del figlio di Denethor.” “O Boromir! Dall’alte mura a ovest guardo lontano Ma tu non sei venuto dalle terre vuote ove non c’è essere umano.” Poi Legolas cantò: Dalle foci del Mare soffia il Vento del Sud, da duna e scoglio; Reca il pianto dei gabbiani ai cancelli con il suo cordoglio. “Che notizie dal Sud, vento che spiri, a sera tu mi porti? Dov’è ora Boromir il Bello? Lui tarda e io mi sconforto.” “Non chiedermi dov’è… tante son l’ossa che riposano Su rive bianche e nere sotto il cielo tempestoso; Tanti hanno sceso l’Anduin verso il Mare. Chiedi al Vento del Nord cosa ne è di quelli che a me fa pervenire!” “O Boromir! Oltre i cancelli la via del mare a sud conduce Ma tu non sei venuto coi gabbiani dalla foce.” Poi Aragorn tornò a cantare: Dalla Porta dei Re cavalca il Vento del Nord oltre le rapide; E intorno alla torre chiaro e freddo suona il corno suo da capo. “Che notizie dal Nord oggi mi porti, o forte vento? Che nuove di Boromir l’Audace? È via da tanto.” “Sotto Amon Hen udii il suo grido. Ivi molti nemici ha combattuto. Lo scudo rotto, la spada infranta, all’acque hanno affidato. Il capo così fiero, il viso così bello, le spoglie hanno disteso; E Rauros, le sue rapide d’oro, sul petto suo l’ha preso.” “O Boromir! La Torre di Guardia aspetterà da nord il tuo ritorno, Da Rauros, le sue rapide d’oro, fino all’ultimo giorno.” Terminarono così. Poi volsero la barca e la riportarono, risalendo contro corrente le acque il più rapidamente possibile, verso Parth Galen. “Avete lasciato a me il Vento dell’Est,” disse Gimli, “ma io non intendo parlarne.” “E così dev’essere,” disse Aragorn. “A Minas Tirith sopportano il Vento dell’Est ma non gli chiedono notizie. Ora che Boromir ha preso la sua via, però, dobbiamo affrettarci a scegliere la nostra.” Esaminò il tappeto erboso con rapidità ma minuziosamente, chinandosi spesso al suolo. “Su questo terreno non sono passati Orchi,” disse. “A parte questo, non si capisce niente di preciso. Ci sono tutte le nostre orme, che si sovrappongono più volte. Non so dire se qualcuno degli hobbit abbia fatto ritorno, da quando ci siamo messi alla ricerca di Frodo.” Tornò sull’argine, vicino al punto dove il rivolo proveniente dalla fonte gocciolava nel Fiume. “Qui ci sono impronte chiare,” disse. “Uno hobbit è entrato in acqua e poi è risalito; ma quanto tempo fa non saprei dire.” “Come intrepreti allora questo enigma?” domandò Gimli. Aragorn non rispose subito ma tornò al campo per dare un’occhiata ai bagagli. “Mancano due fagotti,” disse, “e uno è senz’altro quello di Sam: era piuttosto grosso e pesante. Ecco dunque la risposta: Frodo è partito in barca e il suo domestico è andato con lui. Frodo dev’essere tornato mentre eravamo tutti via. Nel risalire la collina ho incontrato Sam e l’ho invitato a seguirmi; ma chiaramente non lo ha fatto. Ha indovinato le intenzioni del padrone ed è tornato qui prima che Frodo se ne andasse. Non era mica facile lasciare indietro Sam!” “Ma perché lasciare indietro noi, e senza una spiegazione?” disse Gimli. “Strano come gesto.” “Un gesto coraggioso,” disse Aragorn. “Mi sa che Sam aveva ragione. Frodo non ha voluto condurre incontro alla morte a Mordor nessuno dei suoi amici. Ma sapeva che lui doveva andarci. Dopo averci lasciato è successo qualcosa che ha vinto ogni suo dubbio e timore.” “Forse lo hanno assalito gli Orchi a caccia ed è fuggito,” disse Legolas. “Per essere fuggito è fuggito,” disse Aragorn, “ma non credo dagli Orchi.” Quale fosse secondo lui la causa dell’improvvisa decisione e fuga di Frodo, Aragorn non lo disse. A lungo tenne segrete le ultime parole di Boromir. “Be’, almeno questo adesso è chiaro,” disse Legolas: “Frodo non è più su questa sponda del Fiume: solo lui può aver preso la barca. E Sam è con lui: chi altri avrebbe preso il suo fagotto?” “Dobbiamo perciò scegliere,” disse Gimli, “tra prendere la barca che rimane e seguire Frodo o seguire gli Orchi a piedi. In un modo o nell’altro la speranza è poca. Abbiamo già perso ore preziose.” “Fatemi pensare!” disse Aragorn. “Spero solo di far la scelta giusta e di cambiare il destino avverso di questa infausta giornata!” Rimase un istante in silenzio. “Seguirò gli Orchi,” disse alla fine. “Avrei condotto Frodo a Mordor e sarei rimasto al suo fianco fino alla fine; ma se lo cerco adesso nelle zone selvagge, dovrei abbandonare i prigionieri al supplizio e alla morte. Il mio cuore finalmente parla chiaro: il destino del Portatore non è più nelle mie mani. La Compagnia ha fatto la sua parte. Ma noi che restiamo, finché ci rimarrà un po’ di forza non possiamo abbandonare i compagni. Andiamo! È ora di avviarci. Lasciate qui tutto ciò che non è indispensabile! Procederemo giorno e notte!” Trassero l’ultima barca in secco fino agli alberi. Sotto nascosero quanto non era necessario e non potevano portare. Dopo di che lasciarono Parth Galen. Il pomeriggio sfumava allorché giunsero alla radura dove era caduto Boromir. Lì rinvennero le tracce degli Orchi. Non che ci volesse particolare abilità. “Nessuno calpesta come loro,” disse Legolas. “Sembra che se la godano a falciare e abbattere ogni cosa che cresce anche quando non si trova sulla loro strada.” “Ciò non toglie che procedano a gran velocità,” disse Aragorn, “e non si stancano. E più in là ci toccherà forse cercare la nostra pista su terreni brulli e aspri.” “Be’, all’inseguimento!” disse Gimli. “Anche i Nani sanno andar veloci e non si stancano prima degli Orchi. Ma la caccia sarà lunga: hanno molto vantaggio.” “Sì,” disse Aragorn, “avremo tutti bisogno della resistenza dei Nani. Ma andiamo! Con speranza o senza speranza seguiremo le tracce dei nostri nemici. E guai a loro se ci dimostreremo più veloci! La nostra sarà una caccia che verrà ritenuta un prodigio fra le Tre Stirpi: Elfi, Nani e Uomini. Avanti, Tre Cacciatori!” Scattò come un cervo. Saettò in mezzo agli alberi. Li condusse sempre più avanti, instancabile e veloce, ora che aveva infine preso la sua decisione. Si lasciarono alle spalle i boschi intorno al lago. Scalarono lunghi pendii, bui, che si stagliavano nitidi contro il cielo già rosso del tramonto. Scese il crepuscolo. Trascorrevano, ombre grigie su landa petrosa. CAPITOLO II I CAVALIERI DI ROHAN S’addensò il crepuscolo. In basso, dietro di loro, la foschia stagnava in mezzo agli alberi e aleggiava sui pallidi argini dell’Anduin, ma il cielo era terso. Spuntarono le stelle. La luna crescente transitava a Ovest e le ombre delle rocce erano nere. Erano pervenuti ai piedi di colline petrose e, siccome non era più così facile seguire le tracce, avevano rallentato la marcia. Gli altopiani degli Emyn Muil correvano da Nord a Sud in due lunghe dorsali franose. Il fianco occidentale di ogni crinale era scosceso e malagevole, mentre le pendici orientali erano più lievi, solcate da numerose gole e forre anguste. Per tutta la notte i tre compagni s’inerpicarono per quella landa ossuta, toccando la sommità del primo e più alto dei crinali, per poi ridiscendere nel buio di una valle profonda e sinuosa sul versante opposto. Lì, nell’ora fredda e immota antecedente l’alba, si concessero una breve sosta. La luna era calata innanzi a loro, in alto le stelle brillavano; dietro, i primi albori non si erano ancora affacciati alle colline scure. A quel punto Aragorn era disorientato: la pista degli Orchi scendeva a valle ma, una volta lì, spariva. “Quale direzione avranno preso, secondo te?” domandò Legolas. “Verso nord per arrivare più direttamente a Isengard o a Fangorn, se quella è, come credi tu, la loro meta? O verso sud per raggiunger l’Entorrente?” “Ovunque puntino, non si dirigeranno verso il fiume,” disse Aragorn. “E a meno che a Rohan non siano messi molto male e Saruman non abbia incrementato oltremisura il suo potere, prenderanno la strada più breve che trovano attraverso i campi dei Rohirrim. Cerchiamo a Nord!” Come una conca sassosa la convalle correva tra le colline crestate e, sul fondo, un torrentello scorreva in mezzo ai massi. Una falesia si stagliava corrucciata sulla destra; erti sulla sinistra, grigi pendii vaghi e ombrosi a tarda notte. I compagni proseguirono per un miglio o più in direzione nord. Chino verso terra Aragorn scrutava tra cavità e calanchi che montavano in cima alla dorsale occidentale. Legolas li precedeva. All’improvviso l’Elfo lanciò un grido e gli altri lo raggiunsero di corsa. “Abbiamo già superato alcuni di quelli che inseguivamo,” disse. “Guardate!” Puntò il dito e si avvidero che ciò che avevano scambiato a prima vista per massi ai piedi del pendio erano corpi accalcati. Cinque Orchi morti, tranciati da molti colpi crudeli; due, decapitati. Il suolo era intriso del loro sangue scuro. “Ecco un altro enigma!” disse Gimli. “Ma occorrerebbe la luce del giorno, e non possiamo aspettare.” “Però, comunque interpretato, non sembra nefasto,” disse Legolas. “I nemici degli Orchi dovrebbero essere amici nostri. Su queste colline abita qualcuno?” “No,” disse Aragorn. “I Rohirrim ci vengono di rado, e siamo lontani da Minas Tirith. Si sarà trattato di una brigata di Uomini a caccia da queste parti per ragioni che non sappiamo. Io però non credo.” “E che cosa credi?” disse Gimli. “Credo che il nemico si sia portato dietro il suo nemico,” rispose Aragorn. “Questi sono Orchi Settentrionali provenienti da molto lontano. Tra gli uccisi non c’è neanche uno dei grandi Orchi con gli strani emblemi. Dev’esserci stata baruffa: capita spesso tra questa gente ignobile. Magari hanno litigato per la strada da prendere.” “O per i prigionieri,” disse Gimli. “Speriamo che non abbiano fatto anche loro una brutta fine.” Aragorn esaminò il terreno per un ampio raggio, senza però trovare altre tracce del combattimento. Proseguirono. A oriente il cielo andava impallidendo; sbiadivano le stelle e lentamente un grigio lucore s’innalzava. Poco più a nord pervennero a una cavità dove un ruscelletto, cadendo e serpeggiando, aveva inciso un sentiero di pietra fino a valle. Ci crescevano cespugli e, lungo i bordi, ciuffi d’erba. “Finalmente!” disse Aragorn. “Ecco le tracce che cercavamo! Su per questo canale: è la strada che hanno preso gli Orchi dopo l’alterco.” Ratti gli inseguitori ora si misero sul nuovo sentiero. Saltavano di pietra in pietra come dopo una notte di sonno. Giunsero infine in cima alla collina grigia e un’improvvisa brezza scompigliò i capelli e mosse i manti: il gelido vento dell’alba. Giratisi, videro al di là del Fiume le lontane colline illuminate. Il giorno balzò incontro al cielo. L’orlo rosso del sole si levò sopra le spalle della terra scura. Davanti a loro il mondo si stendeva immobile, informe e grigio a Occidente; ma nel guardare, già le ombre della notte si scioglievano, tornavano i colori della terra al suo risveglio: il verde si riversò sui vasti prati di Rohan; le bianche brume luccicarono nelle valli irrigue; e sulla sinistra in lontananza, a trenta leghe o più, ecco azzurre e viola le Montagne Bianche, con i loro picchi picei incuffiati di nevi baluginanti, che il mattino arrosava. “Gondor! Gondor!” gridò Aragorn. “Ch’io possa rivederti in un’ora più lieta! Il mio cammino non mena ancora a sud incontro ai tuoi rivi lucenti. Gondor! Gondor, tra i Monti e il Mare il Vento Dell’Ovest soffiava; la luce sull’Albero d’Argento Come pioggia fulgente cadeva nei parchi dei Re che più non sono. O prodi mura! Bianche torri! O corona alata e aureo trono! O Gondor, Gondor! Ancor vedranno gli Uomini l’Albero d’Argento O tra i Monti e il Mare soffierà da Ovest il Vento? E adesso in marcia!” disse, strappando gli occhi dal Sud e guardando a ovest e a nord nella direzione che doveva intraprendere. La dorsale ove i compagni si trovavano scendeva ripida ai loro piedi. Venti bracci più in basso un’ampia e scabra cengia terminava bruscamente sul ciglio d’uno strapiombo: la Parete Orientale di Rohan. Finivano così gli Emyn Muil, e di fronte a loro si stendevano a perdita d’occhio le verdi pianure dei Rohirrim. “Guardate!” gridò Legolas, indicando il pallido cielo sopra il loro capo. “C’è di nuovo l’aquila! È molto in alto. Ora sembra volar via da questa terra per tornare al Nord. Procede a gran velocità. Guardate!” “No, neanche i miei occhi riescono a vederla, mio buon Legolas,” disse Aragorn. “Dev’essere davvero molto alta. Chissà con quale incarico, e chissà se è lo stesso uccello da me visto in precedenza. Ma guardate! Vedo qualcosa di molto più vicino e più pressante; qualcosa si muove nella piana!” “Molte cose,” disse Legolas. “È una fitta compagine appiedata; altro però non saprei dire, tantomeno riconoscere chi siano. Distano molte leghe: una dozzina a occhio e croce; ma è difficile stabilirlo con una pianura così piatta.” “A questo punto, però, non abbiamo più bisogno di una pista a indicarci la via,” disse Gimli. “Troviamo il sentiero più veloce per arrivare ai campi.” “Un sentiero più veloce di quello scelto dagli Orchi ho idea che non lo troverai,” disse Aragorn. Ora inseguivano i nemici alla chiara luce del giorno. Gli Orchi sembravano procedere con la massima rapidità. Ogni tanto gli inseguitori trovavano oggetti lasciati cadere o gettati via: sacchi di viveri, croste e tozzi di pane grigio e duro, un mantello nero lacero, un pesante scarpone chiodato rotto sulle pietre. La pista li condusse a nord lungo la cima della scarpata, e alla fine giunsero a un profondo crepaccio scavato nella roccia da un ruscello che vi si riversava rumorosamente. Nell’angusta forra un sentiero accidentato scendeva come una rampa ripida immettendo nella pianura. Giunti al fondo si trovarono con strana subitaneità sull’erba di Rohan, che montava come un mare verde fino ai piedi degli Emyn Muil. Il ruscello cadente svaniva in un’estesa vegetazione di crescioni e piante acquatiche, e l’udivano spisciolare in verdi gallerie giù per lunghi e dolci declivi verso le paludi lontane della Valle dell’Entorrente. Sembravano aver lasciato l’inverno avvinto alle colline retrostanti. Qui l’aria era più mite e più tepente, come se la primavera fosse già ridesta e la linfa scorresse di nuovo nell’erba e nelle foglie. Legolas trasse un profondo respiro, come chi beve un gran sorso dopo una lunga sete in luoghi aridi. “Ah! Il profumo verde!” disse. “È meglio di un lungo sonno. Corriamo!” “Piedi leggeri hanno qui modo di correre veloci,” disse Aragorn. “Più veloci, forse, degli Orchi dalle scarpe chiodate. Ora abbiamo la possibilità di ridurre il loro vantaggio.” Procedevano in fila, correndo come segugi dietro a un forte odore, e avevano negli occhi un lume d’impazienza. Più o meno in direzione ovest l’ampio varco squarciato dagli Orchi in marcia lasciava sulla scia un’orrida traccia: l’erba tenera di Rohan pesta e bruttata. Di lì a poco Aragorn lanciò un urlo e deviò dal tragitto. “Alt!” gridò. “Aspettate a seguirmi!” Corse veloce sulla destra, lontano dalla pista principale: aveva scorto impronte che, dipartendosi dalle altre, andavano in quella direzione, i segni di piccoli piedi scalzi. Queste, però, non facevano molta strada prima d’incontrare impronte d’Orchi davanti e dietro, a loro volta uscite dalla pista principale, e poi ripiegare bruscamente e perdersi nel calpestio. Nel punto più estremo Aragorn si chinò a raccogliere qualcosa nell’erba e poi tornò di corsa. “Sì,” disse, “sono senz’altro le impronte di uno hobbit. Di Pippin, direi. È più piccolo degli altri. E guardate questo!” Mostrò un oggetto che luccicava sotto il sole. Sembrava una foglia di faggio appena schiusa, bella e strana in quella pianura senza un albero. “Il fermaglio di un mantello elfico!” esclamarono Legolas e Gimli all’unisono. “Le foglie di Lórien non cadono per cadere,” disse Aragorn. “Questa non è finita in terra per caso: l’hanno gettata come segno per chiunque li seguisse. Credo che Pippin abbia lasciato la pista a questo scopo.” “Perciò almeno lui era vivo,” disse Gimli. “E in grado di usare il cervello, oltre alle gambe. È confortante. Il nostro inseguimento non è invano.” “Speriamo che non abbia pagato troppo cara la sua audacia,” disse Legolas. “Venite! Proseguiamo! Il pensiero di quegli allegri giovani trascinati come bestiame mi attanaglia il cuore.” Il sole ascese al meriggio e poi a rilento ricalò nel cielo. Nubi sottili erano risalite dal mare nel lontano Sud: le soffiò via la brezza. Il sole tramontò. Dietro, a grandi braccia protese da Oriente sorsero le ombre. Ma i cacciatori non mollavano. Era ormai trascorso un giorno dal decesso di Boromir e gli Orchi erano sempre molto avanti. Sul terreno piatto non se ne scorgeva più traccia. Quando l’ombra notturna si richiuse intorno a loro, Aragorn si fermò. Durante l’intera giornata di marcia avevano fatto solo due brevi soste, e dodici leghe ormai li separavano dalla parete orientale dove all’alba si trovavano. “A questo punto siamo di fronte a un’ardua scelta,” disse. “Dobbiamo riposare per la notte o proseguire finché disponiamo di forza e volontà?” “A meno che non riposino a loro volta, i nostri nemici ci lasceranno molto indietro se ci fermiamo a dormire,” disse Legolas. “Ma anche gli Orchi dovranno pur sostare durante la marcia,” disse Gimli. “Con la luce del giorno gli Orchi non viaggiano quasi mai allo scoperto, questi invece l’hanno fatto,” disse Legolas. “Non riposeranno certo di notte.” “Ma procedendo al buio non potremo seguire la loro pista,” disse Gimli. “La pista va dritta e, fin dove arrivo con lo sguardo, non gira né a destra né a sinistra,” disse Legolas. “A occhio e croce potrei anche riuscire a guidarvi al buio e mantener la rotta,” disse Aragorn; “ma se dovessimo smarrire la strada o loro dovessero deviare, allora quando farà giorno accumuleremmo molto ritardo prima di ritrovar la pista.” “Per non dire che solo di giorno potremmo vedere se qualche impronta prende un’altra direzione,” disse Gimli. “Mettiamo che uno dei prigionieri scappi o che ne prendano uno per portarlo a est, fino al Grande Fiume, verso Mordor, magari supereremmo gli indizi senza neanche accorgercene.” “È vero,” disse Aragorn. “Ma se capisco bene gli indizi raccolti in precedenza, gli Orchi della Mano Bianca hanno avuto la meglio e ora tutta la compagine è diretta verso Isengard. L’itinerario che seguono me ne dà conferma.” “Ma sarebbe avventato fidarsi delle loro direttive,” disse Gimli. “E in caso di fuga? Al buio avremmo ignorato gli indizi che ti hanno condotto al fermaglio.” “Da allora gli Orchi avranno raddoppiato la sorveglianza e i prigionieri saranno ancor più stanchi,” disse Legolas. “Se non troviamo noi il sistema, non ci saranno altre fughe. Però come riuscirci non è dato sapere; e in ogni caso prima dobbiamo raggiungerli.” “Ma perfino il sottoscritto, Nano dai molti viaggi, e non dei meno resistenti fra il mio popolo, non può correre fino a Isengard senza una sosta,” disse Gimli. “Anche a me s’attanaglia il cuore e sarei partito prima; ma ora devo riposare un po’ per poi correre meglio. E se intendiamo riposarci, la notte cieca è il momento per farlo.” “Avevo detto che sarebbe stata un’ardua scelta,” disse Aragorn. “Come chiudere questa discussione?” “Tu sei la nostra guida,” disse Gimli, “e sei l’esperto nel dare la caccia. A te la scelta.” “Il cuore m’ingiunge di proseguire,” disse Legolas. “Ma dobbiamo restare uniti. Seguirò le tue direttive.” “Affidate la scelta a un cattivo giudice,” disse Aragorn. “Da quando abbiamo attraversato gli Argonath, le mie scelte sono andate storte.” Si chiuse nel silenzio, lo sguardo a lungo fisso a nord e a ovest nella notte che s’andava addensando. “Non procederemo al buio,” disse alla fine. “Il rischio maggiore mi sembra quello di smarrire la pista o eventuali indizi di altri movimenti. Se bastasse la luce della Luna, ce ne gioveremmo, ma ahimè! tramonta presto ed è ancora giovane e pallida.” “E stanotte comunque è velata,” mormorò Gimli. “Se soltanto la Dama ci avesse dato una luce, un dono come quello offerto a Frodo!” “Ne avrà più bisogno chi l’ha ricevuto,” disse Aragorn. “La vera Cerca è in mano sua. La nostra è una cosa da poco in mezzo ai grandi fatti di quest’epoca. Una vana rincorsa fin dal primo istante, forse, che una mia scelta non potrà cambiare, in bene o in male. Ebbene, ho deciso. Usiamo perciò il tempo nel migliore dei modi!” Si gettò a terra e, siccome non dormiva dalla notte all’ombra di Tol Brandir, si addormentò all’istante. Prima che l’alba comparisse in cielo era sveglio, e si alzò. Gimli era ancora sprofondato nel sonno, mentre Legolas, in piedi, teneva lo sguardo puntato a nord, nell’oscurità, pensieroso e muto come un giovane albero in una notte senza vento. “Sono lontani, lontanissimi,” disse tristemente, rivolto ad Aragorn. “Il cuore mi dice che stanotte non hanno riposato. Ormai soltanto un’aquila potrebbe raggiungerli.” “Noi comunque ci metteremo d’impegno a seguirli,” disse Aragorn. Si chinò per svegliare il Nano. “Coraggio! Dobbiamo andare,” disse. “La scia si va perdendo.” “Ma è ancora buio,” disse Gimli. “Neanche Legolas dalla cima di una collina li scorgerebbe prima che sorga il Sole.” “Con la luna o con il sole, dalla pianura o dalla collina, sono troppo lontani, temo, anche per la mia vista,” disse Legolas. “Dove la vista deve arrendersi, il terreno può forse riportarci suoni,” disse Aragorn. “Il suolo gemerà sotto i loro odiosi passi.” Si stese a terra con l’orecchio premuto sull’erba. Rimase così immobile tanto di quel tempo che Gimli si chiese se non fosse svenuto o ripiombato nel sonno. Con i primi albori una grigia luce si diffuse lentamente intorno a loro. Alla fine Aragorn si alzò in piedi e i suoi amici ora potevano guardarlo in viso: era pallido e teso, l’espressione turbata. “I suoni dalla terra giungono vaghi e confusi,” disse. “Nulla si muove sulla sua superficie nel raggio di molte miglia. Deboli e distanti sono i passi dei nostri nemici. Rumorosi, per contro, gli zoccoli dei cavalli. Mi viene in mente che li ho uditi anche mentre dormivo sdraiato in terra, e turbavano i miei sogni: cavalli al galoppo che passano a Ovest. Ma ora si allontanano sempre più da noi, puntando a Nord. Che cosa succede in questo paese, io mi domando e dico!” “Andiamo!” disse Legolas. Così iniziò il terzo giorno dell’inseguimento. Durante tutte le lunghe ore di nuvole e di sole sporadico procedettero quasi senza interruzione, ora a grandi passi, ora di corsa, come se non ci fosse stanchezza in grado di spegnere il fuoco che li divorava. Parlavano di rado. Traversavano la vasta solitudine e i loro elfici mantelli stingevano sullo sfondo dei campi grigioverdi; perfino alla fredda luce del meriggio, giusto gli occhi di un Elfo si sarebbero accorti di loro solo una volta giunti nelle vicinanze. Spesso in cuor loro ringraziavano la Dama di Lórien per il dono del lembas, che potevano mangiare, recuperando così le forze, anche mentre correvano. Per tutta la giornata la pista dei nemici proseguì diritta verso nord-ovest senza pause e senza deviazioni. Come il giorno volgeva nuovamente al termine, giunsero a lunghi pendii senz’alberi, dove il terreno saliva incontro a una fila di bassi poggi gibbuti più avanti. E col terreno più duro e l’erba più bassa, la pista degli orchi diventò più labile. Sulla sinistra, in lontananza, si snodava l’Entorrente, filo d’argento su un verde pianoro. Non si scorgeva il minimo movimento. Spesso Aragorn si domandava perché non si vedesse segno d’uomo o d’animale. Le abitazioni dei Rohirrim erano quasi tutte molte miglia a Sud, sotto le gronde boschive delle Montagne Bianche, ora da nebbia e nuvole celati; però un tempo i Signori dei Cavalli tenevano numerose mandrie e stalloni nell’Estemnet, regione orientale del loro regno, dove i mandriani avevano girovagato a lungo, bivaccato e vissuto sotto le tende perfino d’inverno. Ma ora tutta la landa era deserta e regnava un silenzio che non sembrava la quiete della pace. All’imbrunire fecero di nuovo sosta. Avevano percorso ormai due volte dodici leghe sulle pianure di Rohan e la parete degli Emyn Muil si perdeva nelle ombre dell’Est. La luna nuova baluginava in un cielo brumoso ma emanava scarsa luce e le stelle erano velate. “A questo punto non so che cosa sarebbe peggio: un momento di riposo o una qualsivoglia sosta nella nostra caccia,” disse Legolas. “Gli Orchi sono corsi innanzi a noi come se avessero dietro le sferze di Sauron. Temo che abbiano già raggiunto la foresta e le scure colline e si stiano inoltrando fin d’ora sotto l’ombra degli alberi.” Gimli strinse i denti. “Amara fine, questa, per le nostre speranze e tutti nostri sforzi!” disse. “Per le speranze, forse, ma per gli sforzi no,” disse Aragorn. “Non torneremo indietro a questo punto. Eppure sono stanco.” Portò lo sguardo sulla strada percorsa e poi verso la notte che s’addensava a Oriente. “C’è qualcosa di strano all’opera in questo paese. Non mi fido del silenzio. Non mi fido neppure della pallida Luna. Le stelle sono fioche; e io sono stanco come di rado mi è capitato prima d’ora, stanco come un Forestale con una pista chiara da seguire non dovrebbe essere. C’è una volontà che dà sveltezza ai nostri nemici e innalza un’invisibile barriera innanzi a noi: una stanchezza del cuore più che delle membra.” “Verissimo!” disse Legolas. “L’ho avvertita non appena calati dagli Emyn Muil. La volontà non è dietro di noi bensì davanti.” Indicò in lontananza oltre la terra di Rohan all’Occidente fosco sotto la falce di luna. “Saruman!” mormorò Aragorn. “Ma non ci farà tornare indietro! Fermarci dobbiamo di nuovo: guardate! Anche la Luna affonda in un nugolo sempre più denso. Ma con il nuovo giorno la nostra strada punta a nord, tra poggio e palude.” Come in precedenza fu Legolas il primo ad alzarsi, sempre che avesse dormito. “Sveglia! Sveglia!” gridò. “L’alba è rossa. Strane cose ci aspettano alle gronde della selva. Se buone o cattive non lo so; ma ci chiamano. Sveglia!” Gli altri balzarono in piedi e quasi subito si rimisero in marcia. I poggi si avvicinavano pian piano. Mancava ancora un’ora al meriggio quando li raggiunsero: verdi declivi che salivano fino a spogli crinali tesi in linea retta verso Nord. Il terreno alle pendici era asciutto e il manto erboso basso, ma una lunga fascia di terra sommersa si stendeva per una decina di miglia tra loro e il fiume che trascorreva sotto un confuso groviglio di canneti e di giuncheti. Appena a Ovest del declivio più meridionale c’era un grande cerchio con l’erba strappata e calpestata da molti piedi pesanti. Da lì la pista degli orchi ripartiva, piegando verso nord lungo le falde asciutte dei rilievi. Aragorn si fermò per esaminare attentamente le tracce. “Qui hanno fatto una breve sosta,” disse, “ma anche la pista che se ne diparte è già vecchia. Il tuo cuore, purtroppo, non s’era ingannato, Legolas: sono passate tre volte dodici ore, credo, da quando gli Orchi si trovavano dove ora siamo noi. Se hanno mantenuto l’andatura, ieri al tramonto dovrebbero aver raggiunto i confini di Fangorn.” “A nord o a ovest non scorgo altro in lontananza che erba risucchiata dalla nebbia,” disse Gimli. “Se salissimo sulle alture riusciremmo a vedere la foresta?” “È ancora assai lontana,” disse Aragorn. “Se ben ricordo, questi poggi corrono per otto leghe o più in direzione nord e poi, a nord-ovest rispetto all’estuario dell’Entorrente, c’è ancora un vasto territorio di forse altre quindici leghe.” “Bene, proseguiamo,” disse Gimli. “Le mie gambe devono dimenticare le miglia. Lo farebbero più volentieri senza questo peso sul cuore.” Il sole tramontava quando infine pervennero al termine dei poggi. Da molte ore marciavano senza sosta. Ora avanzavano a rilento e la schiena di Gimli era curva. I Nani sono duri come roccia quando si tratta d’affrontar fatiche o viaggi ma, crollata ogni speranza nel suo cuore, l’interminabile inseguimento cominciava a farsi sentire. Risoluto e silenzioso, Aragorn gli teneva dietro e ogni tanto si chinava per esaminare qualche impronta o segno sul terreno. Soltanto Legolas incedeva con la leggerezza di sempre, i piedi sembravano sfiorare appena l’erba, senza lasciare traccia del passaggio; ma nel viatico degli Elfi egli trovava tutto il sostentamento necessario e riusciva a dormire, se quello per gli Uomini era sonno, riposando la mente lungo gli strani sentieri dei sogni elfici, pur procedendo a occhi aperti alla luce di questo mondo. “Saliamo su quella verde altura!” disse. Stancamente lo seguirono arrampicandosi per il lungo pendio fino alla cima. Era una collina tondeggiante, piana e brulla, isolata, il poggio sito più a nord. Il sole tramontò e le ombre della sera calarono come un sipario. Erano soli in un grigio mondo informe senza limiti né punti di riferimento. Soltanto a nord-ovest, in lontananza, un’oscurità più profonda spiccava contro la luce morente: i Monti Brumosi e la foresta alle pendici. “Qui non si vede nulla in grado di guidarci,” disse Gimli. “Be’, ora dobbiamo fermarci di nuovo e lasciar passare la notte. Il freddo si fa sentire!” “Il vento viene dalle nevi a settentrione,” disse Aragorn. “E prima del mattino soffierà da Est,” disse Legolas. “Riposate pure, se ne avete bisogno. Ma non abbandonate ogni speranza. Il domani è ignoto. Spesso porta consiglio il sorgere del Sole.” “Già tre soli sono sorti sul nostro inseguimento senza portar consiglio,” disse Gimli. La notte diventò sempre più fredda. Il sonno di Aragorn e Gimli fu agitato e ogni volta che si svegliavano vedevano Legolas in piedi accanto a loro o andare avanti e indietro canticchiando sommesso nella lingua natia e, mentre cantava, le bianche stelle sbocciavano nella rigida volta nera soprastante. Così passò la notte. Insieme guardarono l’alba ascendere a rilento in cielo, ora vuoto e senza nuvole, finché da ultimo il sole si levò. L’aria era pallida e serena. Il vento soffiava da Est e tutte le brume si erano diradate; intorno a loro, sotto la luce impietosa si stendevano vasti terreni desolati. Di fronte e a oriente videro gli altipiani ventosi della Landa di Rohan, che avevano già scorto molti giorni prima dal Grande Fiume. A nord-ovest incombeva la buia foresta di Fangorn; le sue gronde ombrose distavano ancora dieci leghe e le estreme propaggini svanivano nell’azzurro lontano. Più oltre luccicava remota, come se galleggiasse su una grigia nuvola, la bianca vetta dell’alto Methedras, l’ultimo picco dei Monti Brumosi. Dalla foresta sbucava incontro a loro l’Entorrente, la corrente ora rapida e stretta tra le rive scavate a fondo. Lì puntava la pista degli Orchi dopo aver lasciato i poggi. Seguendo con lo sguardo acuto le tracce fino al fiume, e poi il fiume a ritroso verso la foresta, Aragorn vide un’ombra sul verde in lontananza, una macchia scura muoversi veloce. Si gettò a terra e ascoltò di nuovo attentamente. Ma in piedi accanto a lui Legolas, riparando i luminosi occhi elfici con la lunga mano affusolata, non vide né un’ombra né una macchia ma piccole sagome di cavalieri, di molti cavalieri, e i barbagli del mattino sulla punta delle lance erano come il luccichio di minuscole stelle oltre i limiti visivi d’un mortale. Alle loro spalle, in lontananza, un fumo nero si levava in filamenti inanellati. Nei campi deserti regnava il silenzio, e Gimli udiva il fruscio dell’aria nell’erba. “Cavalieri!” gridò Aragorn balzando in piedi. “Molti cavalieri si dirigono verso di noi in sella a rapidi destrieri!” “Sì,” disse Legolas, “sono centocinque. Hanno capelli biondi e lance scintillanti. Il condottiero è molto alto.” Aragorn sorrise. “Acuti sono gli occhi degli Elfi,” disse. “Macché! I cavalieri sono a poco più di cinque leghe,” disse Legolas. “Cinque leghe o una,” disse Gimli, “impossibile eluderli su questo terreno spoglio. Li aspettiamo qui o proseguiamo per la nostra strada?” “Aspettiamoli,” disse Aragorn. “Sono stanco e la caccia è fallita. O altri almeno ci hanno preceduto: questi cavalieri stanno risalendo la pista degli Orchi. Potrebbero darci notizie.” “O colpi di lancia,” disse Gimli. “Hanno tre selle vuote, ma non vedo hobbit,” disse Legolas. “Non ho detto che avremmo ricevuto buone notizie,” disse Aragorn. “Ma, buone o cattive, le aspetteremo qui.” I tre compagni allora lasciarono la sommità del colle, dove avrebbero costituito un facile bersaglio contro il cielo pallido, e lentamente scesero il pendio settentrionale. Poco prima di giungere ai piedi dell’altura si fermarono e, avvoltisi nel mantello, si acquattarono l’uno accanto all’altro sull’erba scolorita. Il tempo passava lento e gravoso. Il vento era sottile e penetrante. Gimli era inquieto. “Che cosa sai di questi cavalieri, Aragorn?” disse. “Siamo seduti qui in attesa di una morte improvvisa?” “Sono stato fra loro,” rispose Aragorn. “Sono fieri e testardi, ma leali, generosi nelle idee e nei fatti; arditi ma non crudeli; saggi ma incolti, non scrivono libri ma cantano molte canzoni, come facevano i figli degli Uomini prima degli Anni Oscuri. Ma ignoro che cosa sia avvenuto qui negli ultimi tempi, e in quale stato d’animo versino adesso i Rohirrim, tra il traditore Saruman e la minaccia di Sauron. Pur non avendo legami di parentela, a lungo sono stati amici del popolo di Gondor. In anni lontani e ormai dimenticati Eorl il Giovane li portò con sé dal Nord e sono imparentati piuttosto con i Bardini di Vallea o i Beorniani del Bosco, che ancora adesso annoverano fra loro molti uomini alti e biondi, come i Cavalieri di Rohan. Se non altro non amano gli Orchi.” “Ma, stando a Gandalf, correva voce che pagassero un tributo a Mordor,” disse Gimli. “Al pari di Boromir neanch’io lo credo,” replicò Aragorn. “Presto saprai la verità,” disse Legolas. “Ormai sono vicini.” Alla fine anche Gimli udì il rumore degli zoccoli al galoppo. I cavalieri, seguendo la pista, si erano allontanati dal fiume dirigendo verso i poggi. Filavano come il vento. Ora le grida di voci forti e chiare giungevano sonore dai campi. Con un rumor di tuono all’improvviso eccoli sfrecciare, e il primo cavaliere scartò, passando ai piedi della collina, e fece ripiegare la schiera verso sud lungo le propaggini occidentali dei poggi. Quelli gli tennero dietro: una lunga fila di uomini con la cotta di maglia, rapidi, lucenti, belli e fieri d’aspetto. I cavalli erano di stazza robusta e ben proporzionati; il manto grigio lucido, la lunga coda svolazzante al vento, la criniera intrecciata sul fiero collo. Gli Uomini che li montavano non erano da meno: alti e longilinei; i capelli, d’un giallo paglierino, coperti dall’elmo leggero, scendevano fluenti in lunghe trecce sulle spalle; il viso severo e perspicace. Impugnavano una lunga lancia di frassino, appeso alla schiena avevano uno scudo dipinto, una lunga spada alla cintola, la cotta di maglia brunita arrivava al ginocchio. Galoppavano appaiati e, anche se ogni tanto uno di loro si sollevava sulle staffe per guardare avanti e ai lati, non parvero accorgersi dei tre stranieri che, seduti in silenzio, li osservavano. La schiera era quasi tutta passata quando all’improvviso Aragorn si alzò e gridò a gran voce: “Che notizie dal Nord, Cavalieri di Rohan?” Con rapidità e perizia sorprendenti quelli trattennero i destrieri, li fecero girare e si lanciarono alla carica. Ben presto i tre compagni si trovarono entro un anello di soldati a cavallo che correvano in tondo su e giù per il pendio dietro di loro e torno torno, serrandoli sempre più da presso. Aragorn, in piedi, taceva e gli altri due, seduti immobili, si domandavano che piega avrebbe preso la faccenda. Senza un grido né una parola, d’un tratto i Cavalieri si arrestarono. Puntarono verso gli stranieri una selva di lance; e alcuni impugnavano l’arco con la freccia già incoccata alla corda dell’arco. Poi uno di loro si fece avanti, un uomo alto, più alto di tutti gli altri; dall’elmo ricadeva a mo’ di cimiero una bianca coda di cavallo. Avanzò fino a che la punta della lancia fu a meno di un piede dal petto di Aragorn. Aragorn non si mosse. “Chi sei e che cosa fai in questo paese?” disse il Cavaliere, usando la Lingua Comune dell’Ovest, in modo e in tono simili a quelli di Boromir, Uomo di Gondor. “Mi chiamano Passolungo,” rispose Aragorn. “Vengo dal Nord. Sono a caccia di Orchi.” Il Cavaliere saltò giù dal destriero. Porta la lancia a un altro che si era fatto avanti ed era smontato da cavallo accanto a lui, sguainò la spada e si piantò davanti ad Aragorn, studiandolo con cura e non senza stupore. Alla fine riprese a parlare. “Sulle prime avevo creduto che foste Orchi anche voi,” disse; “ma ora mi accorgo che non è così. E mi sa anzi che di Orchi ne sapete poco se gli date la caccia in questo modo. Erano veloci e ben armati, ed erano numerosi. Se mai li aveste raggiunti, sareste passati da cacciatori a prede. Ma in te c’è qualcosa di strano, Passolungo.” Riportò i chiari occhi luminosi sul Forestale. “Il tuo non è nome da Uomo. E strana è altresì la tua tenuta. Siete spuntati dall’erba? Come avete fatto a sfuggire ai nostri sguardi? Appartenete al popolo elfico?” “No,” disse Aragorn. “Soltanto uno di noi è un Elfo, Legolas del Regno Boschivo nel lontano Boscuro. Ma abbiamo attraversato Lothlórien e i doni e il favore della Dama ci accompagnano.” Il Cavaliere li osservò con rinnovato stupore, ma lo sguardo s’indurì. “Allora c’è una Dama nel Bosco d’Oro, come raccontano le antiche storie!” disse. “Pochi sfuggono alle sue reti, dicono. Sono giorni strani questi! Ma se godete del suo favore, allora siete anche voi tessitori di reti e, forse, maghi.” Lanciò un’occhiata gelida a Legolas e Gimli. “Perché tacete, siete muti?” domandò. Gimli si alzò piantandosi sulle gambe saldamente divaricate: il manico dell’ascia stretto in pugno, negli occhi scuri un lampo. “Dimmi il tuo nome, signore dei cavalli, e ti dirò il mio, e altre cose ancora,” disse. “A dire il vero,” disse il Cavaliere guardando dall’alto in basso il Nano, “spetta allo straniero presentarsi per primo. Comunque, mi chiamo Éomer, figlio di Éomund, e sono il Terzo Maresciallo del Riddermark.” “Allora Éomer, figlio di Éomund, Terzo Maresciallo del Riddermark, lascia che Gimli, figlio di Glóin il Nano, ti metta in guardia da uscite sciocche. Tu parli male di quel che è così bello da non essere alla tua portata, e come unica scusante hai quel poco di cervello che ti ritrovi.” Gli occhi di Éomer avvamparono, e gli uomini di Rohan mormorarono rabbiosi e strinsero il cerchio, avvicinando le lance. “Ti taglierei la testa, Messer Nano, barba e il resto, se soltanto si staccasse più da terra,” disse Éomer. “Non è solo,” disse Legolas, tendendo l’arco e incoccando una freccia con mani che si muovevano più rapide dell’occhio. “Moriresti prima di vibrare il colpo.” Éomer brandì la spada e le cose stavano per mettersi male, ma Aragorn si frappose con un balzo e alzò la mano. “Perdona, Éomer!” gridò. “Quando saprai di più capirai perché hai fatto arrabbiare i miei compagni. Non abbiamo intenzioni malvagie verso Rohan o la sua gente, uomini o cavalli. Ascolterai la nostra storia prima di colpire?” “Lo farò,” disse Éomer abbassando la lama. “Ma chi si avventura nel Riddermark dovrebb’esser così saggio da mostrarsi meno altero in questi giorni pieni di sospetto. Prima dimmi qual è il tuo vero nome.” “Prima dimmi chi servi,” disse Aragorn. “Sei amico o nemico di Sauron, l’Oscuro Signore di Mordor?” “Io servo solo il Signore della Marca, Re Théoden figlio di Thengel,” rispose Éomer. “Noi non serviamo il Potere della lontana Terra Nera, ma fra noi non c’è neanche guerra aperta; e se stai fuggendo da lui, allora faresti meglio a lasciar questo paese. Ormai ci sono disordini lungo tutte le nostre frontiere, e siamo minacciati; ma noi desideriamo soltanto essere liberi e vivere come abbiamo sempre vissuto, conservare ciò che è nostro senza servire un signore straniero, buono o cattivo che sia. In giorni migliori accoglievamo cordialmente gli ospiti, ma di questi tempi lo straniero non invitato ci trova rudi e sbrigativi. Suvvia! Chi sei? Tu, chi servi? Agli ordini di chi dai la caccia agli Orchi nel nostro paese?” “Io non servo nessuno,” disse Aragorn, “ma inseguo i servi di Sauron in qualsiasi paese vadano. Pochi fra gli Uomini mortali ne sanno più di me in fatto di Orchi; e non do loro la caccia a questo modo per scelta. Gli Orchi che inseguiamo hanno fatto prigionieri due miei amici. In un tale frangente un uomo senza cavallo andrà a piedi e non chiederà il permesso di seguire la pista. Né conterà le teste dei nemici se non con una spada. Io non sono senz’armi.” Aragorn gettò all’indietro il mantello. Il fodero elfico brillò quando l’agguantò, e la lucida lama di Andúril risplendette come un’improvvisa fiamma quando la sguainò. “Elendil!” gridò. “Io sono Aragorn figlio di Arathorn e mi chiamano Elessar, la Pietra elfica, Dúnadan, l’erede d’Isildur, figlio di Elendil di Gondor. Ecco la Spada che ha subìto il danno e di nuovo hanno forgiato! Mi aiuterai o mi ostacolerai? Decidi in fretta!” Gimli e Legolas guardarono stupiti il loro compagno, perché non lo avevano mai visto con quel piglio. Sembrava esser cresciuto di statura, mentre Éomer era rimpicciolito; e sul suo viso acceso colsero una breve visione della potenza e della maestà dei re di pietra. Per un istante gli occhi di Legolas credettero di scorgere una bianca fiamma tremolare sulla fronte di Aragorn come una fulgida corona. Éomer indietreggiò con un’espressione di timor reverenziale in viso. Abbassò lo sguardo fiero. “Questi sono davvero giorni strani,” mormorò. “Sogni e leggende sbocciano alla vita dall’erba. “Dimmi, sire,” disse, “che cosa ti porta qui? E qual era il significato delle oscure parole? Ormai da tempo Boromir figlio di Denethor è partito in cerca di una risposta, e il cavallo che gli abbiamo dato ha fatto ritorno senza cavaliere. Quale destino porti tu dal Nord?” “Il destino di scegliere,” disse Aragorn. “Questo puoi dire a Théoden figlio di Thengel: davanti a lui è guerra aperta, con Sauron o contro di lui. Nessuno potrà più vivere come ha vissuto, e pochi conserveranno ciò che ritengono loro. Ma di queste grandi questioni parleremo più tardi. Se si presenterà l’occasione, verrò di persona dal re. Ora ho estremo bisogno di aiuto o perlomeno di notizie. Come hai sentito, stiamo dando la caccia a una torma di Orchi che ha rapito i nostri amici. Che cosa sai dirci?” “Che non dovete più inseguirli,” disse Éomer. “Gli Orchi sono stati annientati.” “E i nostri amici?” “Abbiamo trovato solo Orchi.” “Questo è davvero assai strano,” disse Aragorn. “Avete controllato i caduti? Non c’erano corpi diversi da quelli degli Orchi? Piccoli, di bambini ai vostri occhi, scalzi ma vestiti di grigio.” “Nani non ce n’erano né bambini,” disse Éomer. “Abbiamo contato tutti i morti e li abbiamo spogliati e, dopo aver ammonticchiato le carcasse, li abbiamo bruciati com’è nostro costume. Le ceneri fumano ancora.” “Non stiamo parlando di nani o bambini,” disse Gimli. “I nostri amici erano hobbit.” “Hobbit?” disse Éomer. “E che cosa sarebbero? Hanno uno strano nome.” “Un nome strano per uno strano popolo,” disse Gimli. “Ma questi ci erano molto cari. Dovreste aver avuto notizia a Rohan delle parole che turbarono Minas Tirith. Parlavano del Mezzomo. Questi hobbit sono Mezzomini.” “Mezzomini!” sbottò a ridere il Cavaliere al fianco di Éomer. “Mezzomini! Ma sono solo un popolo di esserini nelle vecchie canzoni e nelle fiabe del Nord. Ci muoviamo nelle leggende o sulla verde terra alla luce del sole?” “Si possono anche fare le due cose,” disse Aragorn. “Non siamo noi bensì coloro che verranno dopo a creare le leggende del nostro tempo. La verde terra, dici? È una grandiosa materia di leggenda, anche se tu la calpesti alla luce del sole!” “Il tempo stringe,” disse il Cavaliere, senza badare ad Aragorn. “Dobbiamo dirigerci in fretta a sud, signore. Lasciamo questi matti alle loro fantasie. O leghiamoli e portiamoli al re.” “Calma, Éothain!” disse Éomer nella sua lingua. “Dammi un po’ di tempo. Di’ all’éored di radunarsi sul sentiero e prepararsi a raggiunger il Guado di Ent.” Éothain si ritirò borbottando e parlò agli altri, che si allontanarono subito, lasciando Éomer solo con i tre compagni. “Tutto ciò che dici è strano, Aragorn,” disse. “Eppure è la verità, è chiaro: gli Uomini della Marca non mentono e pertanto non è facile ingannarli. Ma non mi hai detto tutto. Perché adesso non mi parli più apertamente della tua missione? Così potrò decidere il da farsi.” “Sono partito da Imladris, come lo chiamano nei versi, molte settimane fa,” rispose Aragorn. “Con me c’era Boromir di Minas Tirith. Avevo l’incarico di recarmi in quella città col figlio di Denethor per aiutare il suo popolo nella guerra contro Sauron. Ma la Compagnia con la quale viaggiavo aveva un altro impegno. Ora di quello non posso parlare. Gandalf il Grigio era il nostro capo.” “Gandalf!” esclamò Éomer. “Gandalf Cappabigia è conosciuto nella Marca; ma il suo nome, ti avverto, non serve più a ottenere il favore del re. A memoria d’uomo è stato molte volte ospite di questo paese, veniva a piacimento, dopo una stagione o dopo molti anni. È sempre stato il nunzio di strani eventi: foriero di male, ora dice qualcuno. “In effetti, dopo la sua venuta in estate è andato tutto storto. È cominciata allora la crisi con Saruman. Fin a quel momento lo avevamo considerato un amico, ma poi è venuto Gandalf ad avvertirci che a Isengard si preparava una guerra improvvisa. Ha detto che lo avevano tenuto prigioniero a Orthanc, da dove era scappato per un pelo, e chiedeva aiuto. Ma Théoden non gli ha dato ascolto e lui se n’è andato. Non nominare Gandalf a voce alta al cospetto di Théoden! È furibondo. Gandalf ha preso il cavallo chiamato Mantombroso, il più prezioso di tutti i destrieri del re, capo dei Mearas, che soltanto il Signore della Marca può montare. Capostipite della razza fu il grande cavallo di Eorl che conosceva il linguaggio degli Uomini. Sette notti fa Mantombroso è tornato; ma la collera del re non è diminuita, perché ora il cavallo è selvaggio e non si lascia avvicinare da nessuno.” “Allora Mantombroso ha trovato da solo la via dal lontano Nord,” disse Aragorn. “È lì che lui e Gandalf si sono lasciati. Ma ahimè! Gandalf non cavalcherà più. È caduto nelle tenebre delle Miniere di Moria e mai più tra di noi farà ritorno.” “Queste sono tristi notizie,” disse Éomer. “Almeno per me, e per molti altri; non per tutti però, come scoprirai se vieni dal re.” “Nessuno in questo paese può capire quanto siano dolorose le notizie, anche se potrebbero risentirne assai prima che l’anno sia avanzato,” disse Aragorn. “Ma quando i grandi cadono, tocca ai piccoli guidare. Il mio compito è stato condurre la nostra Compagnia sulla lunga strada da Moria. Abbiamo attraversato Lórien – e tu prima di riparlarne faresti bene a conoscerne la vera natura – e poi seguito per leghe il Grande Fiume fino alle cascate di Rauros. Lì Boromir è stato ucciso da quegli stessi Orchi che voi avete annientato.” “Le tue notizie danno tutte angoscia!” esclamò Éomer sgomento. “Gran danno è questa morte per Minas Tirith, e per tutti noi. Boromir era persona degna! Tutti tessevano le sue lodi. Veniva di rado nella Marca, impegnato com’era a guerreggiare lungo le Frontiere Orientali; ma io l’ho visto. M’era parso più simile ai rapidi figli di Eorl che ai gravi Uomini di Gondor e, giunta l’ora, si sarebbe probabilmente dimostrato un grande capo del suo popolo. Ma da Gondor nulla sapevamo di questo motivo di dolore. Quando è caduto?” “Questo è il quarto giorno dalla sua uccisione,” rispose Aragorn; “e da quella prima sera ci siamo messi in marcia dall’ombra di Tol Brandir.” “A piedi?” esclamò Éomer. “Sì, come tu stesso puoi vedere.” Lo stupore inondò gli occhi di Éomer. “Passolungo è un nome troppo modesto, figlio di Arathorn,” disse. “Ti chiamerò Piedalato. Quest’impresa dei tre amici dovrebbe esser cantata in molte dimore. Quarantacinque leghe avete coperto prima della fine del quarto giorno! È robusta la razza di Elendil! “Ma adesso, sire, che cosa posso far per te? Devo tornare in fretta da Théoden. Ho parlato con cautela davanti ai miei uomini. È vero che non abbiamo ancora dichiarato apertamente guerra alla Terra Nera, e c’è qualcuno, vicino all’orecchio del re, che offre consigli codardi; ma la guerra è in arrivo. Non rinunceremo all’antica alleanza con Gondor e li sosterremo quando combatteranno: così dico io e tutti coloro che sono con me. La Marca Orientale è affidata a me, la guardia del Terzo Maresciallo, e io ho allontanato tutto il nostro bestiame e i mandriani, facendoli ritirare oltre l’Entorrente e lasciando qui soltanto sentinelle e veloci esploratori.” “Non pagate quindi tributo a Sauron?” disse Gimli. “No, né l’abbiamo mai fatto,” disse Éomer con un lampo negli occhi; “anche se m’è giunta voce che hanno diffuso una menzogna simile. Qualche anno fa il Signore della Terra Nera voleva comprar da noi cavalli pagandoli profumatamente, ma noi rifiutammo perché si serve degli animali per scopi malvagi. Allora lui mandò gli Orchi a saccheggiare, e quelli fecero man bassa, scegliendo sempre cavalli neri: ora ne sono rimasti pochi. Per questa ragione la nostra con gli Orchi è un’aspra contesa. “Ma al momento il problema principale è Saruman. Accampa pretese di dominio su tutto questo territorio e da parecchi mesi siamo in guerra. Al suo servizio ha preso Orchi, Montatori di Lupi e Uomini malvagi, e a nostro scapito ha chiuso il Varco, così probabilmente saremo attaccati da est e da ovest. “È deleterio avere a che fare con un nemico del genere: è un mago astuto, esperto di arti arcane e dalle molte maschere. Si aggira, dicono, come un vecchio con cappuccio e mantello, tal e quale a Gandalf, come molti ora rammentano. Le sue spie s’infiltrano attraverso ogni rete e i suoi uccelli del malaugurio scorrazzano pel cielo. Non so come andrà a finire e il cuore ha brutti presagi; mi pare che non tutti i suoi amici vivano a Isengard. Ma se vieni alla reggia, vedrai di persona. Non vuoi venire? Spero dunque invano che tu sia stato inviato per aiutarmi nell’ora del dubbio e del bisogno?” “Verrò quando potrò,” disse Aragorn. “Vieni subito!” disse Éomer. “L’Erede di Elendil darebbe invero forza ai Figli di Eorl in questa fase funesta. Proprio ora si combatte nell’Ovestemnet e ho paura che avremo la peggio. “In verità sono partito per questa spedizione al nord senza il permesso del re, perché in mia assenza la sua dimora resta poco sorvegliata. Ma gli esploratori mi avevano avvertito di una schiera di Orchi proveniente dal Muro Orientale quattro giorni fa, fra i quali alcuni con il bianco emblema di Saruman. Così, sospettando quel che maggiormente temo, un’alleanza tra Orthanc e la Torre Oscura, mi sono messo alla guida della mia éored, composta di uomini della mia cerchia, e due giorni fa, scesa la sera, abbiamo raggiunto gli Orchi ai margini del Bosco di Ent. Li abbiamo circondati e ieri all’alba abbiamo dato battaglia. Quindici uomini ho perso e dodici cavalli, ahimè! Perché gli Orchi erano più numerosi del previsto. Altri provenienti dall’Est attraverso il Grande Fiume si erano uniti a loro: poco più a nord di qui si vedono chiaramente le loro tracce. Altri ancora erano giunti dalla foresta. Grandi Orchi, che recavano anch’essi la Mano Bianca di Isengard: sono i più forti e i più feri di tutti gli altri. “Tuttavia siamo riusciti a sterminarli. Ma siamo lontani da troppo tempo. C’è bisogno di noi a sud e a ovest. Non vuoi venire? Come vedi, abbiamo qualche cavallo in più. C’è lavoro da sbrigare per la Spada. Sì, e sapremmo come utilizzare l’ascia di Gimli e l’arco di Legolas, se perdoneranno le mie parole avventate sul conto della Dama del Bosco. Ho parlato come avrebbe fatto chiunque nel mio paese, e sarei ben contento di saperne di più.” “Ti ringrazio per le tue belle parole,” disse Aragorn, “e il mio cuore desidera venire con te; ma non posso abbandonare i miei compagni finché c’è qualche speranza.” “Non c’è alcuna speranza,” disse Éomer. “Non troverai i tuoi amici alle Frontiere Settentrionali.” “Eppure i miei amici non sono dietro di noi. Non lontano dal Muro Orientale abbiamo trovato un chiaro indizio che almeno uno di loro era ancora in vita. Ma tra il muro e i poggi non abbiamo trovato altra traccia di loro e non c’erano segni di deviazioni, in un senso o nell’altro, a meno che io non abbia perso completamente la mia abilità.” “Allora, secondo te, che cosa ne è stato?” “Non lo so. Potrebbero essere stati uccisi e bruciati insieme agli Orchi; ma tu sostieni che è impossibile, e non lo temo. Posso solo pensare che li abbiano portati via nella foresta prima della battaglia, forse anche prima che accerchiaste i nemici. Puoi giurare che in quel caso nessuno sia sfuggito alla vostra trappola?” “Giurerei che nessun Orco è fuggito dopo che li abbiamo avvistati,” disse Éomer. “Abbiamo raggiunto le gronde della foresta prima di loro e se in seguito un essere vivente ha fatto breccia nel nostro cerchio, allora non era un Orco e possedeva qualche facoltà elfica.” “I nostri amici erano vestiti come noi,” disse Aragorn; “e voi di giorno in piena luce non ci avete scorto.” “Lo avevo dimenticato,” disse Éomer. “È difficile esser certi di qualcosa in mezzo a tante meraviglie. Il mondo è diventato così strano. Elfo e Nano viaggiano di conserva nei nostri campi d’ogni giorno; e c’è chi parla con la Dama del Bosco e non muore; e torna a combattere la Spada che ha subìto il danno nell’ere andate anzi che i padri dei nostri padri giungessero nella Marca! In tempi come questi un uomo come può giudicare il da farsi?” “Come ha sempre fatto,” disse Aragorn. “Il bene e il male non sono cambiati dall’anno scorso; né sono una cosa per gli Elfi e i Nani e un’altra per gli Uomini. Distinguerli spetta a ciascuno di noi, sia nel Bosco d’Oro sia in casa propria.” “Verissimo,” disse Éomer. “Ma io non ho dubbi su te né su cosa farebbe il mio cuore. Però non sono libero di fare tutto come vorrei. Va contro la nostra legge lasciare che stranieri si muovano a piacimento sulla nostra terra finché il re in persona non ha dato il permesso, e più severo è il controllo in questi giorni irti di pericoli. Ti ho pregato di venire con me di buon grado e tu non hai voluto. Sono restio a ingaggiare una battaglia di cento contro tre.” “Le tue leggi non sono state fatte, io credo, per un’evenienza simile,” disse Aragorn. “Né io peraltro sono uno straniero: sono già stato in questo paese, più di una volta, e ho cavalcato tra le file dei Rohirrim, ancorché sotto altro nome e altra veste. Tu sei giovane e non ti avevo mai visto prima, ma ho parlato con tuo padre Éomund e con Théoden figlio di Thengel. Mai nei tempi andati un gran signore di questo paese avrebbe costretto qualcuno a rinunciare a una cerca come la mia. Il mio dovere se non altro è chiaro, proseguire. Coraggio, figlio di Éomund, è giunta l’ora di prendere una decisione. Aiutaci o, nel peggiore dei casi, lasciaci andare. Oppure cerca di applicare la tua legge. In tal caso ben pochi tornerebbero alla tua guerra o al tuo re.” Éomer rimase per un attimo in silenzio, poi parlò. “Abbiamo tutti e due gran fretta,” disse. “La mia compagnia scalpita per andar via e ogni ora che passa la tua speranza diminuisce. La mia decisione è questa. Tu puoi andare; e quel ch’è più ti presterò i cavalli. Solo questo ti chiedo: quando la tua cerca sarà finita o si sarà rivelata vana, riporta i cavalli attraverso il Guado di Ent a Meduseld, il gran palagio ove adesso risiede Théoden a Edoras. Così gli dimostrerai che non ho giudicato male. Nel fare questo io pongo me stesso, e forse la mia stessa vita, in mano alla tua buona fede. Non tradirla.” “Non lo farò,” disse Aragorn. Grande fu la meraviglia, e molti gli sguardi cupi e dubbiosi, tra gli uomini di Éomer, quando ordinò che i cavalli disponibili fossero dati in prestito agli stranieri; ma soltanto Éothain osò parlare apertamente. “Un conto è questo signore della razza di Gondor, come sostiene,” disse, “ma chi ha mai sentito dire di un cavallo della Marca dato a un Nano?” “Nessuno,” disse Gimli. “E non ti preoccupare: nessuno lo sentirà mai dire. Preferisco andare a piedi che in groppa a una bestia così grande, offerta di buon grado o controvoglia.” “Ma ora tu devi andare a cavallo o ci sarai d’intralcio,” disse Aragorn. “Suvvia, amico Gimli, siederai dietro di me,” disse Legolas. “Così andrà tutto bene, e tu non dovrai farti prestare un cavallo né dartene pensiero.” Portarono un grande cavallo grigio scuro che Aragorn montò. “Si chiama Hasufel,” disse Éomer. “Che ti guidi bene e incontro a miglior sorte di quella toccata a Gárulf, il suo defunto padrone!” A Legolas portarono un cavallo più piccolo e leggero ma recalcitrante e focoso. Si chiamava Arod. Ma Legolas chiese di togliere sella e redini. “Non mi occorrono,” disse, balzò con leggerezza in groppa e, con grande meraviglia di tutti, Arod si mostrò mansueto e ben disposto, seguendo ogni indicazione data da Legolas, secondo il modo elfico di trattare tutti i bravi animali. Sollevarono poi Gimli e lo sistemarono dietro l’amico, al quale si afferrò, a disagio quasi quanto Sam Gamgee su una barca. “Addio, e che possiate trovar quel che cercate!” gridò Éomer. “Tornate prima possibile: le nostre spade dovranno un dì brillare insieme!” “Tornerò,” disse Aragorn. “Tornerò anch’io,” disse Gimli. “La questione della Dama Galadriel rimane aperta. Devo ancora insegnarti a parlar con garbo.” “Si vedrà,” disse Éomer. “Sono successe tante strane cose che apprendere a lodare una leggiadra dama sotto gli amorevoli colpi d’ascia di un Nano non sarà cagione di stupore. Addio!” Con ciò si separarono. Velocissimi erano i cavalli di Rohan. Quando dopo un po’ Gimli si girò a guardare, la compagnia di Éomer si era già rimpicciolita in lontananza. Aragorn non si girò: mentre filavano teneva d’occhio la pista, il capo chino accanto al collo di Hasufel. In breve giunsero nei pressi dell’Entorrente, dove incontrarono l’altra pista di cui aveva parlato Éomer proveniente dalla landa a Est. Aragorn smontò per esaminare il terreno, poi risalito in sella cavalcò per un tratto verso est, tenendosi da un lato per non calpestar le impronte. Poi smontò di nuovo e controllò il terreno, camminando avanti e indietro. “C’è poco da scoprire,” disse al ritorno. “Gli uomini a cavallo che rientravano dalla spedizione hanno pesticciato la pista principale; all’andata devono essersi tenuti più vicino al fiume. Questa pista da est, invece, è più fresca e chiara. Non c’è segno di piedi che prendano l’altra direzione per tornare verso l’Anduin. Ora dovremo cavalcare più lentamente per assicurarci che tracce o orme non si diramino da una parte o dall’altra. Da questo punto in poi gli Orchi devono essersi accorti che erano inseguiti; potrebbero aver tentato di allontanare i prigionieri prima di essere raggiunti.” Mentre procedevano, il cielo si era coperto. Nuvole basse e grigie si stesero sulla Landa. Una nebbiolina offuscò il sole. Le boscose pendici di Fangorn incombevano sempre più da presso, oscurandosi man mano che il sole andava a occidente. Non scorsero traccia di pista né a destra né a sinistra, ma qua e là incontrarono qualche Orco isolato, caduto mentre correva, con frecce di grigio piumate confitte nella schiena o nella gola. Finalmente, prima che finisse il pomeriggio, giunsero alle gronde della foresta, e in un’ampia radura in mezzo ai primi alberi trovarono il luogo del grande incendio: le ceneri ancora calde e fumanti. Accanto, un’alta pila d’elmi e cotte di maglia, scudi spaccati e spade spezzate, archi, dardi e altri strumenti di guerra. Nel mezzo, in cima a un palo, era infissa una grossa testa di goblin; sull’elmo in pezzi si scorgeva ancora il bianco emblema. Più in là, non lontano dal fiume, dove emergeva dal limitare del bosco, c’era un tumulo eretto da poco: la terra fresca era coperta di zolle appena recise: piantate tutt’intorno quindici lance. Aragorn e i suoi compagni cercarono in lungo e in largo per il campo di battaglia, ma la luce scemava e ben presto, fosca e caliginosa, scese la sera. All’imbrunire non avevano trovato tracce di Merry e Pippin. “Non possiamo far altro,” disse Gimli mestamente. “Dall’arrivo a Tol Brandir abbiamo affrontato molti enigmi, ma questo è il più difficile da risolvere. Ho idea che le ossa bruciate degli hobbit siano ormai mescolate con quelle degli Orchi. Una brutta notizia per Frodo, se vivrà per riceverla; e brutta anche per il vecchio hobbit che aspetta a Valforra. Elrond era contrario alla loro partenza.” “Gandalf invece no,” disse Legolas. “Ma Gandalf aveva deciso di venire ed è stato il primo a mancare,” ribatté Gimli. “La preveggenza lo ha tradito.” “Il parere di Gandalf non si basava sulla previsione di un’eventuale salvezza, né per sé né per gli altri,” disse Aragorn. “Ci sono cose che è meglio intraprendere che rifiutare, anche se l’esito è oscuro. Ma non intendo andare ancora via da questo posto. In ogni caso dobbiamo aspettar qui la luce del mattino.” Si sistemarono sotto un albero dalla vasta chioma, a poca distanza dal campo di battaglia: sembrava un castagno, però recava ancora molte grandi foglie marroni dell’anno prima, come mani secche dalle lunghe dita aperte; sbatacchiavano dolenti alla brezza notturna. Gimli tremava. Avevano portato una sola coperta a testa. “Accendiamo il fuoco,” disse. “Il pericolo non mi preoccupa più. Vengano pure gli Orchi a sciami, come falene attorno a una candela!” “Se quegli sventurati hobbit si sono smarriti nei boschi, potrebbe attirarli qui,” disse Legolas. “E potrebbe attirare altre cose, che non sono né Orchi né Hobbit,” disse Aragorn. “Siamo nei pressi dei confini montagnosi del traditore Saruman. Siamo anche ai margini di Fangorn, ed è pericoloso, dicono, toccare gli alberi di quel bosco.” “Ma ieri i Rohirrim hanno acceso un gran falò,” disse Gimli, “e, come si può vedere, per fare il fuoco hanno abbattuto gli alberi. Eppure, a lavoro ultimato, hanno passato qui la notte senza correre rischi.” “Erano in molti,” disse Aragorn, “e non temono la collera di Fangorn, vengono qui di rado e non vanno sotto gli alberi. Ma il nostro cammino probabilmente ci condurrà nel cuore della foresta. State attenti perciò! Prendete soltanto legna secca!” “Non ce n’è bisogno,” disse Gimli. “I Cavalieri hanno lasciato trucioli e rametti, e in terra c’è una quantità di legna secca.” Andò a raccogliere combustibile e si diede da fare per accendere il fuoco; ma Aragorn sedeva silenzioso con la schiena contro il grande albero, immerso nei pensieri; mentre Legolas, in piedi allo scoperto, fissava la profonda ombra del bosco, proteso come chi ascolti il richiamo di voci lontane. Quando il Nano ebbe avviato una fiammella luminosa, i tre compagni si avvicinarono e si sedettero, celando la luce con le loro sagome incappucciate. Legolas portò lo sguardo ai rami dell’albero protesi sopra di loro. “Guardate!” disse. “L’albero è contento del fuoco!” Saranno state le ombre danzanti a ingannare i loro occhi, eppure a ognuno dei compagni le fronde sembrarono piegarsi in un senso o nell’altro per andar sopra le fiamme, mentre i rami più alti si chinavano; le foglie marroni adesso erano rigide e si strofinavano come tante mani fredde screpolate che si godono il tepore. Scese il silenzio, perché a un tratto la foresta oscura e ignota, così vicina, s’era fatta sentire come una grande presenza minacciosa, piena di un suo misterioso intento. Dopo un po’ Legolas riprese a parlare. “Celeborn ci aveva avvertito di non addentrarci a Fangorn,” disse. “Tu sai perché, Aragorn? Quali sono le favole della foresta che Boromir aveva sentito?” “Io ho sentito molte storie a Gondor e altrove,” rispose Aragorn, “ma se non fosse per le parole di Celeborn le riterrei soltanto favole create dagli Uomini quando sfuma la vera conoscenza. Avevo pensato di domandare a te la verità al riguardo. E se non la conosce un Elfo del bosco, come può rispondere un Uomo?” “Tu hai viaggiato più di me,” disse Legolas. “Non ne ho mai inteso parlare nel mio paese, se non da qualche canzone che racconta come gli Onodrim, che gli uomini chiamano Ent, ci vivessero tanto tempo fa; poiché Fangorn è vecchio, vecchio perfino nel computo degli Elfi.” “Sì, è vecchio,” disse Aragorn, “vecchio come la foresta presso i Poggitumuli, e molto più grande. Elrond dice che i due sono simili, le ultime roccaforti dei boschi maestosi dei Giorni Antichi, quando i Primogeniti vagavano mentre gli Uomini dormivano ancora. Tuttavia Fangorn cela un segreto tutto suo. Quale sia, io non lo so.” “E io non voglio saperlo,” disse Gimli. “Nulla di quel che alberga a Fangorn deve darsi pensiero per il sottoscritto!” Tirarono a sorte per i turni di guardia e il primo toccò a Gimli. Gli altri si coricarono. Il sonno li colse quasi all’istante. “Gimli!” disse Aragorn con voce sonnolenta. “Ricorda, è pericoloso tagliare rami e fronde da un albero vivo di Fangorn. Ma non allontanarti in cerca di legna secca. Piuttosto, lascia che il fuoco si spenga! Chiamami se hai bisogno!” Su quelle parole si addormentò. Legolas era già steso immobile, le belle mani incrociate sul petto, gli occhi schiusi, mescolando vita notturna e sogno profondo, com’è degli Elfi. Gimli si rannicchiò vicino al fuoco, scorrendo pensieroso con il pollice il filo dell’ascia. L’albero frusciava. Non s’udiva altro suono. All’improvviso Gimli alzò lo sguardo e proprio al limite della luce del fuoco c’era un vecchio curvo, appoggiato a un bastone, avvolto in un ampio mantello; il cappello a larghe tese gli copriva gli occhi. Gimli balzò in piedi, troppo sorpreso sul momento per gridare, anche se gli era subito balenata l’idea che Saruman li avesse scoperti. Aragorn e Legolas, svegliati dal suo scatto improvviso, si erano sollevati a sedere e guardavano con tanto d’occhi. Il vecchio non parlò né fece segno. “Ebbene, padre, che cosa possiamo fare per te?” disse Aragorn balzando in piedi. “Avvicinati e riscaldati, se hai freddo!” Si fece avanti, ma il vecchio era sparito. Non c’era traccia di lui nei paraggi e non osarono spingersi lontano. La luna era calata e la notte era molto buia. A un tratto Legolas lanciò un grido: “I cavalli! I cavalli!” I cavalli erano spariti. Avevano strappato i paletti ed erano fuggiti. I tre compagni restarono per un po’ immobili e in silenzio, preoccupati dal nuovo colpo di sfortuna. Si trovavano sotto le gronde di Fangorn e un’infinità di leghe si frapponeva tra loro e gli Uomini di Rohan, unici amici in quella terra vasta e perigliosa. Mentre stavano così, credettero di udire, in lontananza nella notte, il rumore di cavalli che nitrivano. Poi tutto tornò silenzioso, tranne per il freddo fruscio del vento. “Be’, sono spariti,” disse alla fine Aragorn. “Non possiamo trovarli o riprenderli; sicché, a meno che non tornino di loro iniziativa, dobbiamo farne a meno. Siamo partiti a piedi, e quelli li abbiamo ancora.” “I piedi!” disse Gimli. “Ma non possiamo mica mangiarli e poi usarli per andarci sopra.” Gettò un po’ di combustibile sul fuoco e ci si lasciò cadere vicino. “Soltanto poche ore fa eri restio a montare su un cavallo di Rohan,” rise Legolas. “Finirai per diventare un cavaliere.” “A quanto pare non ne avrò modo,” disse Gimli. “Se volete sapere cosa penso,” riprese dopo un po’, “penso che fosse Saruman. Chi altri sennò? Ricordate le parole di Éomer: va in giro come un vecchio con cappuccio e mantello. Ha detto così. Se n’è andato portando via i cavalli o facendoli scappare, ed eccoci qui. E, badate a quel che dico, ci aspettano altri guai.” “Ci baderò,” disse Aragorn. “Ma ho anche badato al cappello del vecchio, che non era un cappuccio. Non dubito invece delle tue supposizioni: qui, di notte o di giorno, siamo in pericolo. Nel frattempo però non ci resta che riposare, finché è possibile. Ora monterò la guardia io per un po’, Gimli. Ho più bisogno di riflettere che di dormire.” La notte passò lenta. Legolas diede il cambio ad Aragorn e Gimli a Legolas. I loro turni di guardia finirono ma non accadde nulla. Il vecchio non si ripresentò e i cavalli non tornarono. CAPITOLO III GLI URUK-HAI Pippin era immerso in un sogno oscuro e agitato: gli sembrava di sentir la propria esile voce echeggiare in buie gallerie e chiamare Frodo, Frodo! Ma invece di Frodo centinaia di spaventose facce d’Orchi ghignavano dall’ombra, da ogni parte centinaia di spaventose braccia lo afferravano. Dov’era Merry? Si svegliò. Sul viso gli soffiava aria fredda. Era supino. La sera era in arrivo e il cielo sopra di lui si andava oscurando. Si girò e scoprì che il sogno non era molto peggio del risveglio. Aveva polsi, gambe e caviglie legati con corde. Accanto a lui era disteso Merry, cereo in viso, con uno straccio sporco avvolto sulla fronte. Tutt’intorno a loro una torma d’Orchi. Pian piano, nella testa dolorante di Pippin i ricordi si ricomposero, separandosi dalle ombre di sogno. Ma certo: lui e Merry erano fuggiti nei boschi. Che cosa li aveva presi? Perché erano filati via senza far caso al vecchio Passolungo? Avevano percorso un lungo tratto urlando – non ricordava quanto lungo né per quanto tempo; e poi di colpo erano piombati dritti in mezzo a un gruppo di Orchi: immobili e in ascolto, non parvero accorgersi di Merry e di Pippin se non quando se li trovarono quasi tra le braccia. Allora si erano messi a sbraitare e decine di altri goblin erano saltate fuori dagli alberi. Lui e Merry avevano sguainato la spada, ma il nemico non aveva intenzione di combattere e aveva cercato solo di acciuffarli anche quando Merry aveva mozzato parecchie braccia e mani. E bravo Merry! Poi era sopraggiunto di corsa Boromir, spuntando in mezzo agli alberi. Li aveva costretti a battersi. Ne aveva fatti fuori molti e gli altri erano scappati. Ma non appena si erano messi sulla via del ritorno era ricominciato l’assalto da parte di un centinaio di Orchi almeno, alcuni molto grossi, che scagliavano una pioggia di frecce: sempre contro Boromir. Boromir aveva soffiato nel grande corno fino a far risuonare i boschi e sulle prime gli Orchi, esterrefatti, erano indietreggiati; ma quando come unica risposta era giunta l’eco, avevano attaccato con più ferocia che mai. Pippin non ricordava molto altro. L’ultima immagine era Boromir appoggiato a un albero che estraeva una freccia; poi, di punto in bianco, era calato il buio. “Devono avermi colpito alla testa,” si disse Pippin. “Chissà se il povero Merry è ferito gravemente. Che cosa è successo a Boromir? Perché gli Orchi non ci hanno ucciso? Dove siamo, e dove stiamo andando?” Non trovò risposta alle domande. Aveva freddo e si sentiva male. “Quanto vorrei che Gandalf non avesse mai convinto Elrond a farci partire,” pensò. “A che cosa son servito? Solo un fastidio: un peso morto, un bagaglio. E ora mi hanno rapito e sono un bagaglio per gli Orchi. Spero che Passolungo o qualcun altro venga a chiedere la nostra restituzione! Ma è il caso di sperarlo? Non scombinerà tutti i piani? Quanto vorrei riuscire a liberarmi!” Provò a divincolarsi, invano. Uno degli Orchi seduto lì vicino scoppiò a ridere e disse qualcosa a un compagno nella loro lingua abominevole. “Riposa finché puoi, povero scemo!” disse poi a Pippin nella Lingua Comune, che rendeva orripilante quasi quanto la propria. “Riposa finché puoi! Tra poco troveremo il modo di utilizzare le tue gambe. Prima di arrivare a destinazione rimpiangerai di possederle.” “Potessi fare a modo mio, rimpiangeresti di non esser morto,” disse l’altro. “Ti farei squittire io, miserabile ratto.” Si chinò su Pippin, avvicinando al viso le zanne gialle. Impugnava un coltello nero dalla lunga lama seghettata. “Sta’ buono o ti farò il solletico con questo,” sibilò. “Non attirare l’attenzione su di te o potrei scordare gli ordini. Maledetti Isengardiani! Uglúk u bagronk sha pushdug Saruman-glob búbhosh skai”: e attaccò nella sua lingua uno sproloquio rabbioso che pian piano scemò in ringhi e mugugni. Pippin, terrorizzato, restò immobile, malgrado il dolore crescente ai polsi e alle caviglie e le pietre che gli bucavano la schiena. Per non pensare a sé stesso si mise ad ascoltare attentamente tutto ciò che udiva. Molte le voci intorno a lui e, anche se la parlata degli Orchi era sempre piena d’odio e di livore, sembrava chiaro che era scoppiata una specie di lite sempre più animosa. Pippin si accorse con stupore di capire gran parte dei discorsi; molti Orchi usavano la parlata corrente. Evidentemente erano presenti membri di due o tre tribù assai diverse che non si capivano tra loro. Argomento della furiosa discussione era come procedere a quel punto: che direzione prendere e che farne dei prigionieri. “Non c’è tempo per ammazzarli come si conviene,” disse uno. “Mai un po’ di tempo per divertirsi in questa spedizione.” “È inevitabile,” disse un altro. “Ma perché non li ammazziamo subito, alla svelta? Sono una maledetta scocciatura e noi abbiamo fretta. Sta per scendere la sera e dovremmo rimetterci in marcia.” “Ordini,” disse una terza voce con un basso grugnito. “Ammazzate tutti ma NON i Mezzomini; devono essere riportati VIVI al più presto. Ecco i miei ordini.” “Come mai li vogliono?” domandarono varie voci. “E perché vivi? Servono da trastullo?” “No! Ho inteso dire che uno di loro ha qualcosa, qualcosa che serve per la Guerra, un qualche aggeggio elfico. In ogni caso interrogheranno tutti e due.” “Non sai altro? Perché non li perquisiamo e scopriamo di cosa si tratta? Magari troviamo qualcosa di utile per noi.” “Davvero interessante come osservazione,” ghignò una voce meno dura ma più perfida. “Mi toccherà citarla quando farò rapporto. I prigionieri NON devono essere perquisiti né depredati: sono questi i miei ordini.” “E anche i miei,” disse la voce bassa. “Vivi e come li abbiamo catturati: niente ruberie. Ecco i miei ordini.” “Non i nostri!” disse una delle prime voci. “Siamo venuti fin qui dalle Miniere per uccidere e per vendicare il nostro popolo. Io desidero uccidere e poi tornare al nord.” “E allora continua a desiderare,” disse la voce grugnente. “Io sono Uglúk. Comando io. E torno a Isengard per la via più breve.” “Il padrone o il Grande Occhio è forse Saruman?” disse la perfida voce. “Noi dobbiamo tornare subito a Lugbúrz.” “Potremmo, se avessimo modo di attraversare il Grande Fiume,” disse un’altra voce. “Ma non siamo abbastanza numerosi per avventurarci fino ai ponti.” “Io vengo dall’altra sponda,” disse la perfida voce. “Più a nord, sulla riva orientale, ci aspetta un Nazgûl alato.” “Sarà, sarà! Ma allora voi prendereste il volo con i prigionieri e a Lugbúrz ricevereste plauso e ricompensa lasciando noi a rancare alla meno peggio attraverso il Paese dei Cavalli. No, dobbiamo restare uniti. Sono contrade pericolose: piene d’infami ribelli e di briganti.” “Sì, dobbiamo restare uniti,” grugnì Uglúk. “Non mi fido di voi piccoli porci. Fuori dai vostri stabbioli non avete fegato. Se non fosse stato per noi sareste fuggiti tutti. Noi siamo i bellicosi Uruk-hai! Abbiamo ammazzato noi il grande guerriero. Abbiamo preso noi i prigionieri. Noi siamo al servizio di Saruman il Saggio, la Mano Bianca: la Mano che ci dà carne umana da mangiare. Siamo venuti da Isengard e vi abbiamo guidato fin qui, e vi guideremo sulla via del ritorno scelta da noi. Io sono Uglúk. Ho parlato.” “Hai parlato più del dovuto, Uglúk,” ghignò la perfida voce. “Non so come la prenderebbero a Lugbúrz. Magari penserebbero che Uglúk si è montato la testa e se non sia il caso di alleggerire le sue spalle di quel peso. Domanderebbero da dove vengono le sue strane idee. Non verranno mica da Saruman? Chi crede di essere quel tipo per mettersi in proprio con tanto di sozzi emblemi bianchi? Potrebbero essere d’accordo con me, Grishnákh, il loro fido messo; e io, Grishnákh, dico questo: Saruman è uno stolto, uno sporco stolto traditore. Ma il Grande Occhio è su di lui. “Porci hai detto? Che effetto fa, gente, sentirsi chiamare porci dagli spalaletame di un piccolo lercio mago? Questi mangiano carne d’Orco, ci scommetto.” Gli risposero molti urlacci nella lingua degli Orchi e il fragore di armi sguainate. Pippin si rotolò con cautela, sperando di vedere quel che succedeva. Le sue guardie si erano tuffate nella mischia. Nel crepuscolo scorse un grosso Orco nero, probabilmente Uglúk, piantato di fronte a Grishnákh, una tozza creatura dalle gambe storte, massiccia e dalle lunghe braccia che sfioravano terra. Tutt’intorno, molti goblin più piccoli. Pippin immaginò che fossero quelli calati dal Nord. Avevano sguainato pugnali e spade ma esitavano ad attaccare Uglúk. Uglúk cacciò un urlo ed ecco accorrere un gruppo di Orchi grossi quasi come lui. Poi d’un tratto, senza preavviso, Uglúk balzò in avanti e con due fulminei fendenti spiccò la testa di due avversari. Grishnákh si fece da parte e sparì fra le ombre. Gli altri cedettero e, nell’indietreggiare, uno inciampò imprecando nel corpo disteso di Pippin. Cosa che probabilmente gli salvò la vita, perché gli sgherri di Uglúk lo scavalcarono e scannarono un altro con le loro spade a lama larga. Era la guardia dalle zanne gialle. Il pugnale seghettato stretto ancora in pugno, il corpo cadde addosso a Pippin. “Mettete via le armi!” urlò Uglúk. “Basta con queste idiozie! Da qui procediamo dritti verso ovest e scendiamo la scala. Da lì dritti ai poggi, e poi lungo il fiume fino alla foresta. E si marcia giorno e notte. Intesi?” “Ecco,” pensò Pippin, “se solo quell’essere ignobile ci mettesse un po’ a riprendere il controllo della truppa, una possibilità ce l’avrei.” Un barlume di speranza s’era acceso. Il filo del nero pugnale gli aveva scalfito il braccio e poi era scivolato fino al polso. Sentiva il sangue sgocciolare sulla mano ma sentiva anche il freddo tocco dell’acciaio contro la carne. Gli Orchi si preparavano a rimettersi in marcia, ma alcuni di quelli del Nord erano ancora restii e gli Isengardiani ne scannarono altri due prima che il resto si sottomettesse. La confusione era tanta e l’aria piena d’invettive. Per il momento nessuno sorvegliava Pippin. Che aveva le gambe saldamente bloccate; le braccia invece erano legate soltanto ai polsi, con le mani davanti. Riusciva a muoverle assieme anche se i legacci erano spaventosamente stretti. Spinse l’Orco morto da una parte e poi, quasi non osando respirare, strofinò su e giù il nodo della corda che aveva ai polsi contro la lama del pugnale. Era affilata e la mano morta la stringeva con forza. La corda si ruppe! Pippin si affrettò a prenderla tra le dita e la riannodò in un lento bracciale a due giri che infilò sulle mani. Poi si stese immobile. “Raccogliete quei prigionieri!” urlò Uglúk. “E niente scherzi! Se all’arrivo non saranno vivi, morrà anche qualcun altro.” Un Orco agguantò Pippin come un sacco, cacciò la testa tra le mani legate, gli afferrò le braccia e le trasse a sé fino a schiacciargli il viso contro la nuca; poi si avviò caracollando con il suo fardello. Un altro riservò a Merry lo stesso trattamento. La mano dell’Orco artigliava le braccia di Pippin in una morsa ferrea; le unghie affondavano nella carne. Pippin chiuse gli occhi e ripiombò in sogni spaventosi. A un tratto lo rigettarono sul terreno pietroso. La notte era appena iniziata ma lo spicchio di luna già stava calando a occaso. Erano sul ciglione di un greppo che sembrava affacciato su un mare di pallida nebbia. Nelle vicinanze, il rumore di acqua che cadeva. “Gli esploratori si sono decisi a tornare,” disse un Orco lì accanto. “Be’, che cosa avete scoperto?” grugnì la voce di Uglúk. “Soltanto un uomo a cavallo diretto a ovest. Adesso, tutto è sgombro.” “Appunto, adesso. Ma per quanto? Idioti! Dovevate ucciderlo. Darà l’allarme. Al mattino quei maledetti allevatori di cavalli sapranno già di noi. Adesso ci toccherà filare il doppio.” Un’ombra si chinò su Pippin. Era Uglúk. “Seduto!” disse l’Orco. “I miei ragazzi sono stanchi di trascinarvi. È venuto il momento di scendere e vi toccherà usare le gambe. Vedete di collaborare. Niente grida né tentativi di fuga. Se tenterete qualche inghippo vi ripagheremo in modi che non vi piaceranno, senza con ciò sciupare il tornaconto del Padrone.” Tagliò i legacci alle gambe e alle caviglie di Pippin, lo acciuffò per i capelli e lo mise in piedi. Pippin ricadde e Uglúk lo risollevò sempre per i capelli. Vari Orchi scoppiarono a ridere. Uglúk gli cacciò una fiaschetta tra i denti, versandogli in gola un liquido ardente: Pippin si sentì attraversare da una colata di fuoco. Il dolore alle gambe e alle caviglie sparì. Riusciva a stare in piedi. “E ora l’altro!” disse Uglúk. Pippin lo vide puntare su Merry, steso lì vicino, e mollargli un calcio. Merry si lamentò. Afferratolo senza tante cerimonie, Uglúk lo mise a sedere e gli strappò la benda dalla testa. Poi spalmò sulla ferita una sostanza scura che teneva in una scatoletta di legno. Merry cacciò un urlo e si agitò scompostamente. Gli Orchi applaudirono sghignazzando. “Non sa come prendere la medicina,” lo sbeffeggiavano. “Non capisce quando una cosa gli fa bene. Ahi! Ci sarà da divertirsi, più in là.” Ma per il momento Uglúk non pensava a svagarsi. Incalzato dalla fretta, doveva contentare i riluttanti accoliti. Aveva medicato Merry al modo degli Orchi; e la cura non tardò a funzionare. Una volta cacciatogli un sorso di liquido della sua fiaschetta nella gola, tagliati i legacci delle gambe e rimessolo in piedi, Merry restò diritto, pallido ma trucibaldo, e pieno di vitalità. Il taglio sulla fronte non gli dava più fastidio, ma gli lasciò una cicatrice scura fino alla fine dei suoi giorni. “Buondì, Pippin!” disse. “Così anche tu partecipi a questa piccola spedizione. Come si fa per il letto e la prima colazione?” “Ma insomma!” disse Uglúk. “Ora basta! Tenete a freno la lingua. Non parlate fra di voi. Create qualche problema e lo riferiremo a Chi di dovere; saprà Lui come ricompensarvi. Altro che letto e colazione: dovrete dire basta.” La banda d’Orchi si avviò giù per uno stretto calanco che portava alla sottostante pianura immersa nelle brume. Merry e Pippin, separati da una dozzina o più di Orchi, scesero con loro. Giunti al fondo posarono i piedi sull’erba e gli hobbit si rincuorarono. “E ora avanti dritto!” urlò Uglúk. “In direzione ovest e un po’ a nord. Seguite Lugdush.” “Ma che cosa faremo al sorgere del sole?” disse qualche Orco dei Monti Brumosi. “Continueremo a correre,” disse Uglúk. “O ce ne stiamo seduti sull’erba ad aspettare che i Pellebianca si uniscano alla scampagnata? Che ne dite?” “Ma non possiamo correre con la luce del sole.” “Correrete con me alle calcagna,” disse Uglúk. “Correte! O non vedrete più le vostre adorate spelonche. Per la Mano Bianca! A che pro inviare vermi di montagna addestrati solo a metà. Correte, maledetti! Correte finché fa ancora notte!” Allora l’intera compagnia si mise a correre con l’ampia falcata degli Orchi. Non procedevano con ordine, si spingevano e si urtavano imprecando; eppure andavano a una velocità estrema. Ogni hobbit aveva tre guardie. Pippin era verso il fondo della fila. Si chiedeva fino a quando avrebbe retto quell’andatura: non gli davano da mangiare dal mattino. Una delle guardie aveva una frusta. Ma per il momento il liquore degli Orchi lo scaldava ancora. E anche il cervello funzionava in piena regola. Ogni tanto gli veniva spontanea alla mente la visione del volto sagace di Passolungo chino su una traccia scura o che correva, gli correva dietro. Ma che cos’altro avrebbe potuto scorgere perfino un Forestale se non una pista confusa d’impronte d’Orchi? Le piccole orme sue e di Merry erano cancellate dal calpestio delle scarpe chiodate davanti, dietro e intorno a loro. Avevano fatto sì e no un miglio dal crestone quando il terreno digradò in un vasto avvallamento poco profondo, dove il suolo era morbido e bagnato. Era coperto di nebbia che baluginava pallida agli ultimi raggi della falce lunare. Le sagome scure degli Orchi innanzi a Pippin divennero confuse e poi furono inghiottite. “Ehi! Attenzione adesso!” urlò Uglúk dalla retroguardia. Un’idea balenò improvvisa nella mente di Pippin, che la mise in atto là per là. Deviò sulla destra, fuori portata dalla presa della guardia, e si tuffò a capofitto nella nebbia, finendo lungo disteso sull’erba. “Alt!” strillò Uglúk. Ci fu un attimo di scompiglio e confusione. Pippin balzò in piedi e si mise a correre. Ma gli Orchi lo inseguivano. Alcuni gli si pararono davanti all’improvviso. “Non c’è speranza di fuga!” pensò Pippin. “Devo solo augurarmi di aver lasciato qualche traccia intatta sul terreno bagnato.” Con le mani legate cercò a tentoni intorno al collo e sganciò il fermaglio del mantello. Lo lasciò cadere proprio mentre lunghe braccia e duri artigli lo afferravano. “Ho idea che rimarrà qui fino alla fine dei tempi,” pensò. “Non so perché l’ho fatto. Se gli altri l’hanno scampata, probabilmente sono andati tutti con Frodo.” La cinghia di una frusta gli si avvolse intorno alle gambe, e Pippin soffocò un grido. “Basta così!” urlò Uglúk accorrendo. “Deve ancora correre per un bel pezzo. Fateli correre tutti e due! Usate la frusta solo come ammonizione.” “Ma non finisce qui,” ringhiò rivolto a Pippin. “Non me lo scordo. Il pagamento è solo rinviato. Gambe in spalla!” Né Pippin né Merry ricordavano molto della parte successiva del viaggio. Sogni spaventosi e spaventosi risvegli si fondevano in un lungo tunnel di tormenti, con la speranza che si affievoliva sempre più alle spalle. Correvano, e correvano, cercando di tenere il passo degli Orchi, percossi ogni tanto da una cinghia crudele maneggiata con destrezza. Se si fermavano o inciampavano, li afferravano e li trascinavano per un tratto. Il calore della pozione degli Orchi era finito. Pippin aveva freddo e si sentiva nuovamente male. All’improvviso cadde bocconi sul manto erboso. Rudi mani dalle unghie strazianti l’agguantarono sollevandolo. Ancora una volta lo trascinarono come un sacco e l’oscurità lo avvolse: se l’oscurità di un’altra notte o una cecità dei suoi occhi, non avrebbe saputo dirlo. Si rese vagamente conto di un baccano: gli Orchi sembravano reclamare a gran voce una sosta. Uglúk sbraitava. Pippin si sentì buttare in terra e rimase nella posizione in cui era caduto finché sogni cupi non s’impadronirono di lui. Ma non si sottrasse a lungo al dolore; ben presto la ferrea morsa di mani spietate ripiombò su di lui. A lungo lo spintonarono e lo sbatacchiarono, e poi l’oscurità pian piano prese a diradarsi e lui, rientrato nel mondo della veglia, scoprì ch’era mattina. Si lanciavano ordini e senza tanti complimenti lo gettarono sull’erba. Lì rimase per un po’, lottando con la disperazione. Gli girava la testa ma, dal calore del corpo, capì che gli avevano dato un’altra pozione. Un Orco si chinò su di lui e gli lanciò un tozzo di pane e una striscia di carne cruda e secca. Divorò il pane grigio e raffermo, non la carne però. Era affamato, ma non ancora così affamato da mangiare carne che un Orco gli aveva lanciato, la carne, non osava pensarci, di chissà quale creatura. Si sollevò a sedere e si guardò intorno. Merry non era lontano. Si trovavano sulle sponde di un fiumiciattolo veloce. Davanti si profilavano i monti: un’alta vetta riceveva i primi raggi del sole. Una chiazza scura di foresta si stendeva alle pendici più basse innanzi a loro. Gli Orchi berciavano e altercavano; una nuova lite sembrava sul punto di scoppiare tra Orchi del Nord e Isengardiani. Qualcuno indicava a sud, alle loro spalle, e qualcuno indicava a est. “Benissimo,” disse Uglúk. “Allora lasciateli a me! Vietato ucciderli, ve l’ho già detto; ma se volete gettar via quello che siamo venuti a cercare fin qui, gettatelo pure! Me ne occuperò io. Lasciate fare il lavoro ai bellicosi Uruk-hai, tanto per cambiare. Se avete paura dei Pellebianca scappate! Scappate! Ecco la foresta,” gridò, indicando avanti a sé. “Raggiungetela! Non avete speranza migliore. Filate! E in fretta, prima che per mettere un po’ di buonsenso nelle rimanenti tagli qualche altra testa.” Ci fu un po’ di baruffa e volarono insulti, e poi la maggior parte degli Orchi del Nord, più di un centinaio, si separò e si diede alla fuga correndo all’impazzata lungo il fiume in direzione dei monti, e lasciò gli hobbit in mano agli Isengardiani: una truce banda, almeno un’ottantina di grossi Orchi, di carnagione scura e dagli occhi a mandorla, con grandi archi e corte spade a lama larga. Qualche Orco del Nord più grosso e più temerario era rimasto con loro. “Ora faremo i conti con Grishnákh,” disse Uglúk; ma anche tra i suoi accoliti c’era chi lanciava sguardi inquieti a sud. “Lo so,” grugnì Uglúk. “Quei maledetti cavallari sono informati sul nostro conto. Ma è tutta colpa tua, Snaga. Dovrei tagliar le orecchie a te e agli altri esploratori. Ma noi siamo i combattenti. Pasteggeremo con carne di cavallo, o con qualcosa di meglio.” In quel momento Pippin capì perché qualcuno della truppa aveva indicato a est. Da quella direzione ecco adesso giungere grida roche e ricomparire Grishnákh seguito da una quarantina dei suoi: Orchi dalle lunghe braccia e dalle gambe storte. Avevano dipinto sullo scudo un occhio rosso. Uglúk si fece avanti per incontrarli. “Così siete tornati?” disse. “Ci avete ripensato, eh?” “Sono tornato per controllare che gli Ordini fossero eseguiti e i prigionieri incolumi,” replicò Grishnákh. “Davvero!” disse Uglúk. “Fatica sprecata. Gli ordini saranno eseguiti sotto il mio comando. E che cos’altro vi ha riportato indietro? Avete per caso lasciato qualcosa, nella fretta della partenza?” “Ho lasciato un idiota,” ringhiò Grishnákh. “Ma con lui c’è qualche tipo gagliardo che sarebbe un peccato perdere. Sapevo che li avresti messi nei guai. Sono venuto ad aiutarli.” “Stupendo!” e Uglúk scoppiò a ridere. “Ma a meno che tu non abbia il fegato di batterti, hai preso la strada sbagliata. La tua direzione era Lugbúrz. I Pellebianca sono in arrivo. Cos’è successo al tuo adorato Nazgûl? Gli hanno fatto fuori un’altra cavalcatura? Ecco, se te lo fossi portato dietro, magari sarebbe stato utile… se questi Nazgûl sono come danno a intendere.” “Nazgûl, Nazgûl,” disse Grishnákh, fremendo e leccandosi le labbra come se la parola avesse un sapore immondo che gli dava disgusto. “Tu parli di qualcosa che va molto al di là dei tuoi torbidi sogni, Uglúk,” disse. “Nazgûl! Ah! Come danno a intendere! Un giorno ti rincrescerà di averlo detto. Scimmione!” ringhiò ferocemente. “Dovresti sapere che sono la pupilla del Grande Occhio. Ma i Nazgûl alati: non ancora, non ancora. Non lascerà che si facciano vedere su questa sponda del Grande Fiume, non è ancora il momento. Servono alla Guerra… e ad altri scopi.” “Ne sai tu di cose, a quanto pare,” disse Uglúk. “Più di quante ti convenga, ho idea. Forse quelli di Lugbúrz si domanderanno come fai a saperle, e perché. Intanto però agli Uruk-hai di Isengard tocca il lavoro sporco, tanto per cambiare. Non stare lì con la schiuma alla bocca! Raduna la tua canaglia! Gli altri porci se la sono data a gambe verso la foresta. Farete meglio a seguirli. Non tornereste vivi al Grande Fiume. E adesso via! Filare! Io vi starò alle calcagna.” Gli Isengardiani agguantarono Merry e Pippin e se li schiaffarono in spalla. Poi la truppa s’avviò. Per ore e ore corsero, facendo ogni tanto sosta solamente per scaricare gli hobbit in spalla a portatori riposati. Vuoi perché più resistenti e rapidi, vuoi perché Grishnákh aveva un suo piano, gli Isengardiani finirono per fendere l’accolita di Mordor, tallonati dagli Orchi di Grishnákh. Non ci misero molto a guadagnar terreno anche su quelli del Nord che avevano davanti. La foresta cominciava ad avvicinarsi. Pippin era contuso e graffiato, la testa dolorante grattava contro la mascella lurida e l’orecchio peloso dell’Orco che lo portava. Lo precedevano di poco schiene curve e tozze gambe solide che facevano su e giù, su e giù, inarrestabili, come se fossero di fil di ferro e corno, scandendo i secondi di un incubo senza fine. Nel pomeriggio la truppa di Uglúk raggiunse gli Orchi del Nord che, il capo chino e la lingua penzoloni, avevano rallentato sotto i raggi del sole lucente, un sole invernale che comunque brillava in un cielo freddo e pallido. “Vermi!” li schernivano gli Isengardiani. “Siete cotti. I Pellebianca vi acciufferanno e vi papperanno. Sono in arrivo!” Un grido di Grishnákh lasciò intendere che non era detto solo per burla. Cavalieri al gran galoppo avevano avuto modo di avvistarne: ancora lontani, guadagnavano però terreno sugli Orchi come una marea sopra le piagge su persone sperse nelle sabbie mobili. Gli Isengardiani si misero a correre raddoppiando, con stupore di Pippin, l’andatura, uno scatto pazzesco al termine di una corsa. Poi lo hobbit vide che il sole stava tramontando dietro i Monti Brumosi; le ombre si allungavano sulla campagna. I soldati di Mordor sollevarono la testa e cominciarono anch’essi a prendere velocità. La foresta era scura e vicina. Già avevano superato i primi alberi ai margini. Il terreno iniziava a salire sempre più scosceso; ma gli Orchi non si fermarono. Sia Uglúk sia Grishnákh si spolmonavano a spronarli in vista dell’ultimo sforzo. “Ce la faranno. Troveranno scampo,” pensò Pippin. E poi riuscì a torcere il collo in modo da sbirciare almeno con un occhio dietro di sé. Vide a oriente uomini a cavallo al galoppo attraverso la pianura, già all’altezza degli Orchi. Il tramonto indorava elmi e lance giocando in mezzo ai chiari capelli mossi al vento. Per impedirne la dispersione, stavano imbottigliando gli Orchi e li spingevano lungo il corso del fiume. Pippin avrebbe tanto voluto sapere che razza di gente fosse. Ora rimpiangeva di non aver appreso di più a Valforra e studiato meglio cartine e altre cose; ma allora i piani per il viaggio sembravano in mani più competenti e mai avrebbe supposto di finire separato da Gandalf o da Passolungo, per non dire poi da Frodo. Tutto ciò che rammentava di Rohan era che il cavallo di Gandalf, Mantombroso, veniva da lì. Nel suo piccolo faceva ben sperare. “Ma come faranno a sapere che non siamo Orchi?” pensò. “Non credo che da queste parti abbiano mai sentito parlare di hobbit. Dovrei essere contento all’idea che questi abominevoli Orchi vengano distrutti, ma non mi dispiacerebbe nemmeno salvare la pelle.” C’era il rischio che lui e Merry venissero uccisi insieme ai rapitori prima ancora che gli Uomini di Rohan si accorgessero di loro. Tra i cavalieri non mancavano arcieri abili nello scoccare frecce da un cavallo al galoppo. Giunti rapidamente a tiro prendevano di mira gli Orchi rimasti indietro, che cadevan come mosche; poi si portavano in tutta fretta fuori dalla gittata delle frecce scagliate all’impazzata dai nemici, che non osavano fermarsi. La cosa si ripeté parecchie volte e, in un caso, le frecce caddero in mezzo agli Isengardiani. Uno di loro, proprio di fronte a Pippin, incespicò per non rialzarsi più. La notte calò prima che i Cavalieri si avvicinassero per dare battaglia. Molti gli Orchi caduti, ma ne restavano più di duecento. Con le prime tenebre gli Orchi giunsero a un poggio. Le propaggini della foresta erano vicinissime, probabilmente a non più di seicento metri, ma non potevano andare oltre. Gli uomini a cavallo li avevano accerchiati. Un gruppetto disobbedì agli ordini di Uglúk e proseguì la corsa verso il bosco: ne tornarono tre soli. “Be’, eccoci qui,” ghignò Grishnákh. “Bel modo di guidarci! Spero che il grande Uglúk ci guidi fuori di qui.” “Deponete quei Mezzomini!” ordinò Uglúk, senza badare a Grishnákh. “Tu, Lugdush, prendi altri due e sorvegliateli! Non devono essere uccisi, a meno che i lerci Pellebianca non sfondino. Intesi? Finché sono vivo, li voglio vivi. Ma non devono gridare, e non devono essere liberati. Legategli le gambe!” L’ultima parte dell’ordine venne eseguita senza pietà. Ma Pippin scoprì di trovarsi per la prima volta accanto a Merry. Gli Orchi facevano un gran fracasso, tra urlacci e cozzar di armi, e per un po’ gli hobbit riuscirono a bisbigliarsi qualcosa. “La vedo brutta,” disse Merry. “Mi sento stremato. Non ce la farei a strisciare molto lontano, neanche se fossi libero.” “Lembas!” bisbigliò Pippin. “Lembas: io ne ho un po’. E tu? Devono averci tolto soltanto le spade.” “Sì, ne avevo un tocco in tasca,” rispose Merry, “ma ormai sarà ridotto in briciole. E comunque non posso mica infilare la bocca in tasca!” “Non è necessario. Io…”; ma in quella un calcio rabbioso avvertì Pippin che il baccano era cessato e che le sentinelle li tenevano d’occhio. La notte era fredda e silenziosa. Tutt’intorno al poggio dove erano radunati gli Orchi spuntarono i fuochi di bivacco, rosso oro nell’oscurità, in un cerchio completo. Distavano un lungo tiro di freccia, ma i cavalieri non si mostravano alla luce, e gli Orchi sprecarono molte frecce scagliandole sui fuochi, finché Uglúk non li fermò. I cavalieri non facevano rumore. A notte inoltrata, quando la luna emerse dalla nebbia, era dato scorgerli a momenti, sagome oscure che luccicavano qua e là alla luce bianca mentre pattugliavano senza sosta. “Aspetteranno il Sole, maledetti!” grugnì una delle guardie. “Perché non ci raduniamo e li attacchiamo? Mi piacerebbe sapere che cosa pensa di fare il vecchio Uglúk.” “Ti piacerebbe eccome,” ringhiò Uglúk spuntando dietro di lui. “Secondo te io nemmeno penso, eh? Maledetto! Sei degno di questa marmaglia: vermi e scimmioni di Lugbúrz. A che serve tentare un attacco contro di loro? Si metterebbero a strillare e scapperebbero, e una volta in pianura questi lerci cavallari sono più che sufficienti a sbaragliare la nostra compagine. “Quei vermi sanno fare una cosa sola: vedere al buio con i loro occhi penetranti. Ma, per quanto ne so, i Pellebianca hanno una vista notturna migliore della maggior parte degli Uomini; e non dimenticare i loro cavalli! Quelli vedono la brezza notturna, o così dicono. C’è tuttavia una cosa che quei baldi tipi non sanno: Mauhúr e i suoi ragazzi sono nella foresta e ormai dovrebbero arrivare da un momento all’altro.” Le parole di Uglúk bastarono, sembrò, a convincere gli Isengardiani; gli altri Orchi invece erano scoraggiati e indocili. Piazzarono qualche sentinella, ma i più si stesero in terra a riposare nell’oscurità accogliente. E la notte tornò a farsi invero buia; la luna era scomparsa a ovest nella fitta nuvolaglia e Pippin non riusciva a scorger nulla a pochi passi di distanza. La luce dei fuochi non giungeva sul poggio. Comunque i cavalieri non si limitavano ad aspettare l’alba lasciando riposare il nemico. Clamori improvvisi dalla parte orientale del poggio stavano a indicare che era successo qualcosa. A quanto pareva alcuni Uomini si erano fatti da presso e, smontati da cavallo, avevano strisciato fino al bordo dell’accampamento e ucciso numerosi Orchi, salvo poi dileguarsi. Uglúk accorse per impedire il fuggifuggi. Pippin e Merry si misero a sedere. Le loro guardie isengardiane avevano seguito Uglúk. Ma se gli hobbit avevano pensato a una via di fuga, dovettero ben presto rinunciarci. Due lunghe braccia pelose li agguantarono per il collo e li avvicinarono. Distinsero a malapena in mezzo a loro la grossa testa e la faccia schifosa di Grishnákh; avevano sulle guance il suo alito fetente. Cominciò a brancicare e a palpeggiarli. Pippin rabbrividì sentendo dita dure e fredde scendere lungo la schiena. “Bene, piccoli miei!” disse Grishnákh sussurrando teneramente. “Vi godete il gradito riposo? O no? Magari state scomodi. Spade e fruste da una parte, dall’altro lance aguzze! I piccoli non dovrebbero immischiarsi in faccende troppo grandi per loro.” Le sue dita continuavano a palpare. Negli occhi aveva una luce come un fuoco pallido ma rovente. Quasi colta direttamente dal pensiero pressante del nemico, un’idea balenò a un tratto nella mente di Pippin: “Grishnákh sa dell’Anello! Lo cerca mentre Uglúk è impegnato: probabilmente vuole impossessarsene.” Pur con il cuore raggelato dalla paura, Pippin si chiedeva come trarre vantaggio dal desiderio di Grishnákh. “Non credo che in questo modo lo troverai,” bisbigliò. “Non è facile trovarlo.” “Trovarlo?” disse Grishnákh: le dita smisero di strisciare e afferrarono la spalla di Pippin. “Trovare cosa? Di che cosa parli, piccolo?” Pippin rimase per un attimo in silenzio. Poi di colpo nel buio emise un suono dalla gola: gollum, gollum. “Niente, tesoro mio,” aggiunse. Gli hobbit sentirono le dita di Grishnákh contrarsi. “O ho!” sibilò il goblin. “È questo che intende dire, eh? O ho! Molto ma mo-olto pericoloso, piccoli miei.” “Forse,” disse Merry che adesso, capito dove andava a parare Pippin, era sul chi vive. “Forse; e non solo per noi. Comunque, saprai cosa è meglio per te. Lo vuoi o no? E in cambio che cosa daresti?” “Se lo voglio? Se lo voglio?” disse Grishnákh; sembrava perplesso, ma le braccia gli tremavano. “Che cosa darei in cambio? Che cosa intendete dire?” “Intendiamo dire,” rispose Pippin, scegliendo con cura le parole, “che non serve a niente brancicare nel buio. Potremmo risparmiarti tempo e fatica. Ma prima devi slegarci le gambe, altrimenti non facciamo niente e non diciamo niente.” “Miei cari sciocchini tenerelli,” sibilò Grishnákh, “tutto ciò che avete e tutto ciò che sapete lo tireremo fuori a tempo debito: tutto quanto! Rimpiangerete di non avere altro da riferire all’Inquisitore, lo rimpiangerete eccome: fra non molto. Non solleciteremo l’interrogatorio. Non sia mai! Secondo voi perché vi teniamo in vita? Miei cari signorini, dovete credermi quando vi dico che non è per bontà: fra i difetti di Uglúk questo non lo trovi.” “Non mi riesce difficile crederlo,” disse Merry. “Ma la preda non l’avete ancora riportata a casa. E, comunque vadano le cose, a te che te ne viene? Se arriveremo a Isengard, a beneficiarne non sarà il grande Grishnákh: Saruman farà man bassa di tutto quel che trova. Se vuoi qualcosa per te, adesso è il momento di fare un accordo.” Grishnákh cominciava a perdere le staffe. A farlo imbufalire sembrava soprattutto il nome di Saruman. Il tempo passava e l’agitazione stava rientrando. Uglúk o gli Isengardiani potevano tornare da un momento all’altro. “Ce l’avete voi… chi dei due?” ringhiò. “Gollum, gollum!” disse Pippin. “Slegaci le gambe!” disse Merry. Sentirono le braccia dell’Orco tremare con violenza. “Maledetti luridi vermiciattoli!” sibilò. “Slegarvi le gambe? Vi slegherò ogni fibra del corpo. Non mi credete capace di frugarvi fino all’osso? Frugarvi! Vi ridurrò a brandelli tremolanti. Non mi serve l’aiuto delle vostre gambe per portarvi via… e avervi tutti per me!” A un tratto li acciuffò. La forza delle lunghe braccia e delle spalle era spaventosa. Ne schiaffò uno sotto ogni ascella, schiacciandoli con brutalità contro i fianchi; una grossa mano soffocante tappò la bocca a entrambi. Poi si mise in moto, avanzando tutto piegato. Rapido e silenzioso si avviò fino all’orlo del poggio dove, scelto un varco tra le sentinelle, s’immerse come un’ombra maligna nella notte, scese il pendio e puntò a ovest verso il fiume che scorreva fuori dalla foresta. In quella direzione c’era un’ampia radura con un solo fuoco. Dopo una decina di metri si fermò, l’occhio vigile e l’orecchio teso. Non si vedeva né si udiva nulla. Piegato quasi in due riprese a strisciare. Poi si acquattò e rimase di nuovo in ascolto. Poi si sollevò, come per tentare un rapido scatto. In quel preciso istante la scura sagoma di un cavaliere gli si parò dinanzi. Un cavallo sbuffò e si drizzò sulle zampe posteriori. Qualcuno chiamò. Grishnákh si gettò lungo disteso in terra, trascinando sotto di sé gli hobbit; poi sguainò la spada. Senza dubbio intendeva ammazzare i prigionieri piuttosto che lasciarli scappare o vederli liberati; ma fu la sua rovina. La spada risuonò debolmente e balenò un poco alla luce del fuoco sulla sua sinistra. Una freccia arrivò sibilando dall’oscurità: scoccata con destrezza, o guidata dal fato, gli trafisse la mano destra. Con un grido lasciò cadere la spada. Seguì un veloce calpestio di zoccoli e proprio mentre Grishnákh balzava in piedi per darsi alla fuga, un cavallo lo travolse e lo trapassò una lancia. Cacciò un osceno strido tremolante e giacque immobile. Gli hobbit rimasero lunghi distesi, come Grishnákh li aveva lasciati. Un altro uomo a cavallo accorse al galoppo in aiuto del compagno. Vuoi per via della vista particolarmente acuta, vuoi per opera di qualche altro senso, il cavallo si sollevò e lì scavalcò con leggerezza; il cavaliere invece non li scorse, coperti dal mantello elfico, al momento troppo strapazzati e troppo spaventati per muoversi. Alla fine Merry si mosse e sussurrò pianissimo: “Finora tutto bene; ma noi come eviteremo di farci infilzare?” Quasi immediata giunse la risposta. Le grida di Grishnákh avevano svegliato gli Orchi. Dalle urla e dagli strilli provenienti dal poggio gli hobbit capirono che avevano scoperto la loro scomparsa: Uglúk stava probabilmente spiccando qualche altra testa. Poi di colpo grida di risposta, altre voci d’Orco giunsero da destra, fuori dal cerchio dei fuochi di bivacco, dalla parte della foresta e delle montagne. Mauhúr doveva essere arrivato e stava attaccando gli assedianti. Si udivano cavalli lanciati al galoppo. I Cavalieri stringevano il cerchio intorno al poggio, sfidando le frecce degli Orchi, per impedire eventuali sortite, mentre una compagnia si allontanò a cavallo per affrontare i nuovi arrivati. A un tratto Merry e Pippin si resero conto di trovarsi ormai all’esterno del cerchio: nulla si frapponeva tra loro e la fuga. “Ecco,” disse Merry, “se avessimo gambe e braccia libere, potremmo fuggire. Ma non arrivo a toccare i nodi e non posso morderli.” “Non occorre,” disse Pippin. “Stavo per dirtelo: sono riuscito a liberare le mani. Questi lacci sono solo una messinscena. Prima però devi prendere un po’ di lembas.” Sfilò le corde dai polsi e tirò fuori un involto. Le focacce erano rotte ma buone, ancora avvolte nelle foglie. Gli hobbit ne mangiarono due o tre pezzi per uno. Il sapore riportò alla mente bei volti, e risate, e cibo sano di giorni felici ormai lontani. Per un po’ mangiarono pensierosi, seduti al buio, incuranti delle grida e dei rumori di battaglia vicini. Pippin tornò per primo al presente. “Dobbiamo filare,” disse. “Solo un attimo!” La spada di Grishnákh era lì accanto, ma era troppo pesante e scomoda per lui; strisciò in avanti e trovato il corpo del goblin estrasse dal fodero un lungo pugnale appuntito. Con quello si affrettò a tagliare i legacci. “E ora si va!” disse. “Quando ci saremo scaldati un po’, forse riusciremo di nuovo a stare in piedi e a camminare. Ma in ogni caso è meglio che cominciamo ad avanzare strisciando.” E strisciarono. Il tappeto erboso era spesso e cedevole, e questo li aiutava; ma sembrava una faccenda lunga e lenta. Aggirarono da lontano i fuochi di bivacco e piano piano si fecero strada serpeggiando fino ai bordi del fiume, che gorgogliava fra le nere ombre sotto gli argini profondi. Poi si girarono a guardare. I rumori si erano smorzati. Evidentemente Mauhúr e i suoi “ragazzi” erano stati uccisi o messi in fuga. I Cavalieri erano tornati alla loro veglia muta e minacciosa. Non sarebbe durata ancora a lungo. La notte era già molto avanti. A Oriente, rimasto senza nuvole, il cielo cominciava a impallidire. “Dobbiamo metterci al riparo,” disse Pippin, “o ci vedranno. Per noi non sarà una consolazione se questi cavalieri scoprono che non siamo Orchi dopo che siamo morti.” Si alzò e pestò i piedi. “Quelle corde erano taglienti come fil di ferro; ma i piedi si stanno riscaldando. Ora dovrei farcela ad andare avanti barcollando. E tu, Merry?” Merry si alzò. “Sì,” disse, “ce la faccio. Il lembas ti dà la carica! Una sensazione più sana, tra l’altro, del calore di quella pozione degli Orchi. Chissà di che cosa era fatta. Meglio non saperlo, mi sa. Beviamo un sorso d’acqua per cancellarne il ricordo!” “Non qui, gli argini sono troppo scoscesi,” disse Pippin. “E adesso avanti!” Si girarono e lentamente si avviarono fianco a fianco seguendo il corso del fiume. Dietro di loro la luce aumentava a Oriente. Nel procedere si scambiavano opinioni parlando, con quel tono leggero che hanno gli hobbit, di quanto era successo dal momento della cattura. Dalle loro parole nessuno avrebbe immaginato che avevano sofferto atrocemente, corso rischi tremendi, andando incontro senza speranza al supplizio e alla morte; né che anche adesso, come ben sapevano, avevano poche probabilità di trovare di nuovo un amico o un rifugio. “A quanto pare ti sei comportato bene, Messer Took,” disse Merry. “Avrai quasi un capitolo tutto per te nel libro del vecchio Bilbo, se mai avrò modo di riferirgli l’accaduto. Ottimo lavoro: specie indovinare il giochetto di quell’irsuto furfante e raggirarlo. Ma chissà se mai qualcuno scoprirà le tue tracce e troverà il fermaglio. Mi spiacerebbe assai perdere il mio, mentre il tuo, purtroppo, lo hai perso per sempre. “Dovrò darmi da fare se voglio essere alla tua altezza. Perché a questo punto il Cugino Brandaino prenderà le redini. È qui che entra in scena. Tu non hai, immagino, la minima idea di dove ci troviamo; mentre io ho impiegato il tempo a Valforra molto meglio. Ci stiamo dirigendo a ovest lungo l’Entorrente. Di fronte abbiamo un’estremità dei Monti Brumosi e la Foresta di Fangorn.” Mentre parlava, il bordo scuro della foresta incombeva dritto davanti a loro. La notte sembrava essersi rifugiata sotto i suoi grandi alberi, sottraendosi all’Alba incipiente. “Guidaci avanti, Messer Brandaino!” disse Pippin. “O guidaci indietro! Ci hanno messo in guardia da Fangorn. Ma uno così ben informato non l’avrà dimenticato.” “Non l’ho dimenticato,” disse Merry; “malgrado tutto, però, la foresta mi sembra sempre meglio che tornare in mezzo alla battaglia.” E si avviò per primo sotto gli enormi rami degli alberi. Sembrava impossibile calcolarne l’età. Lunghe barbe di licheni pendevano a strascico, dondolando al soffio della brezza. Gli hobbit sbirciarono dalle ombre, portando lo sguardo sul pendio: furtive figurine che nella luce fioca sembravano elfici fanciulli negli abissi del tempo intenti a contemplare con stupore dal Bosco Selvaggio la loro prima Alba. Di là dal Grande Fiume e dalle Terre Brune, a mille grigie leghe di distanza, rossa come fiamma giunse l’Alba. Alti risuonarono i corni da caccia per accoglierla. Di colpo i Cavalieri di Rohan si animarono. A corno rispondeva un altro corno. Merry e Pippin udirono, limpido nell’aria fredda, il nitrito dei cavalli da battaglia e l’improvviso canto di molti uomini. Il bordo del Sole, un arco di fuoco, si levò sopra il margine del mondo. Poi con un gran grido i Cavalieri caricarono da Oriente; la luce rossa lustreggiava su cotta e lancia. Gli Orchi urlarono e scoccarono tutte le frecce a disposizione. Gli hobbit videro cadere numerosi soldati a cavallo; ma i combattenti non si scomposero e salirono fin sopra la collina, fecero dietro front e tornarono alla carica. Allora la maggior parte dei razziatori ancora in vita cedette e tutti fuggirono qua e là, inseguiti uno per uno fino all’uccisione. Ma almeno una banda, raccolta in un nero cuneo, si spinse risolutamente avanti in direzione della foresta. Gli Orchi si lanciarono su per il pendio verso gli osservatori. Ora erano vicini e sembrava certo che sarebbero scappati: avevano già falcidiato tre Cavalieri che sbarravano il passaggio. “Abbiamo guardato troppo a lungo,” disse Merry. “Ecco Uglúk! Non voglio incontrarlo di nuovo.” Gli hobbit si voltarono e si tuffarono nelle ombre del bosco. E così non assistettero all’ultimo atto, quando Uglúk fu raggiunto e accerchiato proprio ai margini di Fangorn. Lì alla fine lo uccise Éomer, Terzo Maresciallo della Marca, che smontò da cavallo e si batté con lui spada contro spada. E sui vasti campi l’occhio acuto dei Cavalieri stanava i pochi Orchi scampati che avevano ancora la forza di fuggire. Poi, dopo aver deposto i compagni caduti sotto un tumulo e cantato le loro lodi, i Cavalieri fecero un grande fuoco e sparsero le ceneri del nemico. Così ebbe fine la scorreria, e mai notizia della cosa giunse a Mordor o a Isengard; ma il fumo si levò alto nel cielo e molti occhi vigili lo videro. CAPITOLO IV BARBALBERO Nel frattempo gli hobbit procedevano con la rapidità che permetteva l’oscura foresta aggrovigliata, seguendo il corso d’acqua verso ovest e risalendo le pendici dei monti, sempre più addentro Fangorn. La paura degli Orchi andava pian piano scemando e rallentarono il passo. Li sopraffece una strana sensazione di soffocamento, come se l’aria fosse troppo fina e rarefatta per respirare. Alla fine Merry si fermò. “Non possiamo continuare così,” boccheggiò. “Mi manca l’aria.” “Beviamo un goccio d’acqua in ogni caso,” disse Pippin. “Sono assetato.” Si arrampicò su una grossa radice che serpeggiava fino al torrente e, chinatosi, raccolse l’acqua nel cavo delle mani. Era limpida e fredda e ne bevve molti sorsi. Merry lo imitò. L’acqua li rinfrescò e parve rincuorarli; rimasero per un po’ seduti in riva al fiume a sguazzare con i piedi e le gambe doloranti e a scrutare gli alberi silenti che, un rango dopo l’altro, finivano per confondersi nel grigio crepuscolo circostante. “Non mi dire che ci hai già fatto smarrire,” disse Pippin, appoggiandosi contro un grosso tronco. “Se non altro possiamo seguire il corso di questo fiume, l’Entorrente o com’è che si chiama, e uscire da dove siamo venuti.” “Potremmo, se le gambe reggessero,” disse Merry; “e se riuscissimo a respirare come si deve.” “Sì, qui è tutto molto buio e soffocante,” disse Pippin. “In un certo senso mi ricorda la vecchia stanza nella Grande Dimora dei Took, laggiù negli Smial di Borgo Tuck: uno spazio enorme, dove per generazioni non hanno spostato né cambiato il mobilio. Il Vecchio Took ci ha abitato un anno dopo l’altro, dicono, e intanto lui e la stanza invecchiavano e insquallidivano assieme – e dopo la sua morte, un secolo fa, nessuno l’ha toccata. E il Vecchio Geronte era il mio bis-bisnonno: perciò tocca risalire molto indietro. Ma non è nulla in confronto alla sensazione d’antico che dà questo bosco. Guarda tutte quelle barbe e quei baffi piangenti e striscianti di licheni! E la maggior parte degli alberi sembra semicoperta di foglie secche e smangiate mai cadute. Non riesco a immaginare come sarebbe qui la primavera, sempre che ci arrivi; e ancor meno delle pulizie di primavera.” “Ma in ogni caso il sole farà pur capolino qualche volta,” disse Merry. “A tutto somiglia meno che alla descrizione di Boscuro fatta da Bilbo. Quello era scuro e nero, ritrovo di scure nere creature. Questo è solo buio, e spaventosamente alberesco. Impossibile immaginare animali che vivano qui o ci restino a lungo.” “Sì, e lo stesso vale per gli hobbit,” disse Pippin. “Né mi piace l’idea di cercare di attraversarlo. Niente da mangiare per cento miglia, a un calcolo approssimativo. Come siamo messi a scorte?” “Male,” disse Merry. “Siamo fuggiti portandoci dietro solo un paio d’involti di lembas di riserva e abbiamo lasciato tutto il resto.” Guardarono quel che restava delle focacce elfiche: frammenti sbriciolati sufficienti per cinque giorni scarsi, nient’altro. “E senza una coltre o un’altra copertura,” disse Merry. “Stanotte avremo freddo, qualunque direzione prendiamo.” “Be’, faremmo meglio a deciderlo ora,” disse Pippin. “Il mattino è ormai alle porte.” In quel mentre si accorsero di una luce gialla apparsa un po’ più addentro nel bosco: raggi di sole sembravano di colpo aver forato la volta forestale. “Ohilà!” disse Merry. “Il Sole doveva essersi cacciato entro una nuvola mentre eravamo sotto gli alberi e ora ha ricacciato fuori la testa; oppure è salito quanto basta per sbirciare attraverso un’apertura. Non è lontano… andiamo a controllare!” Scoprirono che era più lontano del previsto. Il terreno continuava a salire ripido e diventava sempre più pietroso. La luce aumentava man mano che avanzavano e ben presto si trovarono davanti a una parete rocciosa: il fianco di una collina o la brusca estremità di una lunga radice proiettata dalle montagne lontane. Non ci crescevano alberi e il sole cadeva a picco sulla superficie di pietra. I ramoscelli degli alberi ai piedi si allungavano rigidi e immobili, come protesi verso il calore. Laddove prima tutto era sembrato così grigio e squallido, ora il bosco riluceva di marroni carichi e di grigio-neri sfumati come pelle lucida delle cortecce. I fusti brillavano di un verde delicato come erba fresca: una precoce primavera o una sua visione fugace li attorniava. Sulla superficie della parete di pietra c’era una specie di scala, forse naturale, e la roccia, corrosa e spaccata, si presentava scabra e irregolare. In alto, quasi al livello degli alberi della foresta, c’era una cengia sotto una falesia. Sul ciglio crescevano a stento un po’ d’erba e gramigna, e un unico vecchio ceppo d’albero con due soli rami ritorti: sembrava quasi la figura di un vecchio sbilenco, abbagliato dalla luce del mattino. “Saliamo!” disse Merry allegramente. “Finalmente una boccata d’aria e uno sguardo sul territorio!” Risalirono inerpicandosi la roccia. La scala, se qualcuno l’aveva costruita, era per gambe più lunghe e piedi più grandi dei loro. Erano troppo impazienti per stupirsi del modo straordinario con cui i tagli e le piaghe della prigionia erano guariti e il vigore era tornato. Giunsero infine all’orlo della cengia, quasi ai piedi del vecchio ceppo; poi saltarono su e con le spalle rivolte alla collina si girarono, respirando a pieni polmoni, per guardare a oriente. Si avvidero di essersi addentrati sì e no tre o quattro miglia nella foresta: le cime degli alberi scendevano marciando lungo le pendici incontro alla pianura. Lì, sul limitare della foresta, alte spire di nero fumo ascendevano tremule e oscillanti incontro a loro. “Il vento sta cambiando,” disse Merry. “Ha girato di nuovo a oriente. Quassù fa freddo.” “Sì,” disse Pippin; “questo è soltanto un barlume passeggero, temo, e tutto tornerà grigio. Che peccato! Questa vecchia foresta irsuta aveva tutt’altro aspetto alla luce del sole. Ho avuto come la sensazione che il posto mi piacesse.” “Hai avuto come la sensazione che la Foresta ti piacesse! Questa sì che è bella! Bontà tua,” disse una strana voce. “Giratevi, così posso guardarvi bene in faccia. Ho come l’impressione che voi due non mi piacciate, ma non corriamo troppo. Giratevi!” Due grosse mani nocchierute si posarono sulle loro spalle e delicatamente ma irresistibilmente li costrinsero a voltarsi; poi due grandi braccia li sollevarono. I due hobbit si trovarono di fronte a un viso invero straordinario. Apparteneva a una grossa sagoma simile a un Uomo, per non dire a un Troll, alta più di quattro metri, assai robusta, con una testa alta e quasi priva di collo. Difficile dire se fosse rivestita di una specie di corteccia grigioverde o se si trattasse della cute. In ogni caso le braccia, appena staccate dal corpo, non erano grinzose ma coperte di una pelle liscia e bruna. I grandi piedi avevano sette dita l’uno. La parte inferiore del lungo viso era coperta da un’ampia barba grigia, cespugliosa, quasi ramuta alle radici, sottile e muscosa alle punte. Ma sul momento gli hobbit notarono solo gli occhi. Quegli occhi profondi ora li esaminavano, lenti e solenni, ma assai penetranti. Erano marrone, venato da una luce verde. In seguito Pippin cercò spesso di descrivere la prima impressione ricevuta. “Dietro sembrava esserci un pozzo enorme, colmo di secoli di ricordi e di lunghe, lente, ininterrotte riflessioni; ma in superficie scintillava il presente; come sole luccicante sulle foglie esterne di un grande albero o sulle increspature di un lago assai profondo. Non so, ma sembrava che qualcosa cresciuto nella terra, dormiente, se vogliamo, o solo cosciente di sé come un qualcosa tra la punta delle radici e la punta delle foglie, tra la terra profonda e il cielo, si fosse svegliato all’improvviso e ti soppesasse con la stessa lenta attenzione prestata ai suoi problemi interni per un’infinità di anni.” “Hrum, Hum,” mormorò la voce, una voce profonda come un profondissimo strumento a fiato in legno. “Però, che strani! Non corriamo, è il mio motto. Ma se vi avessi visto prima di udire le vostre voci – mi sono piaciute: belle vocette; mi hanno fatto pensare a qualcosa che non ricordo –, se vi avessi visto prima di udirvi, non avrei esitato a calpestarvi, scambiandovi per piccoli Orchi, e solo dopo mi sarei accorto dell’errore. Per essere strani lo siete parecchio. Radice e ramo, molto strani!” Per quanto tuttora stupito, Pippin non aveva più paura. Sotto quegli occhi avvertiva una curiosa apprensione, ma nessun timore. “Ti prego,” disse, “dicci, chi sei? E che cosa sei?” Quei vecchi occhi assunsero un’espressione singolare, una sorta di cautela; i pozzi profondi erano coperti. “Hrum, be’,” rispose la voce; “io sono un Ent, o così mi chiamano. Sì, la parola è Ent. L’Ent sono io, direste voi, nella vostra lingua. C’è chi mi chiama Fangorn e chi Barbalbero. Barbalbero andrà bene.” “Un Ent?” disse Merry. “Che cos’è? Ma tu come ti chiami? Qual è il tuo vero nome?” “Uuh be’!” replicò Barbalbero. “Uuh! Quanto ci sarebbe da raccontare! Non corriamo. E le domande le faccio io. Voi siete nel mio territorio. Che cosa siete voi, piuttosto? Non riesco a inquadrarvi. Non mi sembrate presenti negli antichi elenchi che ho appreso da giovane. Ma ormai è trascorso tanto di quel tempo, magari hanno stilato nuovi elenchi. Vediamo un po’! Vediamo! Come faceva? Apprendi ora la tradizione delle Creature Viventi! Noma prima i quattro, i popoli liberi: I più antichi di tutti, gli elfi; Nano lo scavatore, buio il suo alloggio; Ent nato dalla terra, antico come i monti; Uomo il mortale, signore dei cavalli: Hm, hm, hm. Castoro il costruttore, daino il saltatore, Orso il cacciatore d’api, cinghiale il combattente; Cane ha fame, lepre ha paura… hm, hm. Aquila nel nido, bue nel pascolo, Cervo di corna coronato; falco il più veloce, Cigno il più bianco, serpente il più freddo… Hum, hm; hum, hm, come faceva? Rum tum, rum tum, rumty tum tum. Era un lungo elenco. Ma in ogni caso voi non ci rientrate, a quanto pare!” “A quanto pare ci hanno sempre escluso dagli antichi elenchi e dalle antiche storie,” disse Merry. “Tuttavia la nostra presenza non data da ieri. Noi siamo hobbit.” “Perché non fare un nuovo verso?” disse Pippin. “Hobbit a mezz’altezza, abitanti delle buche. Mettici fra i quattro, accanto all’Uomo (la Grossa Gente), e ci sei.” “Hm! Niente male, niente male,” disse Barbalbero. “Potrebbe andare. Sicché vivete nelle buche, eh? Lo trovo giusto e appropriato. Ma chi vi chiama hobbit? A me non pare Elfico. Gli Elfi hanno fatto tutte le antiche parole: hanno iniziato loro.” “Nessun altro ci chiama hobbit, siamo noi a chiamarci così,” disse Pippin. “Hum, hmm! Suvvia! Non corriamo! Siete voi a chiamarvi così? Ma non dovreste raccontarlo al primo venuto. Se non fate attenzione finirete per rivelare il vostro vero nome.” “Non è un problema, quello,” disse Merry. “In realtà io sono un Brandaino, Meriadoc Brandaino, anche se quasi tutti mi chiamano semplicemente Merry.” “E io sono un Took, Peregrino Took, ma di solito mi chiamano Pippin o anche Pip.” “Hm, vedo che invece voi correte,” disse Barbalbero. “La vostra fiducia mi lusinga; ma non dovreste essere da subito troppo aperti. Ci sono Ent e Ent, sapete; o ci sono gli Ent e creature che sembrano Ent e invece non lo sono, diciamo così. Vi chiamerò Merry e Pippin, se permettete… due bei nomi. Io però non vi dirò il mio, non ancora perlomeno.” Una singolare espressione mezza d’intesa, mezza divertita, gli guizzò con un lampo verde negli occhi. “Anzitutto ci vorrebbe tanto tempo: il mio nome non fa che crescere e io ho vissuto molto, molto a lungo; sicché il mio nome è come una storia. I nomi veri narrano la storia delle cose cui appartengono nella mia lingua, l’Entiano Antico, diciamo così. È una bella lingua, ma per dire una qualsiasi cosa s’impiega tanto di quel tempo perché, se non vale la pena impiegare tanto tempo per dire, e ascoltare, una qualsiasi cosa, noi non la diciamo. “Ma ora,” e gli occhi divennero molto luminosi e “presenti”, e parvero più piccoli e quasi taglienti, “che cosa succede? Che cosa c’entrate voi in tutto ciò? Io riesco a vedere e udire (e fiutare e tastare) parecchio da questo, da questo, da questo a-lalla-lalla-rumba-kamanda-lind-or-burúmë. Scusate: è parte del nome che gli do io; non conosco la parola nelle lingue esterne: sapete, la cosa su cui ci troviamo, dove nelle belle mattinate io mi piazzo a guardare e penso al Sole, all’erba di là dal bosco, ai cavalli, alle nuvole, agli sviluppi del mondo. Che cosa succede? Che cosa combina Gandalf? E questi… burárum,” rumoreggiò sordamente come una dissonanza su un grande organo… “questi Orchi, e il giovane Saruman a Isengard? Le notizie mi piacciono. Ma ora non troppo in fretta.” “Ne succedono di cose,” disse Merry, “e anche se cercassimo di fare in fretta, ci vorrebbe molto tempo per riferirle. Ma ce l’hai detto tu di non correre. Dovremmo raccontarti qualcosa fin d’ora? Riterresti scortese se ti domandassimo che cosa intendi fare di noi e da che parte stai? E conoscevi Gandalf?” “Sì, lo conosco: l’unico mago che tenga davvero agli alberi,” disse Barbalbero. “Voi lo conoscete?” “Sì,” disse Pippin tristemente, “lo conoscevamo. Era un grande amico e la nostra guida.” “Allora posso rispondere alle vostre altre domande,” disse Barbalbero. “Di voi non farò niente: almeno se significa ‘fare qualcosa a voi’ senza il vostro permesso. Potremmo fare qualcosa insieme. Di parti non me ne intendo. Io vado per la mia strada; ma per un po’ la vostra potrebbe coincidere con la mia. Ma voi parlate di Mastro Gandalf come se fosse dentro una storia giunta al termine.” “Sì, è così,” disse Pippin tristemente. “La storia sembra continuare ma Gandalf, purtroppo, ne è escluso.” “Hoo, suvvia!” disse Barbalbero. “Hum, hm, ah be’.” Tacque, guardando a lungo gli hobbit. “Hum, ah be’, non so che cosa dire. Suvvia!” “Se ti fa piacere saperne di più,” disse Merry, “te lo racconteremo. Ma ci vorrà un po’ di tempo. Ti spiacerebbe posarci a terra? Perché non ci sediamo tutti assieme finché c’è il sole? Sarai stanco di tenerci sollevati.” “Hm, stanco? No, non sono stanco. Non mi stanco tanto facilmente. E non mi siedo. Non sono molto, hm, flessibile. Ma ecco che il Sole sta proprio sparendo. Lasciamo questo… come avete detto che lo chiamate?” “Collina?” suggerì Pippin. “Ripiano? Gradone?” suggerì Merry. Barbalbero ripeté meditabondo le parole. “Collina. Sì, era questa. Ma è una parola che corre troppo per una cosa che sta qui da quando questa parte del mondo prese forma. Non fa niente. Lasciamola e andiamo via.” “Dove?” domandò Merry. “A casa mia, o a una delle mie case,” rispose Barbalbero. “È lontano?” “Non so. Magari voi direste che è lontano. Ma che importa?” “Be’, sai, abbiamo perso tutti i nostri effetti personali,” disse Merry. “Ci è rimasto soltanto un po’ di cibo.” “O! Hm! Di questo non dovete preoccuparvi,” disse Barbalbero. “Vi darò io una bevanda che vi manterrà verdi e vegeti per molto, moltissimo tempo. E se decidiamo di separarci, vi posso depositare fuori dal mio territorio in un punto a vostra scelta. Andiamo!” Tenendo delicatamente ma con fermezza gli hobbit sotto le ascelle, Barbalbero sollevò prima l’uno poi l’altro grande piede e li spostò sull’orlo della cengia. Come radici le dita facevano presa sulle rocce. Poi con circospezione e solennità incedette giù per gli scalini e giunse al fondo della Foresta. Con ampie e caute falcate si pose all’istante in marcia in mezzo agli alberi, addentrandosi sempre più nel bosco, senza mai allontanarsi dal fiume, e risalì con costanza le pendici dei monti. Molti alberi sembravano addormentati o ignari di lui come di ogni altra creatura solo di passaggio; alcuni tremavano, altri invece sollevavano i rami sul suo capo quando si avvicinava. Lungo il percorso Barbalbero parlò tra sé e sé in un flusso ininterrotto di suoni melodiosi. Per un po’ gli hobbit rimasero in silenzio. Si sentivano, per quanto bizzarro, a proprio agio e al sicuro, e gli spunti di riflessione e gli interrogativi non mancavano di certo. Alla fine Pippin si permise di prendere di nuovo la parola. “Scusa, Barbalbero,” disse, “potrei farti una domanda? Perché Celeborn ci ha messo in guardia dalla tua foresta? Ci ha raccomandato di non andarci a impegolare qui dentro.” “Hmm, ma davvero?” borbogliò Barbalbero. “Avrei potuto dire la stessa cosa, se aveste fatto il percorso inverso. Non andate a impegolarvi nei boschi di Laurelindórenan! Così lo chiamavano prima gli Elfi, anche se ora hanno accorciato il nome e lo chiamano Lothlórien. Forse hanno ragione: magari va sparendo anziché crescere. Terra della Valle dell’Oro Canoro, si chiamava così, una volta. Ora è il Fiordisogno. Ah be’! Ma è un posto bizzarro, non è che possa avventurarcisi chiunque. Mi sorprende che ne siate usciti, ma mi sorprende assai di più che ci siate entrati: non capitava ormai da tanti anni agli stranieri. È una terra bizzarra. “E lo è anche questa. C’è chi ci ha fatto una brutta fine. Eh sì, una brutta fine. Laurelindórenan lindelorendor malinornélion ornemalin,” canticchiò tra sé. “Da quelle parti, ho idea, devono essere rimasti molto indietro rispetto al mondo,” disse. “Né questo paese, né altrove fuori dal Bosco d’Oro, è più com’era quando Celeborn era giovane. Però: Taurelilómëa-tumbalemorna Tumbaletaurëa Lómëanor come dicevano allora. Le cose sono cambiate, ma in certi casi è ancora vero.” “Che cosa intendi dire?” disse Pippin. “Che cosa è vero?” “Gli alberi e gli Ent,” disse Barbalbero. “Io stesso non capisco quello che sta succedendo, perciò non sono in grado di spiegarvelo. Alcuni di noi sono ancora veri Ent e, a modo nostro, alquanto arzilli, ma molti si sono fatti prendere dal sonno, stanno diventando albereschi, per così dire. La maggior parte degli alberi sono solo alberi, ovviamente; ma molti sono in un dormiveglia. Alcuni sono ben svegli e pochi stanno, be’, ah, be’ diventando Entici. Succede di continuo. “Quando capita a un albero, si scopre che alcuni hanno un cuore cattivo. Non è questione di legno: non mi riferisco a quello. Anzi, conoscevo qualche buon vecchio salice lungo l’Entorrente, scomparso tanto tempo fa, ahimè! Erano completamente cavi, stavano addirittura cadendo a pezzi, ma erano affabili e pacati come una foglia giovane. E poi ci sono alberi nelle valli a ridosso dei monti, sani come pesci, e cattivi da cima a fondo. Si direbbe una cosa contagiosa. In questo paese c’erano parti assai pericolose. Ci sono ancora zone nerissime.” “Come la Vecchia Foresta al nord, intendi dire?” domandò Merry. “Sì, sì, qualcosa del genere, ma molto peggio. C’è un’ombra della Grande Tenebra lassù a nord, non ho dubbi; e i cattivi ricordi si tramandano. Ma ci sono vallate in questo territorio dove non hanno mai tolto la Tenebra, e gli alberi sono più anziani di me. Noi comunque facciamo quanto è in nostro potere. Teniamo lontani stranieri e temerari; e addestriamo e insegniamo, camminiamo ed estirpiamo. “Siamo pastori d’alberi, noi vecchi Ent. Ormai siamo rimasti in pochi. Le pecore diventano come i pastori, e i pastori come le pecore, si dice; ma lentamente, e né le une né gli altri stanno a lungo al mondo. Per alberi e Ent il processo è più rapido e intimo, e avanzano di pari passo nei secoli. Gli Ent sono più simili agli Elfi: meno interessati a sé stessi degli Uomini e migliori nell’andare dentro altre creature. Eppure gli Ent sono anche più simili agli Uomini, più mutevoli degli Elfi, più rapidi nell’assumere il colore che c’è fuori, per così dire. O migliori di entrambi: sono più affidabili e mettono maggior concentrazione nelle cose. “Ho parenti che adesso sembrano proprio alberi e ci vorrebbe qualcosa di grandioso per scuoterli; e si esprimono solo a sussurri. Ma certi miei alberi hanno rami flessuosi e molti riescono a comunicare con me. Tutto parte dagli Elfi, ovviamente, che hanno svegliato gli alberi e li hanno educati a parlare e ad apprendere la lingua delle piante. Hanno sempre desiderato parlare a ogni cosa, gli antichi Elfi. Ma poi giunse la Grande Tenebra e si trasferirono al di là del Mare o fuggirono in valli remote e si nascosero e composero canti su giorni che mai più sarebbero tornati. Mai più. Sì, sì, c’era una volta un solo bosco da qui ai Monti di Lune e questo era semplicemente il Confine Orientale. “Era quella la pienezza dei giorni! Ci fu un’epoca in cui camminavo e cantavo tutto il giorno senza udire altro che l’eco della mia voce nelle cavità dei colli. I boschi erano come i boschi di Lothlórien, solo più folti, più forti, più giovani. E il profumo dell’aria! Soltanto a respirare ci passavo una settimana.” Barbalbero ammutolì, continuando a incedere con i suoi grandi piedi senza quasi far rumore tuttavia. Poi riprese a canticchiare e si mise a salmodiare sussurrevole. Un po’ alla volta gli hobbit si resero conto che si rivolgeva a loro: Nei saliceti di Tasarinan passeggiavo a Primavera. Ah! la vista e il profumo della Primavera a Nan-tasarion! E dicevo che era bello. D’Estate vagavo negli olmeti di Ossiriand. Ah! la luce e la musica d’Estate presso i Sette Fiumi di Ossir! E pensavo che era meglio. Ai faggi di Neldoreth giunsi in Autunno. Ah! l’oro e il rosso e il sospiro delle foglie d’Autunno a Taur-na-neldor! Superava il mio desiderio. Ai pini sull’altopiano di Dorthonion salii d’Inverno. Ah! il vento e il bianco e i neri rami dell’Inverno su Orod-na-Thôn! La mia voce si levò a cantar nel cielo. Ed ora dall’onda sommerse sono tutte quelle terre. E io cammino a Ambaróna, a Tauremorna, a Aldalómë, Nella mia terra, il paese di Fangorn, Dove le radici sono lunghe E gli strati degli anni più fitti delle foglie cadute A Tauremornalómë. Una volta terminato, continuò a incedere in silenzio e in tutto il bosco non era dato percepir rumore. Il giorno declinò, e il crepuscolo s’avvolse intorno al tronco degli alberi. Alla fine gli hobbit scorsero ergersi vagamente innanzi a loro un’erta landa scura: erano giunti alle falde dei monti e alle verdi radici dell’alto Methedras. Lungo il pendio il giovane Entorrente, saltellando giù dalle sorgenti site in alto, scendeva passo passo con fragore. A destra del corso d’acqua c’era un lungo declivio rivestito d’erba, ora grigia alla luce del tramonto. Non vi crescevano alberi ed era esposto al cielo; le stelle già splendevano in laghi tra rive di nuvole. Barbalbero rimontò il pendio senza quasi rallentare il passo. A un tratto gli hobbit si trovarono di fronte a una vasta apertura. Ai lati, come pilastri viventi, si ergevano due grandi alberi; mancava però il cancello, a parte l’intreccio dei rami soprastanti. All’avvicinarsi del vecchio Ent gli alberi levarono i rami e un fremito e un fruscio corsero il fogliame. Erano sempreverdi e le foglie, scure e lucide, brillavano nel crepuscolo. Dietro c’era un’ampia spianata, come se nel fianco del colle avessero scavato il pavimento di un salone. Man mano che avanzavano, le pareti ai lati s’innalzavano fino a raggiungere i quindici metri o più e lungo ogni parete era una navata d’alberi, anch’essi in altezza crescente. A un’estremità la parete rocciosa strapiombava, ma sul fondo avevano ricavato un recesso con un tetto arcato: unico tetto del salone, a parte i rami degli alberi che, all’estremità interna, adombravano tutto il terreno, lasciando solo un’ampia via d’accesso scoperta al centro. Un ruscelletto, sfuggito dalle sorgenti in alto e allontanatosi dal corso principale, scorreva tinnulo lungo la facciata a picco della roccia colando come un sottile velame in gocciole d’argento anzi il recesso arcato. L’acqua si raccoglieva di nuovo in una tinozza di pietra al suolo in mezzo agli alberi, per poi da lì riversarsi e defluire accanto al sentiero scoperto fino a immettersi nell’Entorrente durante il suo viaggio attraverso la foresta. “Hm! Eccoci arrivati!” disse Barbalbero, rompendo il lungo silenzio. “Vi ho portato per circa settantamila entiche falcate, ma ignoro a quanto corrisponda secondo le misure del vostro paese. In ogni caso ci troviamo vicino alle radici dell’Ultima Montagna. Parte del nome di questo posto potrebbe essere Salafonte, trasposto nella vostra lingua. Mi piace. Passeremo qui la notte.” Li depositò sull’erba tra le due navate di alberi e gli hobbit lo seguirono verso il grande arco. Notarono allora che camminava senza quasi piegare le ginocchia ma divaricava le gambe in ampie falcate. Prima di ogni altra parte del piede piantava in terra i grossi diti (che per essere grossi lo erano davvero, e molto larghi). Per un istante Barbalbero si fermò sotto la spruzzaglia ricadente dalla fonte e trasse un profondo respiro; poi rise, e subentrò. Piazzato all’interno c’era un grande tavolo di pietra, privo però di sedie. In fondo al recesso era già alquanto buio. Barbalbero prese due grossi recipienti e li piazzò sul tavolo. Sembravano pieni d’acqua; ma ci tenne sopra le mani e quelli iniziarono immediatamente a brillare, di una luce dorata uno e di una luce verde carico l’altro; e la miscela delle due luci illuminò il recesso, come se il sole estivo splendesse attraverso un tetto di giovani foglie. Gli hobbit, voltatisi, videro che anche gli alberi nell’andito avevano iniziato a brillare, dapprima debolmente, poi sempre più in fretta, finché ogni foglia non si contornò di luce: verde, oro o rosso rame; mentre i tronchi degli alberi sembravano pilastri forgiati nella pietra luminescente. “Bene, bene, ora possiamo riprender la conversazione,” disse Barbalbero. “Voi avrete sete, immagino. Forse sarete anche stanchi. Bevete questo!” Andò in fondo al recesso e allora gli hobbit si accorsero della presenza di parecchi alti orci dal pesante coperchio. Barbalbero ne tolse uno e c’immerse un grosso mestolo e con quello riempì tre ciotole, una molto capiente e due più piccole. “Questa è una casa entica,” disse, “e purtroppo non ci sono sedie. Ma potete sedervi sul tavolo.” Sollevò gli hobbit e li piazzò sulla grande lastra di pietra, a quasi due metri da terra, e seduti lì, le gambe penzoloni, sorseggiarono la bevanda. Sembrava acqua, anzi acqua dal sapore molto simile ai sorsi che avevano attinto all’Entorrente ai margini della foresta, eppure aveva una fragranza o un sapore che non avrebbero saputo descrivere: era delicato ma a loro ricordava l’odore di un bosco remoto che da lungi trasportava una fresca brezza notturna. L’effetto della bevanda partiva dalla punta dei piedi e pervadeva uniformemente tutte le membra, apportando refrigerio e vigore nell’ascendere fino alla punta dei capelli. Anzi, gli hobbit sentirono di fatto i capelli rizzarsi sulla testa, ondularsi, arricciarsi e crescere. Da parte sua Barbalbero immerse i piedi nella tinozza oltre l’arco e poi vuotò la ciotola con un solo sorso, un lungo, lento sorso. Gli hobbit credettero che non avrebbe smesso mai. Alla fine tornò a posar la ciotola. “Ah… ah,” sospirò. “Hm, hum, ora sarà più facile parlare. Sedetevi pure per terra, io mi sdraierò; questo impedirà alla bevanda di darmi alla testa e farmi addormentare.” Nel recesso a destra c’era un grande letto dalle gambe corte, a poco più di mezzo metro da terra, coperto da una spessa coltre d’erba secca e felci. Barbalbero vi si coricò pian piano (accennando a piegarsi solo un minimo al centro), fino a ritrovarsi steso, con le braccia dietro la nuca, a guardare il soffitto dove le luci sfarfallavano come giochi del sole sulle foglie. Merry e Pippin si sedettero accanto a lui su cuscini d’erba. “Ora raccontatemi la vostra storia, senza correre però!” disse Barbalbero. Gli hobbit attaccarono con il racconto delle loro avventure fin dalla partenza da Hobbiton. Non si attenevano a un ordine molto preciso, s’interrompevano a vicenda di continuo, e Barbalbero interrompeva spesso il narratore per tornare su un punto antecedente o per porre domande su episodi successivi. Non fecero cenno all’Anello, né gli rivelarono perché fossero partiti né dove fossero diretti; da parte sua Barbalbero non chiese spiegazioni. Tutto interessava oltremodo Barbalbero: i Cavalieri Neri, Elrond e Valforra, la Vecchia Foresta e Tom Bombadil, le Miniere di Moria, e Lothlórien e Galadriel. Dovettero descrivere più volte la Contea e il suo territorio. A quel punto disse una cosa strana. “Non avete visto mai da quelle parti qualche, hm, qualche Ent, vero?” domandò. “Be’, non proprio Ent, diciamo piuttosto Entesse.” “Entesse?” disse Pippin. “Sono più o meno come te?” “Sì, hm, be’ no: ormai non lo so più,” disse Barbalbero cogitabondo. “Ma a loro piacerebbe il vostro paese, sicché mi è sorto il dubbio.” A Barbalbero comunque interessava in particolare tutto ciò che riguardava Gandalf; e più che mai l’operato di Saruman. Agli hobbit dispiaceva moltissimo saperne così poco: soltanto la versione alquanto vaga data da Sam dell’intervento di Gandalf al Consiglio. Ma in ogni caso erano certi che Uglúk e il suo stuolo venivano da Isengard e parlavano di Saruman come del loro padrone. “Hm, hum!” disse Barbalbero quando infine, serpeggiando e divagando, il racconto era pervenuto alla battaglia tra gli Orchi e i Cavalieri di Rohan. “Be’, be’! Questo sì ch’è un fastello di notizie, non c’è dubbio. Non mi avete detto tutto, macché, sarebbe chieder troppo. Ma state facendo quello che vorrebbe Gandalf, ne sono certo. Sta succedendo qualcosa di molto grosso, me ne rendo conto, e forse al momento buono, o al momento cattivo, lo verrò a sapere. Per il ramo e la radice, è proprio una strana faccenda: spunta un piccolo popolo che non è incluso negli antichi elenchi, ed ecco che i Nove Cavalieri dimenticati ricompaiono per dargli la caccia, e Gandalf lo guida in un grande viaggio, e Galadriel gli dà asilo a Caras Galadhon, e gli Orchi l’inseguono per tutte le leghe della Selvalanda: sembra senz’altro in balia di una grande tempesta. Spero che resista!” “E che cosa ne sarà di te?” domandò Merry. “Hum, hm, io non mi sono preoccupato delle Grandi Guerre,” disse Barbalbero; “più che altro riguardano Elfi e Uomini. Questo spetta ai Maghi: i Maghi non fanno che preoccuparsi per il futuro. A me non piace darmi pena per il futuro. Io non sono mai del tutto dalla parte di qualcuno, perché nessuno è mai del tutto dalla parte mia, non so se ci capiamo: al giorno d’oggi nessuno, neanche gli Elfi, si prende cura dei boschi come me. Nondimeno ho più simpatia per loro che per gli altri: furono gli Elfi tanto tempo fa a curarci dal mutismo, un dono, questo, che mai si potrà dimenticare, anche se da allora abbiamo preso strade diverse. E ovviamente ci sono cose che non mi vedono certo dalla loro parte; cose che mi vedono contro: questi… burárum” (di nuovo emise un profondo rombo di disgusto) “… questi Orchi, e i loro padroni. “Quando l’ombra incombeva su Boscuro ero in apprensione, ma quando si spostò su Mordor, per un po’ non mi preoccupai: Mordor è lontanissimo. Ma il vento sembra soffiare da Est e forse tutti i boschi presto seccheranno. Non c’è niente che un vecchio Ent possa fare per impedire una simile tempesta: deve resistere o schiantarsi. “Ma adesso c’è Saruman! Saruman è un vicino: non posso trascurarlo. Dovrò fare qualcosa, immagino. Ultimamente mi sono domandato spesso come comportarmi con Saruman.” “Chi è Saruman?” domandò Pippin. “Sai qualcosa della sua storia?” “Saruman è un Mago,” rispose Barbalbero. “Di più non saprei dire. Non conosco la storia dei Maghi. Fecero la loro prima comparsa dopo l’arrivo delle Grandi Navi da oltremare; ma se giunsero con le Navi non posso saperlo. Tra loro, credo, Saruman godeva di grande reputazione. Smise di vagabondare e d’immischiarsi negli affari di Uomini ed Elfi qualche tempo fa… voi direste molto tempo fa; e si stabilì a Angrenost, o Isengard, come la chiamano gli Uomini di Rohan. Da principio se ne stava buono buono, ma la sua fama cominciò a espandersi. Lo misero a capo del Bianco Consiglio, dicono; ma l’esito non fu dei migliori. Ora mi domando se già allora Saruman non fosse sulla cattiva strada. Ma in ogni caso non creava problemi ai vicini. Io ho avuto modo di parlargli. Per un periodo non ha fatto che aggirarsi nei miei boschi. All’epoca era educato e mi chiedeva il permesso (se non altro quando m’incontrava); ed era sempre avido di notizie. Gli ho raccontato molte cose che da solo non avrebbe mai scoperto; ma lui non mi ha mai ripagato con la stessa moneta. Non ricordo che mi abbia mai raccontato niente. E non fece che peggiorare in tal senso; la sua faccia, da come la ricordo – non la vedo da un bel pezzo – diventò come certe finestre su un muro di pietra: finestre con gli scuri all’interno. “Ora credo di capire che cosa ha per la testa. Sta macchinando per diventare una Potenza. Ha una mente di metallo e d’ingranaggi; e non gl’importa delle cose che crescono se non nel momento in cui gli servono. E adesso è chiaro che è un nero traditore. È in combutta con gentaglia immonda, con gli Orchi. Brm, hum! Peggio ancora: ha fatto loro qualcosa; qualcosa di pericoloso. Questi Isengardiani sembrano più Uomini malvagi. Una caratteristica delle creature malefiche giunte con la Grande Tenebra è che non tollerano il Sole; mentre gli Orchi di Saruman, pur odiandolo, lo sopportano. Chissà che cosa ha fatto. Si tratta di Uomini che ha corrotto o di un incrocio tra Orchi e Uomini? Sarebbe una nera iniquità!” Barbalbero borbogliò qualche istante, come se pronunciasse una profonda, sotterranea maledizione Entica. “Qualche tempo fa ho cominciato a domandarmi come mai gli Orchi osassero attraversar senza ritegno i miei boschi,” riprese. “Solo di recente ho capito che era colpa di Saruman, che in passato aveva studiato tutti i percorsi e scoperto i miei segreti. Lui e la sua immonda gentaglia ora portano rovina. Ai confini tagliano alberi… alberi buoni. Alcuni si limitano ad abbatterli e poi li lasciano a marcire: tipica carognata da Orchi; ma i più li fanno a pezzi e li portano ad alimentare i fuochi di Orthanc. Di questi tempi si vede sempre fumo levarsi da Isengard. “Maledetto, radice e ramo! Molti di quegli alberi erano amici miei, creature che conoscevo da quando erano noci e ghiande; molti avevano una voce propria ormai persa per sempre. Là dove un tempo i boschi cantavano, adesso son distese di ceppi e rovi. Sono rimasto passivo. Ho lasciato passare troppe cose. È ora di fermarlo!” Barbalbero si sollevò dal letto di scatto, si mise in piedi e batté con forza la mano sul tavolo. I recipienti luminosi tremarono e sprigionarono due getti di fiamme. Negli occhi gli guizzò un fuoco verde e la barba spuntava rigida come una grossa ramazza. “Lo fermerò io!” tuonò. “E voi verrete con me. Potreste essermi d’aiuto. E in tal modo aiutereste anche i vostri amici: se non teniamo a freno Saruman, Rohan e Gondor avranno un nemico alle spalle oltre a uno di fronte. Le nostre strade convergono: a Isengard!” “Verremo con te,” disse Merry. “Faremo del nostro meglio.” “Sì!” disse Pippin. “Mi piacerebbe vedere la Mano Bianca sconfitta. Mi piacerebbe essere presente, anche se non sarò di grande utilità: non dimenticherò mai Uglúk e la traversata di Rohan.” “Bene! Bene!” disse Barbalbero. “Ma ho parlato affrettatamente. Non dobbiamo correre. Mi sono scaldato troppo. Devo calmarmi e pensare: è più facile gridare fermo! che farlo.” Si diresse verso l’arco e rimase per un po’ sotto la spruzzaglia della sorgiva. Poi rise e si scrollò, e dovunque le gocce d’acqua cadessero allucciolanti in terra, rilucevano come faville verdi e rosse. Tornò sui suoi passi, si stese di nuovo sul letto e rimase in silenzio. Dopo un po’ gli hobbit lo udirono di nuovo mormorare. Sembrava contare con le dita. “Fangorn, Finglas, Fladrif, sì, sì,” sospirò. “Il guaio è che siamo rimasti in pochi,” disse rivolto agli hobbit. “Dei primi Ent che giravano per i boschi prima della Tenebra ne rimangono solo tre: il sottoscritto, Fangorn, Finglas e Fladrif… per chiamarli con i loro nomi Elfici; se preferite, potete dire Ciuffoglio e Scorzacute. E di noi tre, Ciuffoglio e Scorzacute non serviranno a molto in questo frangente. Ciuffoglio si è come intorpidito, quasi alberesco, per così dire: ha preso l’abitudine di starsene da solo mezzo addormentato per tutta l’estate con l’erba dei prati che gli arriva alle ginocchia. Lo ricopre una chioma fogliare. Un tempo con l’inverno si svegliava; ma ultimamente è troppo sonnacchioso per allontanarsi molto anche allora: Scorzacute viveva nell’area pedemontana a ovest di Isengard. È lì che è successo il guaio più grosso. Lo ferirono gli Orchi e molti della sua gente e dei suoi greggi d’alberi finirono assassinati e distrutti. Lui è salito nelle zone alte, tra le betulle, le sue piante preferite, e non scenderà. Tuttavia direi che sono in grado di mettere assieme una bella compagnia composta dei più giovani tra i nostri… se riesco a fargliene capire l’esigenza; se riesco a spronarli: non siamo tipi da correre. Che peccato essere così pochi!” “Come mai pur vivendo in questo paese da così tanto tempo siete così pochi?” domandò Pippin. “Ne sono morti molti?” “Oh, no!” disse Barbalbero. “Nessuno è morto dall’interno, per così dire. Alcuni, certo, sono incappati nella malasorte nel corso dei lunghi anni; e più ancora sono diventati albereschi. Ma non siamo mai stati molti e non siamo aumentati. Non abbiamo avuto Entini: niente figli, direste voi, almeno per un lungo, terribile novero di anni. Che volete, perdemmo le Entesse.” “Che tristezza!” disse Pippin. “Come mai morirono tutte?” “Non morirono!” disse Barbalbero. “Non ho mai detto che morirono. Le perdemmo, ho detto. Le perdemmo e non riusciamo a ritrovarle.” Sospirò. “Credevo che lo sapessero quasi tutti. Da Boscuro a Gondor, Elfi e Uomini cantavano degli Ent andati a caccia delle Entesse. Quei canti non li avranno completamente dimenticati.” “Be’, a ovest delle Montagne fino alla Contea non sono pervenuti, purtroppo,” disse Merry. “Perché non ci dici qualcosa di più o ci canti una di quelle canzoni?” “Sì, senz’altro,” disse Barbalbero, lieto a quanto pare della richiesta. “Ma non potrò raccontarlo in modo acconcio, dovrò tagliare; e poi sarà il caso di concludere la nostra chiacchierata: domani dobbiamo riunirci a consulta, sbrigare faccende e forse intraprendere un viaggio.” “È una storia invero strana e triste,” proseguì dopo una pausa. “Quando il mondo era giovane, e i boschi vasti e selvaggi, gli Ent e le Entesse – e allora non mancavano le Entelle in fiore: ah! l’avvenenza di Fimbrethil, della leggiadra Fuscellino, ai tempi della nostra giovinezza! – procedevano insieme e insieme dimoravano. Ma nelle fasi successive i nostri cuori non presero la stessa piega: gli Ent diedero il loro amore a cose incontrate nel mondo, mentre le Entesse volsero il pensiero ad altre cose: gli Ent amavano i grandi alberi e le selve, e le pendici delle alture; e bevevano dai torrenti di montagna, e mangiavano solo i frutti che gli alberi lasciavano cadere sul cammino; e vennero a conoscenza degli Elfi e parlarono con gli Alberi. Le Entesse invece si occuparono delle piante più piccole e dei prati esposti al sole oltre i margini delle foreste; e videro i prugnoli nella macchia, i meli selvatici e i ciliegi fiorire in primavera, l’erba verde crescere d’estate negli acquitrini, e i semi germogliare nei campi in autunno. E non desiderarono parlare con queste cose, bensì essere ascoltate e obbedite. Le Entesse ordinarono alle cose di crescere assecondando i loro desideri e di produrre foglie e frutti a loro piacimento: le Entesse desideravano ordine, abbondanza e pace (intendendo con ciò che le cose restassero dove le avevano messe loro). Così crearono giardini dove vivere. Mentre noi Ent continuammo a vagabondare e solo una volta ogni tanto tornavamo ai giardini. Poi quando la Tenebra giunse al Nord, le Entesse attraversarono il Grande Fiume e piantarono nuovi giardini e coltivarono nuovi campi, e noi le vedemmo più di rado. Quando la Tenebra venne sconfitta, la terra delle Entesse ebbe un grande rigoglio e i loro campi si riempirono di grano. Molti uomini appresero le arti delle Entesse e le fecero oggetto di grandi onori; ma noi per loro eravamo soltanto una leggenda, un mistero nel cuore della foresta. Eppure eccoci ancora qui, mentre tutti i giardini delle Entesse sono sfioriti: ora gli Uomini li chiamano le Terre Brune. “Ricordo che molto tempo fa – all’epoca della guerra tra Sauron e gli Uomini del Mare – mi prese il desiderio di rivedere Fimbrethil. Ai miei occhi era ancora bellissima, quando l’avevo vista l’ultima volta, benché diversa dall’Entella di prima. Le Entesse erano ingobbite e scure di pelle per via del duro lavoro; avevano i capelli riarsi dal sole, del colore del grano maturo, e le guance rosse come mele. Gli occhi però erano ancora gli occhi della nostra gente. Noi attraversammo l’Anduin e giungemmo nella loro terra; ma trovammo il deserto: dopo il passaggio della guerra era tutto bruciato e sradicato. Ma le Entesse non c’erano. Le chiamammo a lungo, a lungo le cercammo; e chiedemmo a tutti quelli che incontravamo da che parte fossero andate le Entesse. C’era chi diceva di non averle mai viste; e chi diceva di averle viste dirigersi a ovest, chi a est, altri ancora a sud. Ma ovunque andassimo, non riuscimmo a trovarle. Grandissimo fu il nostro dolore. Ma la selva ci chiamava, e noi ci tornammo. Per molti anni abbiamo continuato ad andare ogni tanto alla ricerca delle Entesse, girando in lungo e in largo e chiamandole coi loro bellissimi nomi. Ma col passar del tempo le spedizioni si diradarono e le distanze coperte si accorciarono. E ormai le Entesse per noi sono solo un ricordo e la nostra barba è lunga e grigia. Gli Elfi hanno composto molti canti sulla Ricerca degli Ent e alcuni di quei canti si sono tramandati nelle lingue degli Uomini. Noi invece non componemmo canti e, quando pensavamo alle Entesse, ci bastava cantare i loro bellissimi nomi. Confidiamo d’incontrarle ancora in avvenire e forse troveremo una terra dove poter vivere insieme ed essere tutti contenti. Ma la predizione vuole che ciò avvenga solo quando Ent e Entesse avranno perso tutto quello che hanno adesso. E può darsi benissimo che quel momento sia finalmente prossimo. Se a suo tempo Sauron distrusse i giardini, oggi il Nemico sembra in procinto di disseccare tutti i boschi. “Ne parla un canto elfico, o almeno così lo interpreto io. Lo cantavano scendendo o risalendo il Grande Fiume. Badate, non è mai stato un canto Entico: nella nostra lingua sarebbe risultato lunghissimo! Ma lo sappiamo a memoria e ogni tanto lo intoniamo. Nella vostra lingua fa così: ENT: Quando la Primavera scioglie le foglie di faggio e la linfa è nella fronda; Quando il vento soffia sulle cime e la luce il torrente della selva inonda; Quando lungo è il passo e profondo il respiro e l’aria di montagna più pungente, Torna a me! A me torna e di’ che il mio paese è seducente! ENTESSA: Quando la Primavera è giunta all’orto e al campo e il grano è sullo stelo; Quando la fioritura come neve splendida si posa sul frutteto come un velo; Quando rovescio e Sole sulla Terra l’aria riempiono di aroma redolente, Qui indugerò e non verrò, perché il mio paese è seducente. ENT: Quando l’Estate stendesi sul mondo in un meriggio d’oro Sotto il tetto di foglie dormienti i sogni degli alberi si colorano; Quando l’aule dei boschi sono verdi e fresche e il vento soffia da Ponente, Torna a me! A me torna e di’ che la mia terra è vincente! ENTESSA: Quando l’Estate scalda il frutto appeso e abbruna il chicco, Quando la paglia è d’oro, la spiga bianca e il raccolto ricco; Quando il miele trabocca e la mela si gonfia, anche se il vento soffia da Ponente, Indugerò qui sotto il Sole, perché la mia terra è vincente! ENT: Quando verrà l’Inverno, scannando bosco e colle all’impazzata; Quando cadranno gli alberi e la notte senza stelle il giorno senza Sole avrà vorato; Quando il vento soffierà ferale da Levante, allora nella pioggia gelida Ti cercherò e t’invocherò; a te mi porterà l’anelito! ENTESSA: Quando verrà l’Inverno e canti finiranno; quando alla fine scenderà la tenebra; Quando rotto sarà il ramo spoglio e spente luce e pene; Ti cercherò e ti aspetterò, e un dì ci riunirà l’anelito: Assieme c’avvieremo sotto la pioggia gelida! INSIEME: Insieme c’avvieremo per la via che a Ponente mena, E troveremo una terra lontana che il nostro cuor rasserena.” Barbalbero concluse la canzone. “Ecco come fa,” disse. “Certo, è Elfica: spensierata, spedita e finisce in men che non si dica. Direi che se la cava egregiamente. Da parte loro gli Ent avrebbero comunque altro da dire, se ne avessero il tempo! Ma ora mi alzerò per fare un sonnellino. Voi dove preferite stare in piedi?” “Di solito dormiamo coricati,” disse Merry. “Qui dove siamo può andare.” “Dormire coricati!” disse Barbalbero. “Ma certo! Hm, hum: lo avevo dimenticato: cantare quella canzone mi ha riportato indietro nel tempo; m’è sembrato quasi di parlare con due giovani Entini. Be’, potete sdraiarvi sul letto. Io starò in piedi sotto la pioggia. Buonanotte!” Merry e Pippin salirono sul letto e si raggomitolarono sul soffice dell’erba e delle felci. Era fresco, profumato e caldo. Le luci affievolirono e il baluginio degli alberi sfumò; ma all’esterno, sotto l’arco, scorgevano il vecchio Barbalbero in piedi immobile, le braccia levate sopra la testa. In cielo le stelle lucenti facevano capolino illuminando l’acqua che cadeva riversandoglisi sulle dita e sulla testa e sgocciolandogli sui piedi in centinaia di gocciole d’argento. Ascoltando lo sgocciolio tinnulo gli hobbit si addormirono. Al risveglio trovarono un sole che brillava freddo nella grande corte e sul suolo del recesso. Sbrendoli di nuvole correvano su in alto trasportati da un rigido vento orientale. Barbalbero era assente; mentre si lavavano nella tinozza presso l’arco, Merry e Pippin sentirono che nel risalire il viottolo tra gli alberi canticchiava. “Hoo, ho! Buongiorno, Merry e Pippin!” tuonò quando li vide. “Dormite parecchio. Ho già fatto molte centinaia di passi, oggi. Ora faremo una bevuta e andremo all’Entassise.” Riempì due ciotole da un orcio di pietra, diverso però dal precedente. E non aveva lo stesso sapore della sera prima: era più terrigno e più ricco, più sostanzioso e più cibario, per così dire. Mentre gli hobbit bevevano, seduti sul bordo del letto, sbocconcellando pezzettini di focaccia elfica (non tanto perché avessero fame quanto perché ritenevano che mangiare fosse un elemento essenziale della colazione), Barbalbero in piedi canticchiava in Entico o in Elfico o in una strana lingua, guardando il cielo. “Dov’è l’Entassise?” si arrischiò a domandare Pippin. “Hoo, eh? L’Entassise?” disse Barbalbero girandosi. “Non è un posto, è un’assemblea di Ent… cosa che non capita spesso oggigiorno. Ma ho strappato a molti di loro la promessa che sarebbero venuti. C’incontreremo dove ci siamo sempre incontrati: Concasconta, la chiamano gli Uomini. Si trova a sud di qui. Dobbiamo essere lì prima di mezzogiorno.” Di lì a poco si misero in cammino. Come il giorno prima, Barbalbero portava gli hobbit in braccio. All’ingresso della corte prese a destra, scavalcò il torrente e si diresse a sud costeggiando le grandi falde franose dove gli alberi scarseggiavano. Più in alto gli hobbit videro macchie di betulle e sorbi, e più oltre scure pinete rampanti. Ben presto Barbalbero si discostò un poco dalle alture e si addentrò in profondi boschetti dove c’erano gli alberi più grandi, alti e fitti che gli hobbit avessero mai visto. Per un po’ riemerse la vaga sensazione di soffocamento che avevano avvertito appena entrati a Fangorn, ma non ci mise molto a passare. Barbalbero non rivolse loro la parola. Canticchiava pensoso tra sé a bassa voce, ma Merry e Pippin non riuscivano a distinguere parole vere e proprie: sembrava più un boom, boom, rumboom, boorar, boom boom, dahrar boom boom, dahrar boom, e così via con un costante cambiamento di tono e di ritmo. Ogni tanto credevano di udire una risposta, un suono ronzante o vibrante che sembrava venir fuori dalla terra o dai rami sopra il capo o forse dai tronchi degli alberi; ma Barbalbero non si fermava e non girava la testa né da un lato né dall’altro. Procedevano ormai da un bel po’ – Pippin aveva cercato di contare le “falcate entiche”: invano, intorno alle tremila aveva perso il conto – quando Barbalbero iniziò a rallentare il passo. A un tratto si fermò, depose in terra gli hobbit e portò le mani curve a imbuto davanti alla bocca; poi soffiò o lanciò un richiamo. Un grande hum, hom risuonò come un corno gutturale nei boschi e sembrò echeggiare dagli alberi. Di lontano, da parecchie direzioni giunse un simile hum, hom, hum, che non era un’eco bensì una risposta. Allora Barbalbero piazzò Merry e Pippin sulle spalle e ripartì, lanciando ogni tanto un altro richiamo, e ogni volta le risposte si facevano più forti e più vicine. A questo modo giunsero infine a una parete di scuri sempreverdi dall’aria impenetrabile, piante di una specie ignota agli hobbit: si ramificavano a partire dalle radici ed erano fittamente ricoperte di scure foglie lucide come agrifoglio senza spine, e ne spuntavano molti rigidi spicastri con grandi gemme lucenti color oliva. Barbalbero prese a sinistra e rasentò l’enorme siepe, giungendo dopo pochi passi a uno stretto adito. Ci passava un viottolo malridotto che di punto in bianco precipitava in una lunga scarpata scoscesa. Gli hobbit si avvidero che stavano scendendo in una grande conca, rotonda quasi come un bacino, molto ampia e profonda, cinta lungo tutto il ciglio dall’alta siepe scura di sempreverdi. All’interno era liscia, ricoperta d’erba e senza alberi, a parte tre altissime e stupende betulle bianche piantate in fondo al bacino. Da ovest e da est altri due viottoli conducevano all’interno della conca. Parecchi Ent erano già arrivati. Molti scendevano dagli altri viottoli e alcuni adesso tenevano dietro a Barbalbero. Mentre si avvicinavano, gli hobbit li osservarono. Si aspettavano di vedere un certo numero di creature somiglianti a Barbalbero, più o meno come uno hobbit somiglia a un altro (quantomeno agli occhi di uno straniero); e rimasero oltremodo sorpresi di non vedere alcunché del genere. Gli Ent erano diversi l’uno dall’altro come alberi: alcuni erano diversi come può esserlo un albero da un altro che ha lo stesso nome ma ha avuto una crescita e una storia completamente diversa; e alcuni erano diversi come un tipo d’albero da un altro, come una betulla da un faggio, una quercia da un abete. C’erano pochi Ent più vecchi, barbuti e nodosi come alberi gagliardi ma anziani (anche se nessuno sembrava anziano come Barbalbero); e c’erano Ent alti e robusti, lisci e slanciati come piante forestali in pieno rigoglio; ma non c’erano giovani Ent né arboscelli. In tutto circa un paio di dozzine erano già nell’ampio spazio erboso della conca, e altrettanti erano in arrivo. Sulle prime Merry e Pippin rimasero colpiti soprattutto dalla varietà di sagome e colori, dalla diversità di circonferenza, altezza e lunghezza delle gambe e delle braccia; e dal numero di dita dei piedi e delle mani (che oscillava da tre a nove). Alcuni sembravano più o meno imparentati con Barbalbero e ricordavano i faggi o le querce. Non mancavano comunque altre specie. Taluni ricordavano il castagno: Ent di pelle bruna con grandi mani dalle dita sventagliate e gambe corte e tozze. Taluni ricordavano il frassino: alti, eretti, grigi Ent con molte dita e lunghe gambe; taluni l’abete (gli Ent più alti) e talaltri la betulla, il sorbo e il tiglio. Ma una volta che gli Ent, raccolti tutti intorno a Barbalbero, il capo leggermente chino, le voci un lento melodioso murmure, si misero a guardare a lungo e attentamente gli stranieri, gli hobbit si avvidero che appartenevano tutti alla stessa genìa, e avevano tutti gli stessi occhi: non tutti così vecchi e così profondi come quelli di Barbalbero, ma tutti con la stessa espressione lenta, ferma e pensosa, e con lo stesso lampo verde. Non appena l’intera compagnia si ritrovò raccolta in piedi in un ampio circolo intorno a Barbalbero, si avviò una curiosa e incomprensibile conversazione. Gli Ent attaccarono a mormorare lentamente: al primo si associò un secondo e alla fine tutti assieme salmodiavano su un ritmo crescente e calante, ora più forte da un lato del circolo, ora smorzato lì ma ascendente fino a un gran boato al lato opposto. Pur non riuscendo a cogliere o a capire neanche una parola – immaginò che fosse Entico –, Pippin sulle prime trovò assai piacevole l’ascolto; ma pian piano l’attenzione venne meno. Dopo un bel po’ di tempo (e la salmodia non mostrava cedimenti) si ritrovò a domandarsi se, dato che l’Entico era una lingua “senza fretta”, fossero ancora al Buongiorno; e se Barbalbero avesse fatto l’appello, quanti giorni ci sarebbero voluti per cantare tutti i loro nomi? “Chissà come si dice sì o no in entico,” pensò. E sbadigliò. Barbalbero se ne accorse subito. “Hm, ha, ehi, caro Pippin!” disse, e gli altri Ent interruppero la salmodia. “Siete gente frettolosa, lo avevo dimenticato; e in ogni caso è tedioso ascoltare un discorso che non si capisce. Ora potete scendere. Ho comunicato i vostri nomi all’Entassise, vi hanno visto e hanno ammesso che non siete Orchi e che negli antichi elenchi va aggiunto un nuovo verso. Per ora non siamo andati oltre ma, per un’Entassise, si lavora rapidi. Tu e Merry potete fare un giro per la conca, se vi fa piacere. Più in là, sulla sponda settentrionale, troverete un pozzo, se avete bisogno di ritemprarvi, l’acqua è buona. Noi dobbiamo aggiungere qualcosa prima di aprire l’Assise vera e propria. Verrò io a riferirvi come procedono i lavori.” E depose in terra gli hobbit che, prima di allontanarsi, fecero un profondo inchino. Il gesto sembrò divertire moltissimo gli Ent, a giudicare dal tono dei mormorii e dal lampo negli occhi; ma ben presto ripresero la loro attività. Merry e Pippin risalirono il viottolo proveniente da ovest e sbirciarono attraverso l’apertura nella grande siepe. Lunghi pendii coperti d’alberi montavano dal ciglio della conca e molto al di là, sopra gli abeti del crinale più lontano, si ergeva acuminata e bianca la vetta di un’alta montagna. A sud, sulla sinistra, vedevano la foresta svanire nella grigia distanza. Laggiù in lontananza un luccichio verdognolo lasciava presagire a Merry la presenza delle pianure di Rohan. “Chissà dove si trova Isengard,” disse Pippin. “Non so con precisione dove siamo,” disse Merry; “ma probabilmente quella vetta è il Methedras e, se non ricordo male, il cerchio d’Isengard si trova in un’inforcatura o in un profondo botro dove hanno termine le montagne, probabilmente dietro quel grande crinale. Non sembra anche a te di scorgere un po’ di fumo o di foschia a sinistra della vetta?” “Com’è Isengard?” disse Pippin. “E in ogni caso in che cosa consisterebbe l’intervento degli Ent?” “Bella domanda,” disse Merry. “Isengard è una specie di cerchio di rocce o colline, credo, con uno spazio pianeggiante all’interno e un’isola o una colonna di roccia al mezzo chiamata Orthanc. Lì Saruman ha una torre. C’è una porta, forse più d’una, nella cerchia murale e dovrebbe esserci un corso d’acqua che l’attraversa; viene dalle montagne e prosegue in direzione del Varco di Rohan. Per gli Ent non sembra il posto adatto per cimentarsi. Tuttavia questi Ent mi danno una strana sensazione: ho come l’idea che non siano affatto così calmi e, insomma, buffi come sembrano. Sembrano lenti, strambi e pazienti, quasi tristi; eppure credo che si riuscirebbe a scuoterli. E in quel caso, non vorrei stare dall’altra parte.” “Sì!” disse Pippin. “So cosa vuoi dire. La stessa differenza che passa tra una vecchia mucca accosciata e assorta a ruminare e un toro che carica; e la trasformazione potrebbe essere improvvisa. Chissà se Barbalbero riuscirà a scuoterli. Sono sicuro che ha intenzione di provarci. Ma a loro non piace sentirsi scuotere. Ieri sera Barbalbero c’era riuscito con sé stesso, ma poi ci aveva rimesso il tappo.” Gli hobbit tornarono indietro. Le voci degli Ent continuavano ad alzarsi e ad abbassarsi durante il conclave. Il sole era ormai abbastanza alto da affacciarsi sopra l’alta siepe: brillava sulla cima delle betulle e illuminava il lato volto a nord della conca d’una fresca luce gialla. Lì scorsero una fontanella luccicante. Camminarono lungo il bordo del grande bacino alla base dei sempreverdi – era piacevole sentire di nuovo l’erba fresca sotto i piedi e non avere fretta – e poi scesero fino all’acqua zampillante. Bevvero un sorso d’acqua fredda, limpida, pungente, e si sedettero su una pietra muscosa a guardare le macchie di sole sull’erba e le ombre delle nuvole che trascorrevano sul fondo della conca. Il mormorio degli Ent continuava. Sembrava un luogo molto strano e remoto, fuori del loro mondo e lontano da tutto quello che era successo. Li prese una grande nostalgia dei volti e delle voci dei compagni, specialmente di Frodo e Sam, e di Passolungo. Finalmente il coro delle voci Entiche s’interruppe e gli hobbit, alzando gli occhi, videro Barbalbero avvicinarsi accompagnato da un altro Ent. “Hm, hum, eccomi di nuovo qui,” disse Barbalbero. “Cominciate a stancarvi o a spazientirvi, hmm, eh? Non è ancora il caso di spazientirvi, però. Abbiamo appena concluso la prima fase; ma devo ancora spiegare di nuovo le cose a chi vive distante da qui, lontano da Isengard, e a chi non sono riuscito a contattare prima dell’Assise, dopo di che dovremo decidere il da farsi. Comunque non è la decisione da prendere che richiede tanto tempo agli Ent, bensì ricapitolare tutti i fatti e gli avvenimenti in base ai quali prendere la decisione. Inutile negare, tuttavia, che ci tratterremo qui ancora a lungo: molto probabilmente un paio di giorni. Perciò vi ho portato un compagno. Ha una casa entica nelle vicinanze. Il suo nome Elfico è Bregalad. Dice di aver preso già una decisione, sicché non deve rimanere all’Assise. Hm, hm, tra noi è ciò che più somiglia a un Ent frettoloso. Dovreste andare d’accordo. Addio!” Barbalbero si girò e se ne andò. Bregalad rimase qualche istante a esaminare solennemente gli hobbit, che lo guardavano di rimando, domandandosi quando avrebbe dato segni di “fretta”. Era alto e sembrava uno degli Ent più giovani; aveva la pelle delle braccia e delle gambe liscia e lucida, le labbra rossastre e i capelli grigioverde. Riusciva a piegarsi e a oscillare come un arboscello al vento. Alla fine parlò e la sua voce, ancorché sonora, era più acuta e limpida di quella di Barbalbero. “Ha, hmm, amici miei, facciamo una passeggiata!” disse. “Io sono Bregalad, cioè Sorbolesto nella vostra lingua. Ma, ovviamente, è solo un soprannome. Mi chiamano così da quando ho detto sì a un vecchio Ent prima che avesse finito di farmi la domanda. E poi bevo rapidamente e sono già fuori casa mentre gli altri stanno ancora bagnando la barba. Venite con me!” Tese due braccia ben tornite e due mani dalle lunghe dita agli hobbit. Girarono tutto il giorno con lui per i boschi, cantando e ridendo; perché Sorbolesto rideva spesso. Rideva se il sole faceva capolino da dietro una nuvola, rideva se incontravano un ruscello o una sorgente: poi si chinava e schizzava l’acqua sui piedi e sulla testa; a volte rideva per un suono o un sussurro in mezzo agli alberi. Ogni volta che vedeva un sorbo si fermava un istante a braccia aperte e si metteva a cantare e, cantando, oscillava. Scesa la sera li condusse alla sua casa entica: nient’altro che una pietra muscosa posta su un tappeto erboso sotto un verde terrapieno. Tutt’intorno crescevano sorbi e non poteva mancare l’acqua (come in ogni casa entica), una fonte che sgorgava dal rialzo. Per un po’ parlarono mentre l’oscurità scendeva sulla foresta. Non molto lontano si udivano le voci dell’Entassise ancora in corso; ma ora sembravano più profonde e meno pacate, e ogni tanto si levava una gran voce con toni più acuti e incalzanti, mentre tutte le altre si chetavano. Ma accanto agli hobbit Bregalad parlava soavemente nella loro lingua, sussurrava quasi; e appresero che era imparentato con Scorzacute e che la terra dove un tempo vivevano era stata devastata. Agli hobbit parve sufficiente a spiegare la sua “fretta”, perlomeno in materia di Orchi. “A casa mia crescevano i sorbi,” disse Bregalad, in tono triste e sommesso, “sorbi che avevano attecchito quando ero un Entino, molti, moltissimi anni fa, e il mondo era in pace. I più vecchi li avevano piantati gli Ent per far piacere alle Entesse; ma quelle li guardarono, sorrisero e dissero di saper dove crescevano fiori più bianchi e frutti più abbondanti. Eppure per me non esistono alberi di quella razza, il popolo della Rosa, altrettanto belli. E questi alberi non fecero che crescere, finché l’ombra di ognuno fu come un verde androne e d’autunno le bacche rosse un carico, una bellezza e una meraviglia. Gli uccelli vi si affollavano. Io amo gli uccelli, anche quando schiamazzano; e i sorbi ne hanno d’avanzo. Ma gli uccelli divennero ostili e ingordi e si accanirono contro gli alberi, gettando in terra i frutti senza mangiarli. Poi vennero gli Orchi armati d’asce e abbatterono i miei alberi. Io venni e li chiamai coi loro lunghi nomi, ma quelli non ebbero nemmeno un fremito, non udivano e non potevano rispondere: erano morti. O Orofarnë, Lassemista, Carnimírië! O sorbo bello, sul tuo capello com’era bianco il fiore! O sorbo mio, un dì d’estate io ti vidi in tutto il tuo splendore, Corteccia luminosa, foglia lieve, voce morbida e fresca: Sulla testa rosso oro come cresta la corona nobilesca! O sorbo morto, il crine ho scorto secco e grigio sulla testa; La corona è caduta, la tua voce muta ormai per sempre resta. O Orofarnë, Lassemista, Carnimírië!” Gli hobbit si addormentarono al suono del dolce canto di Bregalad, che sembrava lamentare in molte lingue la caduta degli alberi che aveva amato. Trascorsero anche il giorno dopo in sua compagnia, ma senza allontanarsi molto dalla “casa”. Per la maggior parte del tempo rimasero seduti in silenzio a ridosso del terrapieno: il vento era più freddo e le nuvole più basse e più grigie; poca la luce del sole, e in lontananza le voci degli Ent impegnati nell’Assise continuavano ad alzarsi e ad abbassarsi, a volte forti e sonore, a volte fioche e tristi, a volte incalzanti, a volte lente e solenni come un canto funebre. Venne una seconda notte e gli Ent ancora tennero conclave sotto nubi precipiti e stelle intermittenti. Giunse il terzo giorno, gelido e ventoso. All’alba le voci degli Ent si levarono con gran clamore per poi spegnersi di nuovo. Con l’avanzare del mattino calò il vento e l’aria si caricò di attesa. Gli hobbit si accorsero che adesso Bregalad ascoltava attentamente, anche se a loro, nella valletta dove si trovava la sua casa entica, il rumore dell’Assise perveniva appena. Venne il pomeriggio e il sole, dirigendosi a occidente verso le montagne, proiettò lunghi raggi gialli tra le crepe e le fessure delle nuvole. All’improvviso si resero conto che era scesa una grande calma; l’intera foresta tendeva l’orecchio in silenzio. Ovviamente le voci Entiche si erano interrotte. Che cosa significava? Bregalad stava eretto e teso, rivolto a nord verso Concasconta. Poi con uno schianto si levò un sonoro boato: ra-hum-rah! Gli alberi fremettero e si piegarono come colpiti da una raffica di vento. Seguì un’altra pausa e poi cominciò a suonare una marcia come di solenni tamburi e sopra i rimbombi e i rullii ecco emergere voci che cantavano alto e forte. Veniam, veniam con rullo di tamburo: ta-runda runda runda rom! Gli Ent stavano arrivando: sempre più vicino e forte il loro canto: Veniam, veniam con corno e con tamburo: ta-rūna rūna rūna rom! Bregalad prese in braccio gli hobbit e uscì a grandi passi di casa. Poco dopo videro la fila che si avvicinava marciando: gli Ent avanzavano incontro a loro oscillando a grandi falcate lungo il pendio. Barbalbero era in testa, seguito da una cinquantina di compagni, a due a due, che tenevano il passo e battevano il tempo con le mani sui fianchi. Una volta vicini si vide il lampo guizzare nei loro occhi. “Hum, hom! Eccoci qui con un tuono, eccoci qui finalmente!” esclamò Barbalbero alla vista di Bregalad e degli hobbit. “Coraggio, unitevi all’Assise! Si parte! Si va a Isengard!” “A Isengard!” gridarono le molte voci degli Ent. “A Isengard!” A Isengard! Pur se cinta da mura e da porte di pietra sbarrata; Pur se forte e dura, d’osso più nuda, di pietra più gelata, Noi andiamo, andiamo, andiamo a far la guerra, che sgretola pietre e porte atterra; Ridotti branche e bruschi in brace, rugge la fornace – noi andiamo a far la guerra! A terra brumale con passo fatale, rulla il tamburo e noi veniam, veniam, veniamo; A Isengard veniam portando ruina! Portando ruina, ruina, ruina! Così cantavano marciando verso sud. Bregalad, con gli occhi che gli brillavano, s’inserì nella fila accanto a Barbalbero. Il vecchio Ent riprese quindi e risistemò sulle spalle gli hobbit, che così cavalcarono fieri in testa alla compagnia inneggiante con il cuore che batteva forte e il capo eretto. Anche se si aspettavano che qualcosa alla fine sarebbe successo, gli hobbit erano sbalorditi dalla trasformazione subita dagli Ent, che ora sembrava improvvisa come un’inondazione a lungo trattenuta da una diga. “In fin dei conti gli Ent hanno deciso assai rapidamente, non è vero?” si arrischiò a dire Pippin dopo un po’, quando il canto s’interruppe per un attimo e rimase solo il battito dei piedi e delle mani. “Rapidamente?” disse Barbalbero. “Hum! Sì, davvero. Più del previsto. In effetti non li vedevo così caricati da chissà quanti secoli. A noi non piace quando vengono a scuoterci; e ci scuotiamo solo quando ci è chiaro che i nostri alberi e la nostra vita sono in grave pericolo. In questa Foresta non succedeva dalle guerre di Sauron contro gli Uomini del Mare. È l’operato degli Orchi, l’abbattimento immotivato – rárum – senza neanche la cattiva scusa di alimentare i fuochi, che ci ha mandato su tutte le furie, e il tradimento di un vicino che avrebbe dovuto aiutarci. I Maghi dovrebbero saperlo: e lo sanno. Non c’è maledizione in Elfico, in Entico o nelle lingue degli Uomini abbastanza tremenda per un tradimento del genere. A morte Saruman!” “Sfonderete davvero le porte d’Isengard?” domandò Merry. “Ho, hm, be’, volendo potremmo! Forse non sapete quanto siamo forti. Avrete inteso parlare dei Troll? Sono molto forti. Ma i Troll sono solo contraffazioni create dal Nemico durante la Grande Tenebra, una parodia degli Ent, come gli Orchi lo sono degli Elfi. Noi siamo più forti dei Troll. Siamo fatti delle ossa della terra. Possiamo spaccare la pietra come le radici degli alberi, solo più in fretta, assai più in fetta, una volta data una scossa alla mente! Se non ci abbattono o ci distruggono col fuoco o con una bordata di magia, potremmo ridurre Isengard in frantumi e le sue mura in macerie.” “Ma Saruman cercherà di fermarvi, no?” “Hm, ah, sì, è così. Non l’ho dimenticato. Anzi, ci ho pensato a lungo. Ma, sai, molti Ent sono più giovani di me di molte vite d’albero. Adesso che sono riuscito a scuoterli, sono concentrati su una cosa sola: abbattere Isengard. Ma quanto prima torneranno a riflettere; si calmeranno un po’ quando faremo la nostra bevuta serale. Che sete avremo! Ma adesso lasciamoli marciare e cantare! La strada è molto lunga e avranno modo di pensare. È già qualcosa essere partiti.” Barbalbero continuò a marciare, cantando per qualche tempo con gli altri. Ma dopo un po’ la voce si ridusse a un mormorio e poi tacque di nuovo. Pippin vide che la vecchia fronte era corrugata e bitorzoluta. Alla fine Barbalbero alzò gli occhi e Pippin scorse un’espressione triste, triste ma non afflitta. Avevano una luce, come se la fiamma verde fosse andata più a fondo nei pozzi oscuri del suo pensiero. “È senz’altro assai probabile, amici miei,” disse lentamente, “assai probabile che andiamo incontro alla nostra fine: l’ultima marcia degli Ent. Ma se restassimo a casa senza fare niente, la sorte giungerebbe comunque, prima o poi. È un pensiero che covavamo in cuore ormai da tanto; e per questo adesso ci siamo messi in marcia. Non è stata una decisione affrettata. Ora se non altro l’ultima marcia degli Ent meriterà una canzone. Sì,” sospirò, “prima di sparire avremo modo di aiutare gli altri popoli. Mi sarebbe piaciuto, tuttavia, vedere avverarsi le canzoni legate alle Entesse. Mi sarebbe piaciuto tanto rivedere Fimbrethil. Senonché, amici miei, le canzoni come gli alberi portano frutti quando è il tempo loro, e a modo loro: e alle volte sfioriscono anzitempo.” Gli Ent tenevano un’andatura sostenuta. Erano scesi in un lungo avvallamento del terreno che scompariva in direzione sud; ora iniziarono a salire sempre più su, fino all’alto costone occidentale. I boschi scomparvero e gli Ent pervennero a gruppi sparsi di betulle e poi a spogli pendii dove crescevano soltanto pochi pini sparuti. Il sole tramontò dietro il versante buio della collina che avevano di fronte. Calò grigio il crepuscolo. Pippin si girò a guardare. Gli Ent erano aumentati di numero… o che cosa succedeva? Dove avrebbero dovuto essere i vaghi pendii spogli appena superati, gli parve di scorgere boschetti d’alberi. E si muovevano! Possibile che gli alberi di Fangorn si fossero svegliati e che la foresta si fosse sollevata e messa in marcia oltre le colline incontro alla guerra? Si strofinò gli occhi col sospetto che il sonno e l’ombra l’avessero ingannato; ma le grandi sagome grigie avanzavano regolarmente. Si udiva un rumore come di vento in mezzo ai rami. Gli Ent stavano ormai per raggiungere la cresta del crinale e ogni canto era cessato. Scese la notte e dominò il silenzio: non si udiva altro che un vago fremito della terra sotto i piedi degli Ent, e un fruscio, l’ombra di un sussurrio come di molte foglie alla deriva. Finalmente toccarono la sommità e guardarono giù in un pozzo oscuro: il gran crepaccio dove le montagne terminavano: Nan Curunír, la Valle di Saruman. “La notte si stende sopra Isengard,” disse Barbalbero. CAPITOLO V IL CAVALIERE BIANCO “Sono gelato fin dentro le ossa,” disse Gimli battendosi le braccia e pestando i piedi. Finalmente era giorno. All’alba i compagni avevano a stento rimediato una specie di colazione; ora con la luce crescente si preparavano a controllare di nuovo il terreno in cerca di tracce degli hobbit. “E non dimenticate il vecchio!” disse Gimli. “Sarei più contento se vedessi l’impronta di uno stivale.” “Perché saresti contento?” disse Legolas. “Perché un vecchio dai piedi che lasciano orme potrebbe essere soltanto quel che sembra,” rispose il Nano. “Sarà,” disse l’Elfo; “ma uno stivalone potrebbe non lasciare impronte qui: l’erba è alta e elastica.” “Non tanto da ingannare un Forestale,” disse Gimli. “Ad Aragorn basta un filo d’erba piegato per capire. Ma ho idea che non troverà nessun indizio. Quello che abbiamo visto stanotte era un orrido fantasma di Saruman. Ne sono sicuro, anche alla luce del giorno. Forse anche adesso i suoi occhi ci spiano da Fangorn.” “È assai probabile,” disse Aragorn; “ma non ne sono sicuro. Sto pensando ai cavalli. Stanotte tu, Gimli, hai detto che sono fuggiti per lo spavento. Non è quel che ho pensato io. Tu li hai sentiti, Legolas? Ti sembravano animali in preda al terrore?” “No,” disse Legolas. “Li ho sentiti chiaramente. Se non fosse stato per il buio e per la nostra paura, avrei detto che erano animali che all’improvviso si davano alla pazza gioia. Parlavano come fanno i cavalli quando incontrano un amico ritrovato dopo tanto tempo.” “L’ho pensato anch’io,” disse Aragorn; “ma se non tornano non riesco a decifrare l’enigma. Coraggio! La luce aumenta in fretta. Prima le ricerche, poi le ipotesi! Sarà il caso di cominciare da qui, vicino all’accampamento, e controllare attentamente tutt’intorno, per proseguire poi lungo il declivio fino alla foresta. Il nostro compito è trovare gli hobbit, indipendentemente dall’idea che ci siamo fatti del visitatore notturno. Se hanno avuto modo di fuggire, per non farsi vedere si saranno nascosti in mezzo agli alberi. Se non troviamo niente nel tratto fra qui e i margini del bosco, faremo un ultimo tentativo sul campo di battaglia e fra le ceneri. Ma c’è poco da sperare: i soldati a cavallo di Rohan hanno fatto troppo bene il loro lavoro.” Per un po’ i compagni, a quattro zampe, cercarono a tastoni nel terreno. L’albero incombeva dolente su di loro, con le foglie secche che adesso pendevano flosce e crepitavano al vento gelido dall’est. Aragorn cominciò pian piano a lontanarsi. Giunse alle ceneri del fuoco da bivacco vicino alla sponda del fiume e poi iniziò a percorrere a ritroso il terreno fino al poggio dove si era combattuta la battaglia. Di colpo si chinò fin quasi a sfiorare l’erba con la faccia. Poi chiamò gli altri, che arrivarono di corsa. “Finalmente abbiamo qualche informazione!” disse Aragorn. E mostrò a tutti una foglia spezzata, una grande foglia pallida di un colore dorato, ormai brunita dallo sbiadimento. “Ecco una foglia di mallorn di Lórien con qualche briciolina attaccata, e nell’erba ce ne sono altre. E guardate! Vicino ci sono anche frammenti di corda tagliata!” “Ed ecco il coltello che l’ha tagliata!” disse Gimli. Che si chinò e tirò fuori da un ciuffo d’erba, dove l’aveva fatta sprofondare qualche piede pesante, una corta lama seghettata. Lì accanto c’era anche l’elsa dalla quale era staccata. “È un’arma d’Orco,” disse tenendola con la punta delle dita e guardando con disgusto l’impugnatura intagliata a forma di orripilante testa con l’occhio bieco e un ghigno sulle labbra. “Be’, questo è l’enigma più strano che abbiamo incontrato finora!” esclamò Legolas. “Un prigioniero legato sfugge sia agli Orchi sia ai cavalieri che li assediavano. Poi si ferma, mentre è ancora allo scoperto, e taglia i lacci con il pugnale di un Orco. Ma come e perché? Se aveva le gambe legate, come ha fatto a camminare? E se aveva le braccia legate, come ha fatto a usare il pugnale? E se invece non lo erano, perché mai tagliare i lacci? Poi, gratificato dalla sua bravura, si è seduto tranquillamente a mangiare un po’ di viatico! Basta già questo, senza bisogno della foglia di mallorn, a dimostrare che era uno hobbit. Dopo di che, secondo me ha trasformato le braccia in ali ed è volato via cantando in mezzo agli alberi. Dovrebbe essere facile trovarlo: abbiamo solo bisogno di ali anche noi!” “Questa sì che è magia bell’e buona,” disse Gimli. “Cos’è che faceva quel vecchio? Che cos’hai da dire, Aragorn, sull’interpretazione di Legolas? Puoi fare di meglio?” “Forse sì,” disse Aragorn sorridendo. “Ci sono altri indizi in giro che non avete considerato. Sono d’accordo, il prigioniero era uno hobbit e, prima di arrivare qui, doveva aver le mani o le gambe libere. Le mani, direi, perché allora l’enigma diventa più facile, e anche perché, dai segni che vedo, in questo punto lo ha trasportato un Orco. A pochi passi da qui c’è sangue versato, sangue d’Orco. Tutt’intorno ci sono impronte profonde di zoccoli e tracce di un oggetto pesante trascinato via. L’Orco l’hanno ucciso i cavalieri, dando poi il corpo alle fiamme. Ma nessuno ha visto lo hobbit: non era ‘allo scoperto’, era notte e aveva ancora il mantello elfico. Era esausto e affamato, non c’è da stupirsi che, una volta tagliati i legacci col pugnale del nemico caduto, si sia riposato e abbia mangiato qualcosa prima di allontanarsi strisciando. Ma è confortante sapere che aveva un po’ di lembas in tasca, pur essendo corso via senza effetti personali o altri carichi; il che, forse, è tipico di uno hobbit. Parlo al singolare, ma spero e ho idea che Merry e Pippin fossero qui assieme. Non c’è niente, tuttavia, a darne conferma.” “E secondo te come ha fatto uno dei nostri amici ad avere una mano libera?” domandò Gimli. “Non posso sapere com’è andata,” rispose Aragorn. “Né so perché un Orco li stesse portando via. Non per aiutarli a fuggire, questo è certo. No, però ora comincio a capire una cosa che mi ha lasciato perplesso fin dall’inizio: perché dopo che Boromir era caduto gli Orchi si sono limitati a catturare Merry e Pippin? Non ci hanno dato la caccia né hanno attaccato il nostro accampamento; si sono invece diretti a tutta velocità verso Isengard. Ritenevano di aver catturato il Portatore dell’Anello e il suo fedele compagno? Non credo. Pur essendo al corrente della cosa, i loro padroni non avrebbero mai osato dare ordini così espliciti agli Orchi; non avrebbero parlato apertamente dell’Anello: gli Orchi non sono servi fidati. Credo invece che gli Orchi avessero ricevuto l’ordine di catturare hobbit, vivi, a ogni costo. Prima della battaglia c’è stato un tentativo di svignarsela con i preziosi prigionieri. Forse un tradimento, niente di più facile con una genìa simile; qualche grosso Orco temerario avrà cercato di tagliare da solo la corda con la preda, per i propri fini. Ecco la mia versione. Se ne potrebbero formulare altre. Ma una cosa è certa: almeno uno dei nostri amici è fuggito. Nostro compito è trovarlo e soccorrerlo prima di tornare a Rohan. Non dobbiamo lasciarci scoraggiare da Fangorn, giacché è stata la necessità a condurlo in questo luogo buio.” “Non so che cosa mi scoraggi di più: Fangorn o l’idea della lunga strada a piedi fino a Rohan,” disse Gimli. “Allora avviamoci nella foresta,” disse Aragorn. Di lì a poco Aragorn rinvenne nuovi indizi. In un punto presso la sponda dell’Entorrente s’imbatté in qualche orma: impronte di hobbit, ma troppo superficiali per cavarne molto. Poi di nuovo sotto il tronco di un grande albero proprio ai margini del bosco scoprirono altre impronte. La terra era arida e brulla e non rivelava molto. “Almeno uno hobbit ha fatto sosta qui per un po’ e si è guardato indietro prima di addentrarsi nella foresta,” disse Aragorn. “Allora dobbiamo farlo anche noi,” disse Gimli. “Ma questo Fangorn ha un’aria che non mi piace; e contro di esso ci hanno messo in guardia. Avrei preferito che l’inseguimento ci avesse portato in qualsiasi altro posto!” “A dispetto delle storie, io non credo che il bosco sia malvagio,” disse Legolas. Ai margini della foresta, chino in avanti come in ascolto, scrutava con gli occhi spalancati nelle ombre. “No, non è malvagio; o quel che contiene di malvagio è lontano. Io capto solo echi assai fievoli di luoghi oscuri dove il cuore degli alberi è nero. Vicino a noi non c’è malignità, bensì vigilanza e rabbia.” “Be’, con me non ha motivo d’essere arrabbiato,” disse Gimli. “Non gli ho fatto alcun male.” “Meglio così,” disse Legolas. “Nondimeno ha subito offese. Qualcosa succede o sta per succedere al suo interno. Non avvertite la tensione? Mi toglie il fiato.” “Sento che l’aria è soffocante,” disse il Nano. “Questo bosco è meno greve di Boscuro, ma è fradicio e malconcio.” “È vecchio, molto vecchio,” disse l’Elfo. “Così vecchio da farmi quasi sentir di nuovo giovane, come non mi sentivo più da che mi sono messo in viaggio con voi bambini. È vecchio e pieno di ricordi. Se fossi venuto qui in tempo di pace, sarei stato felice.” “Ho idea di sì,” sbuffò Gimli. “E poi sei un Elfo dei boschi, anche se gli Elfi, di qualsiasi sorta, sono gente strana. Però mi dai conforto. Dove vai tu, andrò anch’io. Ma tieni l’arco a portata di mano e io terrò lasca l’ascia nella cintura. Non per usarla sugli alberi,” si affrettò ad aggiungere, levando lo sguardo verso l’albero sotto il quale si trovavano. “Non intendo andare alla sprovvista incontro al vecchio, senza un argomento a portata di mano, tutto qui. Andiamo!” Dopo di che i tre cacciatori s’immersero nella foresta di Fangorn. Legolas e Gimli lasciarono seguir le tracce ad Aragorn, che non aveva molto da vedere. Il suolo della foresta era secco e coperto da un cumulo di foglie; ma convinto che i fuggiaschi si sarebbero tenuti vicino all’acqua, tornava spesso sulle rive del fiume. Fu così che pervenne nel posto dove Merry e Pippin avevano bevuto e immerso i piedi. Lì, sotto gli occhi di tutti c’erano le impronte di due hobbit, uno un po’ più piccolo dell’altro. “Queste sono buone notizie,” disse Aragorn. “Però sono tracce di due giorni fa. E da questo punto in poi gli hobbit sembrano aver lasciato il corso d’acqua.” “E adesso che cosa facciamo?” disse Gimli. “Non possiamo inseguirli per tutta la roccaforte di Fangorn. A provviste siamo scarsi. Se non li troviamo presto, l’unico sostegno che potremo apportare sarà sederci fianco a fianco a dar prova di amicizia morendo di fame insieme a loro.” “Se davvero non possiamo far altro, allora quello dobbiamo fare,” disse Aragorn. “Andiamo.” Giunsero alfine alla brusca estremità scoscesa del Colle di Barbalbero e levarono lo sguardo alla parete rocciosa dagli scabri gradini che conducevano all’alto ripiano. Raggi di sole fendevano le nuvole in fuga e ora la foresta appariva meno grigia e tetra. “Saliamo lassù e guardiamoci intorno!” disse Legolas. “Mi manca ancora il fiato. Non mi dispiacerebbe respirare aria più pura per un po’.” I compagni s’inerpicarono; Aragorn per ultimo, lentamente: esaminava accuratamente gradini e sporgenze. “Sono quasi sicuro che gli hobbit sono stati quassù,” disse. “Ma ci sono altre tracce, tracce stranissime, che non capisco. Chissà se da questo ripiano vedremo qualcosa che ci aiuterà a indovinare la direzione che hanno preso.” Si alzò in piedi e si guardò attorno, ma non vide nulla che fosse di qualche aiuto. Il ripiano era rivolto a sud-est; ma la vista si apriva solamente a est. Da lì scorgeva le cime degli alberi che scendevano in ranghi incontro alla pianura da dove venivano loro. “Abbiamo fatto un lungo giro,” disse Legolas. “Saremmo giunti qui sani e salvi tutti assieme se avessimo lasciato il Grande Fiume il secondo o il terzo giorno puntando verso ovest. Pochi riescono a prevedere dove li condurrà la strada prima d’esser giunti al termine.” “Ma noi non volevamo venire a Fangorn,” disse Gimli. “Però eccoci qui… intrappolati ben bene nella rete,” disse Legolas. “Guardate!” “Guardate che cosa?” disse Gimli. “Lì tra gli alberi.” “Dove? Non ho gli occhi di un Elfo.” “Ssst! Abbassa la voce! Guarda!” disse Legolas puntando il dito. “Giù nel bosco, lungo il percorso che abbiamo appena fatto. È lui. Non lo vedi spostarsi da un albero all’altro?” “Lo vedo, ora lo vedo!” sibilò Gimli. “Guarda, Aragorn! Che ti dicevo? Ecco il vecchio. Tutto coperto di luridi stracci grigi: perciò sulle prime non riuscivo a vederlo.” Aragorn guardò e scorse una figura curva avanzare a rilento. Non era lontano. Aveva l’aria di un vecchio mendicante dal passo stanco, appoggiato a un rozzo bastone. Teneva il capo chino e non guardò nella loro direzione. In altre contrade lo avrebbero accolto con parole amichevoli; ora invece rimasero in silenzio, ognuno in preda a una strana apprensione: si stava avvicinando qualcosa dotato di un potere nascosto… o una minaccia. Per un po’ Gimli osservò con gli occhi sbarrati la figura avvicinarsi un passo alla volta. Poi di colpo, incapace di trattenersi oltre, sbottò: “L’arco, Legolas! Tendilo! Preparati! È Saruman. Impediscigli di parlare o di farci un incantesimo! Tira per primo!” Legolas prese l’arco e lo tese, lentamente, come se un’altra volontà opponesse resistenza. Nella mano teneva mollemente una freccia, senza però incoccarla. Aragorn rimaneva in silenzio, il viso vigile e attento. “Che cosa aspetti? Che cosa ti succede?” disse Gimli sibilando un sussurro. “Legolas ha ragione,” disse piano Aragorn. “Malgrado timori e sospetti non possiamo tirare su un vecchio così, senza preavviso né provocazione. Osserviamo e aspettiamo!” In quel momento il vecchio affrettò il passo e giunse con sorprendente rapidità ai piedi della parete rocciosa. Poi di colpo alzò lo sguardo mentre loro, immobili, l’osservavano dall’alto. Non si udiva rumore. Il viso non lo vedevano: aveva il cappuccio e sul cappuccio un cappello a tesa larga che metteva in ombra i lineamenti, tranne la punta del naso e la barba grigia. Tuttavia ad Aragorn sembrò di cogliere all’ombra della fronte incappucciata il bagliore di due occhi acuti e accesi. Alla fine il vecchio ruppe il silenzio. “Ben incontrati, amici miei,” disse in tono sommesso. “Vorrei parlarvi. Scendete voi o salgo io?” Senza aspettare una risposta iniziò a scalare. “Ora!” gridò Gimli. “Fermalo, Legolas!” “Non vi ho detto che volevo parlarvi?” disse il vecchio. “Mettete via quell’arco, Messer Elfo!” Arco e freccia caddero dalle mani di Legolas, che rimase con le braccia penzoloni lungo i fianchi. “E voi, Messer Nano, togliete la mano dall’impugnatura dell’ascia, vi prego, finché sono su con voi! Non avete bisogno di certi argomenti.” Gimli trasalì e poi s’irrigidì come una pietra, con lo sguardo fisso, mentre il vecchio saltava su per gli scabri scalini con l’agilità di una capra. Ogni traccia di stanchezza sembrava scomparsa. Messo piede sul ripiano ci fu un bagliore, troppo breve per dare certezza, un rapido barlume di bianco, come la rivelazione di una veste celata dagli stracci grigi. Nel silenzio il respiro di Gimli risuonava come un sibilo sonoro. “Ben incontrati, ribadisco!” disse il vecchio, facendosi avanti. Giunto a pochi passi si fermò e, curvo sul bastone, con il capo proteso, li scrutò da sotto il cappuccio. “E che cosa ci fate da queste parti? Un Elfo, un Uomo e un Nano, tutti e tre vestiti al modo Elfico. Dietro dev’esserci senz’altro una storia che vale la pena ascoltare. Qui certe cose non si vedono spesso.” “Parli come uno che conosce bene Fangorn,” disse Aragorn. “È così?” “Non bene,” disse il vecchio: “quello richiederebbe studiare per molte vite. Ma ogni tanto vengo qui.” “Potremmo sapere come ti chiami e poi sentire quello che hai da dirci?” disse Aragorn. “La mattina sta passando e noi abbiamo un compito che non può aspettare.” “Quel che avevo da dire l’ho detto: che cosa fate mai e qual è la vostra storia? Come mi chiamo!” S’interruppe e rise a lungo sommessamente. A quel suono Aragorn si sentì corso da un brivido, uno strano fremito gelato; però non era paura o terrore ciò che sentiva: piuttosto era come un morso improvviso d’aria pungente o uno schiaffo di pioggia fredda che sveglia da un sonno agitato. “Come mi chiamo!” ripeté il vecchio. “Non lo avete ancora indovinato? Lo avete già sentito, credo. Sì, lo avete già sentito. Ora, però, qual è la vostra storia?” I tre compagni rimasero in silenzio senza rispondere. “Qualcuno inizierebbe a sospettare che il vostro non sia un compito da rendere noto,” disse il vecchio. “Per fortuna io ne so qualcosa. Voi state seguendo le tracce di due giovani hobbit, credo. Sì, hobbit. Non guardatemi come se non aveste mai sentito questo nome. Lo conoscete, come lo conosco io. Be’, si sono arrampicati quassù l’altro ieri; e hanno incontrato qualcuno che non si aspettavano. Vi conforta saperlo? E ora vorreste sapere dove li hanno portati? Be’, be’, forse posso darvi qualche ragguaglio. Ma perché stiamo in piedi? Il vostro compito, sapete, non è più urgente come pensavate. Sediamoci e mettiamoci comodi.” Il vecchio si girò e si avviò verso un mucchio di pietre e rocce franate ai piedi della falesia retrostante. E subito, come se si fosse rotto un incantesimo, gli altri si rilassarono e si scossero. La mano di Gimli corse prontamente all’impugnatura dell’ascia. Aragorn sguainò la spada. Legolas raccolse l’arco. Il vecchio non ci badò, ma si chinò e si mise a sedere su una pietra bassa e piatta. Allora la cappa grigia si aprì e videro, senz’ombra di dubbio, che sotto era vestito completamente di bianco. “Saruman!” gridò Gimli, balzandogli incontro con l’ascia in pugno. “Parla! Dicci dove hai nascosto i nostri amici! Che cosa ne hai fatto? Parla, o lascerò un’intaccatura nel tuo cappello che perfino un mago non saprà come trattare!” Il vecchio fu troppo veloce per lui. Balzò in piedi e saltò in cima a una grande roccia. Piantato lì, di punto in bianco diventò altissimo, torreggiando su di loro. Scagliati lontano cappuccio e stracci grigi, le vesti bianche rifulgevano. Levò il bastone e l’ascia sfuggì alla presa di Gimli cadendo fragorosamente al suolo. La spada di Aragorn, rigida nella mano inerte, avvampò d’un fuoco subitaneo. Legolas lanciò un grande urlo e scoccò una freccia alta nel cielo: svanì sfolgorante in fiamme. “Mithrandir!” gridò. “Mithrandir!” “Ben incontrato, ti ripeto, Legolas!” disse il vecchio. Avevano tutti gli occhi fissi su di lui. La chioma era bianca come neve alla luce del sole; bianca la veste e fulgida; gli occhi sotto le fonde sopracciglia luminosi, penetranti come i raggi del sole; nella mano il potere. Presi tra meraviglia, gioia e paura, non sapevano che cosa dire. Alla fine Aragorn si scosse. “Gandalf!” disse. “Al di là di ogni speranza tu torni a noi nell’ora del bisogno! Quale velo mi offuscava la vista? Gandalf!” Gimli non disse nulla ma cadde in ginocchio coprendosi gli occhi. “Gandalf,” ripeté il vecchio, come se riesumasse da vecchi ricordi una parola da gran tempo in disuso. “Sì, mi chiamavo così. Io ero Gandalf.” Scese dalla roccia e, raccolta la cappa grigia, se l’avvolse intorno al corpo: sembrava che il sole splendente si fosse di nuovo nascosto tra le nuvole. “Sì, potete ancora chiamarmi Gandalf,” disse, e la voce era la voce del loro vecchio amico e condottiero. “Alzati, mio buon Gimli! Niente rimproveri a te, e niente danni al sottoscritto. In verità, amici miei, nessuno di voi possiede un’arma in grado di ferirmi. Stiamo allegri! Ci siamo ritrovati. Al punto di svolta. La grande tempesta è in arrivo. Ma la marea è cambiata.” Posò la mano sulla testa di Gimli e il Nano alzò lo sguardo e all’improvviso scoppiò a ridere. “Gandalf!” disse. “Ma sei tutto vestito di bianco!” “Sì, ora sono bianco,” disse Gandalf. “Anzi, io sono Saruman, si potrebbe quasi dire, Saruman quale avrebbe dovuto essere. Ma coraggio, ora raccontatemi di voi! Da quando ci siamo lasciati io sono passato attraverso il fuoco e le acque profonde. Ho dimenticato molte cose che credevo di sapere e ne ho riapprese molte che avevo dimenticato. Vedo molte cose assai lontane, mentre molte che sono vicine non le vedo. Raccontatemi di voi!” “Che cosa vuoi sapere?” disse Aragorn. “Tutto ciò che è successo da quando ci siamo lasciati sul ponte richiederebbe un lungo racconto. Perché non ci dai prima notizie degli hobbit? Li hai trovati? Sono al sicuro?” “No, non li ho trovati,” disse Gandalf. “Sulle valli degli Emyn Muil era calata l’oscurità e io sono venuto a sapere della loro prigionia solo dopo che mi ha avvertito l’aquila.” “L’aquila!” disse Legolas. “Ho visto un’aquila lontana e alta nel cielo: l’ultima volta è stato quattro giorni fa, sopra gli Emyn Muil.” “Sì,” disse Gandalf, “era Gwaihir Signore dei Venti, che mi ha messo in salvo da Orthanc. L’ho mandato in avanscoperta a tener d’occhio il Fiume e a raccogliere informazioni. Ha la vista acuta ma non è in grado di vedere tutto quello che succede sotto le colline e gli alberi. Certe cose le ha viste lui, altre le ho viste di persona. Ormai né io né chiunque altro della Compagnia partita da Valforra può far nulla per l’Anello. C’è mancato poco che lo scoprisse il Nemico, ma gli è sfuggito. Io qualcosa ho fatto: piazzato in un luogo elevato ho lottato contro la Torre Oscura, e l’Ombra è svanita. Poi mi son sentito stanco, molto stanco; e ho camminato a lungo assorto in oscuri pensieri.” “Allora sai di Frodo,” disse Gimli. “Come gli vanno le cose?” “Non saprei dire. Si è salvato da un grande pericolo, ma molti altri ancora lo aspettano. Ha deciso di andare a Mordor da solo e si è messo in cammino: questo è quanto posso dirvi.” “Non da solo,” disse Legolas. “Secondo noi Sam lo ha accompagnato.” “Davvero?” disse Gandalf, con un lampo negli occhi e un sorriso stampato in faccia. “Non mi dite! Questa mi giunge nuova, ma non mi stupisce. Bene! Benissimo! Voi mi rincuorate. Dovete raccontarmi di più. Ora sedetevi accanto a me e raccontatemi del vostro viaggio.” I compagni sedettero in terra ai suoi piedi e Aragorn diede inizio al racconto. Per un bel po’ Gandalf non disse nulla né fece domande. Teneva le mani aperte sulle ginocchia e gli occhi chiusi. Alla fine, quando Aragorn parlò della morte di Boromir e del suo ultimo viaggio sul Grande Fiume, il vecchio sospirò. “Aragorn, amico mio, tu non hai detto tutto quello che sai o intuisci,” disse in tono sommesso. “Povero Boromir! Non sono riuscito a vedere che cosa gli succedeva. Per uno come lui, un guerriero e signore di uomini, è stata una prova dolorosa. Galadriel mi aveva detto che era in pericolo. Ma alla fine lo ha evitato. Ne sono felice. I giovani hobbit non sono venuti inutilmente con noi, foss’anche solo per la salvezza di Boromir. Ma non è l’unico ruolo che dovranno svolgere. A Fangorn ce li hanno portati, e il loro arrivo è stato come la caduta di sassolini che avvia una valanga sui monti. Già mentre noi parliamo, sento i primi brontolii. Saruman farà meglio a non farsi trovare lontano da casa quando crollerà la diga!” “In una cosa non sei cambiato, caro amico,” disse Aragorn: “parli sempre per enigmi.” “Come? Per enigmi?” disse Gandalf. “Macché! Parlavo da solo a voce alta. Un’abitudine dei vecchi: come interlocutore scelgono tra i presenti la persona più saggia; le lunghe spiegazioni necessarie ai giovani sono estenuanti.” Rise, ma ora il suono sembrava caldo e bonario come un raggio di sole. “Non sono più giovane neppure secondo il computo degli Uomini delle Antiche Casate,” disse Aragorn. “Perché non ti apri con me? Sii più chiaro.” “Che cosa posso dirti?” disse Gandalf, e s’interruppe per pensarci. “Se vuoi conoscere il mio pensiero nella veste più semplice, ecco in breve come vedo le cose in questo momento. Il Nemico, naturalmente, sa da gran tempo che l’Anello è in circolazione e che a portarlo è uno hobbit. Ora conosce il numero dei membri della Compagnia partita da Valforra, e sa a che razza appartenga ognuno di noi. Ma ancora non capisce chiaramente qual è il nostro scopo. Secondo lui eravamo diretti tutti a Minas Tirith; perché è ciò che avrebbe fatto al posto nostro. E, secondo la sua stima, sarebbe stato un duro colpo inferto al suo potere. In verità ha una gran paura che possa spuntare all’improvviso chissà quale potentato e, avvalendosi dell’Anello, gli muova guerra per abbatterlo e prendere il suo posto. Che noi miriamo ad abbatterlo senza metter nessun altro al posto suo non gli sfiora la mente. Che puntiamo a distruggere l’Anello stesso non si è ancora insinuato nel suo sogno più oscuro. Nel che è riposta, te ne renderai conto, la nostra buona fortuna e la nostra speranza. Con l’idea di una guerra in testa, ha scatenato lui la guerra, convinto di non aver tempo da perdere: chi colpisce per primo, se colpisce abbastanza forte, non avrà forse bisogno di colpire ancora. Così ha messo in moto, prima del previsto, quelle forze che da tempo prepara. La saggezza del folle. Se avesse usato tutta la sua potenza per proteggere Mordor, impedendo a chiunque di entrarvi, e convogliato tutta la sua astuzia nella caccia all’Anello, allora sì che sarebbe sfumata ogni speranza: né l’Anello né il portatore lo avrebbero eluso a lungo. Ma ora il suo occhio spazia lontano anziché nelle vicinanze di casa; e soprattutto guarda verso Minas Tirith. Tra non molto ormai la sua forza si riverserà sulla città come una tempesta. “Sa già che i messaggeri inviati per tendere un agguato alla Compagnia hanno fallito di nuovo. E che non hanno trovato l’Anello. Né hanno riportato qualche hobbit come ostaggio. Avessero fatto anche solo questo, per noi sarebbe stato un duro colpo, forse fatale. Ma non c’incupiamo l’animo immaginando la loro nobile lealtà messa alla prova nella Torre Oscura. Il Nemico ha fallito… finora. Grazie a Saruman.” “Allora Saruman non è un traditore?” disse Gimli. “Eccome,” disse Gandalf. “Doppiamente. Non è strano? Nulla di ciò che abbiamo sofferto di recente è parso così grave come il tradimento d’Isengard. Perfino come signore e condottiero Saruman è diventato oltremodo forte. Minaccia gli Uomini di Rohan e storna il loro aiuto da Minas Tirith proprio mentre da Oriente si avvicina la bordata principale. Però un’arma proditoria è sempre un pericolo per la mano. Inoltre Saruman aveva intenzione d’impadronirsi dell’Anello o perlomeno di prendere in trappola qualche hobbit per i suoi fini malvagi. Sicché tra loro i nostri nemici hanno finito di concerto per portare Merry e Pippin con mirabile rapidità, e giusto in tempo, a Fangorn, dove altrimenti non sarebbero mai giunti! “E poi a disturbare i loro piani sono sorti nuovi dubbi. Grazie ai soldati a cavallo di Rohan nessuna notizia della battaglia perverrà a Mordor; ma l’Oscuro Signore sa che due hobbit catturati negli Emyn Muil sono stati portati verso Isengard contro il volere dei suoi stessi servi. Ora deve temere tanto Isengard quanto Minas Tirith. Se Minas Tirith cadrà, per Saruman si metterà assai male.” “Peccato che i nostri amici si trovino nel mezzo,” disse Gimli. “Se non ci fossero terre a separare Isengard da Mordor, potrebbero darsi battaglia mentre noi stiamo a guardare e aspettiamo.” “Il vincitore ne uscirebbe più forte di entrambi e privo di dubbi,” disse Gandalf. “Ma Isengard non può combattere contro Mordor se prima Saruman non si procura l’Anello. E ora non ci riuscirà più. Ancora non sa quale pericolo lo minaccia. Sono tante le cose che non sa. Era così impaziente di mettere le mani sulla preda che non ha saputo trattenersi e, anziché aspettare, è andato incontro ai suoi messaggeri per spiarli. Ma, per una volta, è giunto troppo tardi; la battaglia era finita e l’esito irrimediabile al suo arrivo da queste parti. Non si è trattenuto a lungo. Io guardo nella sua mente e vedo i suoi dubbi. Di boschi non ha esperienza. Crede che i cavalieri abbiano ucciso e bruciato tutti sul campo di battaglia; ma non sa se gli Orchi avessero prigionieri. E non sa dell’alterco tra i suoi servi e gli Orchi di Mordor; né sa del Messaggero Alato.” “Il Messaggero Alato!” esclamò Legolas. “L’ho colpito con l’arco di Galadriel sopra Sarn Gebir ed è caduto dal cielo. Ha riempito tutti noi di paura. Che cos’è questo nuovo terrore?” “Uno che non può essere abbattuto con le frecce,” disse Gandalf. “Hai abbattuto soltanto il suo destriero. Bell’impresa; ma il Cavaliere ha ricevuto subito un’altra cavalcatura. Era un Nazgûl, uno dei Nove, che ora montano cavalli alati. Ben presto il terrore da loro portato adombrerà le ultime schiere dei nostri amici, tagliando fuori il sole. Ma non hanno ancora il permesso di attraversare il Fiume, e Saruman non sa di questa nuova forma assunta dagli Spettri dell’Anello. Col pensiero è sempre volto all’Anello. Era presente durante la battaglia? Qualcuno l’ha trovato? E se Théoden, Signore della Marca, dovesse entrarne in possesso e scoprirne il potere? Questo è il pericolo che scorge, ed è tornato di corsa a Isengard per raddoppiare e triplicare le truppe d’assalto contro Rohan. E nel frattempo c’è un altro pericolo, imminente, che nella foga dei pensieri non scorge. Ha dimenticato Barbalbero.” “Ora parli di nuovo da solo,” disse Aragorn con un sorriso. “Non conosco Barbalbero. E ho intuito almeno in parte il doppio tradimento di Saruman; non capisco invece a cosa sia servita la venuta di due hobbit a Fangorn, a parte procurarci un lungo e infruttuoso inseguimento.” “Un momento!” disse Gimli. “C’è un’altra cosa che prima vorrei sapere. Eri tu o Saruman che abbiamo visto ieri sera?” “Non avete certo visto me,” rispose Gandalf, “devo perciò ritenere che abbiate visto Saruman. Evidentemente ci somigliamo a tal punto che il tuo desiderio di lasciare un’intaccatura insanabile sul mio cappello va scusato.” “Bene, bene!” disse Gimli. “Sono contento che non fossi tu.” Gandalf rise di nuovo. “Sì, mio buon Nano,” disse, “è consolante non sbagliare su tutta la linea. Lo so fin troppo bene! Ma, intendiamoci, non ti biasimo per l’accoglienza che mi hai riservato. Come potrei, io che tante volte ho consigliato gli amici di non fidarsi neanche delle proprie mani quando hanno a che fare col Nemico. Il cielo ti assista, Gimli, figlio di Glóin! Forse un giorno ci vedrai insieme e avrai modo di giudicare!” “Ma gli hobbit!” interloquì Legolas. “Siamo venuti fin qui per cercarli e tu sembri sapere dove sono. Dove sono adesso?” “Con Barbalbero e gli Ent,” disse Gandalf. “Gli Ent!” esclamò Aragorn. “Allora c’è del vero nelle antiche leggende sugli abitanti delle foreste profonde e i pastori giganti degli alberi? Al mondo ci sono ancora Ent? Li credevo al più un ricordo di giorni lontani, per non dire soltanto una leggenda di Rohan.” “Una leggenda di Rohan!” sbottò Legolas. “No, ogni Elfo delle Terre Selvagge ha cantato canzoni degli antichi Onodrim e del loro lungo patire. Però anche per noi sono solo un ricordo. Se dovessi incontrarne uno ancora in giro per il mondo, allora sì che mi sentirei di nuovo giovane! Ma Barbalbero è solo una traduzione di Fangorn nella Lingua Comune; tu invece sembri parlare di una persona. Chi è questo Barbalbero?” “Ah! Questo è chiedere troppo,” disse Gandalf. “Il poco che so della sua lunga e lenta storia richiederebbe un racconto per il quale ora non abbiamo tempo. Barbalbero è Fangorn, il guardiano della foresta; è il più vecchio degli Ent, la più vecchia creatura vivente che tuttora cammina sotto il Sole su questa Terra di Mezzo. Spero proprio che tu possa ancora incontrarlo, Legolas. Merry e Pippin sono stati fortunati: lo hanno incontrato proprio qui dove siamo seduti. È venuto qui due giorni fa e li ha portati alla sua dimora lontana, alle radici dei monti. Viene spesso qui, specie quando la mente è inquieta e le notizie dal mondo esterno lo turbano. L’ho visto quattro giorni fa procedere a grandi passi tra gli alberi e deve avermi visto anche lui, perché si è fermato; ma io, assorto com’ero nei pensieri e stanco dopo la lotta con l’Occhio di Mordor, non ho parlato; lui nemmeno, né ha fatto il mio nome.” “Forse ha pensato anche lui che fossi Saruman,” disse Gimli. “Ma parli di lui come di un amico. Io credevo che Fangorn fosse pericoloso.” “Pericoloso!” esclamò Gandalf. “Anch’io lo sono, assai pericoloso: più pericoloso di qualsiasi cosa tu possa mai incontrare, a meno di non essere condotto vivo davanti al seggio dell’Oscuro Signore. E Aragorn è pericoloso, e Legolas è pericoloso. Sei circondato dai pericoli, Gimli figlio di Glóin: e tu stesso, a modo tuo, sei pericoloso. Di certo la foresta di Fangorn è insidiosa… se non altro con chi è troppo pronto con l’ascia; e lo stesso Fangorn è insidioso; nondimeno è saggio e bonario. Ma ora la sua lunga e lenta collera sta per traboccare e tutta la foresta ne è stracolma. L’arrivo degli hobbit e le notizie che portavano l’hanno fatta versare: ben presto scorrerà come un’inondazione; ma il flusso è diretto contro Saruman e le asce d’Isengard. Sta per succedere una cosa che non succedeva dai Giorni Antichi: gli Ent stanno per svegliarsi e per scoprire che sono forti.” “Che cosa faranno?” domandò Legolas sbalordito. “Non lo so,” disse Gandalf. “Non lo sanno neanche loro, credo. Chissà.” Tacque e chinò meditabondo il capo. Gli altri lo guardarono. Attraverso le nubi in transito un raggio di sole gli cadde sulle mani, che ora teneva in grembo col palmo rovesciato: sembravano piene di luce come una tazza d’acqua. Alla fine alzò gli occhi e guardò dritto al sole. “Il mattino sta declinando,” disse. “Presto dovremo andare.” “Andiamo a trovare i nostri amici e a conoscere Barbalbero?” domandò Aragorn. “No,” disse Gandalf. “Non è quello il cammino da intraprendere. Io ho detto parole di speranza. Ma solo di speranza. La speranza non è la vittoria. La guerra incombe su noi e su tutti i nostri amici, e in questa guerra solo l’uso dell’Anello potrebbe assicurarci la vittoria. Il che mi riempie di grande dolore e di grande paura: molto andrà distrutto e tutto potrebbe essere perduto. Io sono Gandalf, Gandalf il Bianco, ma il Nero è più potente ancora.” Si alzò e volse lo sguardo a oriente, facendo solecchio, come se in lontananza vedesse cose che nessuno di loro vedeva. Poi scosse il capo. “No,” disse in tono sommesso, “non è più alla nostra portata. Di questo se non altro c’è da essere contenti. Non saremo più tentati di usare l’Anello. Dobbiamo scendere e affrontare un pericolo quasi senza speranza, ma quel pericolo mortale non c’è più.” Si girò. “Vieni, Aragorn figlio di Arathorn!” disse. “Non rammaricarti per la scelta fatta nella valle degli Emyn Muil, e non chiamare questo un vano inseguimento. Nel dubbio tu hai scelto il corso che sembrava giusto: era la scelta da fare, ed è stata premiata. Così ci siamo incontrati per tempo, altrimenti ci saremmo potuti incontrare troppo tardi. Ma la cerca dei tuoi compagni è finita. D’ora in poi il vostro viaggio consisterà nel mantenere la parola data. Dovete recarvi a Edoras e cercare Théoden nel suo palazzo. C’è bisogno di voi. La luce di Andúril dev’essere esposta nella battaglia che ha aspettato tanto. A Rohan c’è la guerra e, quel ch’è peggio, si sta mettendo male per Théoden.” “Allora non rivedremo più gli allegri giovani hobbit?” disse Legolas. “Non ho detto questo,” disse Gandalf. “Chi lo sa? Abbi pazienza. Va’ dove devi andare, e spera! A Edoras! Anch’io ci vado.” “È un lungo tragitto da fare a piedi per un uomo, giovane o vecchio,” disse Aragorn. “Ho paura che al mio arrivo la battaglia sarà finita da un bel po’.” “Si vedrà, si vedrà,” disse Gandalf. “E allora, venite con me?” “Sì, partiremo insieme,” disse Aragorn. “Ma non ho dubbi che, volendo, ci arriverai prima di me.” Si alzò e fissò a lungo Gandalf. Gli altri li osservavano in silenzio, lì in piedi, uno di fronte all’altro. La grigia figura dell’Uomo, Aragorn figlio di Arathorn, era alta e austera come pietra, la mano sull’elsa della spada; sembrava come se un re emerso dalle brume marine fosse approdato sui lidi di uomini inferiori. Curva davanti a lui la vecchia sagoma bianca brillava come accesa da una luce interiore, piegata dal peso degli anni ma custode di un potere ben oltre la forza dei re. “Non è forse vero, Gandalf,” disse alla fine Aragorn, “che volendo potresti arrivare ovechessia prima di me? E aggiungo questo: tu sei il nostro capitano e il nostro vessillo. L’Oscuro Signore ne ha Nove. Ma noi ne abbiamo Uno, più potente di loro: il Cavaliere Bianco. Ha attraversato il fuoco e l’abisso, e loro lo temeranno. Andremo dove ci conduce.” “Sì, insieme noi ti seguiremo,” disse Legolas. “Ma prima, Gandalf, mi rincuorerebbe saper che cosa ti è successo a Moria. Non vuoi raccontarcelo? Non puoi trattenerti anche solo per raccontare ai tuoi amici come ti sei salvato?” “Mi sono già trattenuto anche troppo a lungo,” rispose Gandalf. “Il tempo stringe. Ma anche se avessi un anno a disposizione, non riuscirei a raccontarvi tutto.” “Allora raccontaci quello che vuoi e che il tempo permette!” disse Gimli. “Coraggio, Gandalf, raccontaci com’è andata con il Balrog!” “Non lo nominare!” disse Gandalf, e per un attimo sembrò che un nuvolo di dolore gli passasse sul viso, e restò muto, vecchio come la morte. “Caddi per molto tempo,” disse alla fine, lentamente, quasi avesse difficoltà a ricordare. “Caddi per molto tempo, e lui cadde con me. Il suo fuoco mi avvolgeva. Bruciavo. Poi piombammo nelle acque profonde e tutto fu buio. Erano fredde come l’onda della morte: mi raggelarono quasi il cuore.” “Profondo è l’abisso coperto dal Ponte di Durin, e nessuno lo ha misurato,” disse Gimli. “Ha un fondo, però, al di là della luce e della conoscenza,” disse Gandalf. “Lì alfine pervenni, alle fondamenta ultime della pietra. Lui era sempre con me. Il suo fuoco era estinto, ma adesso era una creatura di melma, più forte di un serpente strangolatore. “Lottammo nelle profondità della terra viva, dove il tempo non scorre. Lui non faceva che afferrarmi e io non facevo che colpirlo, e alla fine fuggì per entro buie gallerie. Non le aveva fatte il popolo di Durin, Gimli figlio di Glóin. Molto più giù degli scavi più profondi dei Nani, creature senza nome rodono il mondo. Neppure Sauron ne è a conoscenza. Sono più vecchie di lui. Ebbene, io lì ho camminato, ma non riferirò alcunché in grado di oscurare la luce del giorno. In quelle ambasce il mio nemico era l’unica speranza e lo inseguii avvinghiato alle caviglie. Così alla fine mi riportò nei passaggi segreti di Khazad-dûm: li conosceva fin troppo bene. A questo punto cominciammo a risalire fino a giungere alla Scala Interminabile.” “Era andata perduta da gran tempo,” disse Gimli. “Molti hanno detto che non era mai stata fatta se non nelle leggende, mentre altri dicono che è andata distrutta.” “È stata fatta, e mai distrutta,” disse Gandalf. “S’arrampica dalla segreta più profonda alla sommità più alta, una spirale ininterrotta di molte migliaia di gradini che ascende fino a sbucar da ultimo nella Torre di Durin, ricavata dalla viva roccia di Zirak-zigil, il pinnacolo di Piccargento. “Lì, su Celebdil, c’era una finestra solitaria nella neve e, davanti, uno spazio angusto, un luogo inaccessibile sopra le brume del mondo. Lì il sole brillava intensamente, mentre sotto tutto era avvolto nelle nuvole. Lui balzò fuori e al mio sopraggiungere alle sue spalle, avvampò di nuove fiamme. Non ci vide nessuno, sennò nei secoli a venire si canterebbero ancora canzoni sulla Battaglia del Picco.” A un tratto Gandalf rise. “Ma che cosa direbbero le canzoni? Chi alzò lo sguardo da lontano avrà pensato che la montagna avesse una tempesta per corona. Avrà udito tuoni e visto lampi, disse, abbattersi su Celebdil e rifrangersi in lingue di fuoco. Può bastare? Un grande fumo si levò intorno a noi, vapori e gas. Il ghiaccio cadeva come pioggia. Scaraventai di sotto il mio nemico e quello, cadendo dall’alto, andò a sbattere contro il versante della montagna, che rovinò appresso a lui. Poi l’oscurità mi avvolse, errai fuori dal tempo e dal pensiero, e m’inoltrai lungo percorsi che non menzionerò. “Nudo mi hanno rimandato indietro… per un breve periodo, fino al compimento della mia missione. E nudo giacqui in cima alla montagna. Dietro di me la torre era ridotta in polvere, scomparsa la finestra; la scala in rovina intasata da pietre infrante e riarse. Ero solo, dimenticato, senza scampo sul duro corno del mondo. Lì steso seguivo il ciclo delle stelle sul mio capo e ogni giorno era lungo come un’esistenza terrena. Fievole all’orecchio mi giungeva il rumore concentrato di tutte le terre: il sorgere e il morire, il canto e il pianto, e il lento sempiterno gemito della pietra oberata. E così finalmente mi ritrovò Gwaihir Signore dei Venti, che mi raccolse e mi portò via. “‘Sarà sempre destino che io sia il tuo fardello, provvidenziale amico,’ dissi. “‘Sei stato un fardello,’ rispose, ‘ma ora non più. Leggero come piuma di cigno tu sei fra i miei artigli. Attraverso di te splende il Sole. In verità non credo che tu abbia più bisogno di me: se ti lasciassi cadere, fluttueresti sull’ala del vento.’ “‘Non lasciarmi cadere!’ rantolai, perché sentivo tornare in me la vita. ‘Portami a Lothlórien!’ “‘Questo è per l’appunto l’ordine di Dama Galadriel, che mi ha mandato a cercarti,’ rispose. “Così sono arrivato a Caras Galadhon e ho scoperto che eravate andati via da poco. Lì son rimasto nel tempo senza età di quella terra dove i giorni portano guarigione anziché deperimento. Guarigione ottenni e mi vestirono di bianco. Consigli ho dato e consigli ricevuto. Poi da lì per strane vie sono venuto a portare messaggi per alcuni di voi. Ad Aragorn mi chiese di dir questo: Dove sono ora i Dúnedain, Elessar, Elessar? Perché lontano i tuoi devono errar? Ai Perduti farsi avanti: l’ora lo impone, E alla Grigia Compagnia calar da Settentrione. Ma buio è il corso che più ti riguarda: La via che porta al Mare i Morti guardano. A Legolas lei inviò questo messaggio: Legolas Verdefoglia con gioia tu hai vissuto A lungo sotto l’albero. Il Mare va temuto! Se a riva odi il gabbiano e il suo clamore, Nella foresta non riposerà il tuo cuore.” Gandalf tacque e chiuse gli occhi. “A me dunque non ha inviato messaggi?” disse Gimli e chinò il capo. “Oscure sono le sue parole,” disse Legolas, “e non significano molto per chi le riceve.” “Non mi è di conforto,” disse Gimli. “Ma come?” disse Legolas. “Vorresti che ti parlasse apertamente della tua morte?” “Sì, se non avesse altro da dirmi.” “Come sarebbe?” disse Gandalf aprendo gli occhi. “Sì, credo d’indovinare il senso delle sue parole. Chiedo venia, Gimli! Stavo riflettendo una volta di più sui messaggi. Ma in verità lei mi ha affidato parole per te, e non sono né oscure né tristi. “‘A Gimli figlio di Glóin,’ mi disse, ‘porgi il saluto della Dama. Portatore della ciocca, ovunque andrai con te andrà il mio pensiero. Ma bada di posare la tua ascia sull’albero giusto!’” “Gandalf, tu sei tornato a noi in un’ora felice,” gridò il Nano sgambettando mentre cantava a squarciagola nella strana lingua dei Nani. “Andiamo! Andiamo!” urlava, roteando l’ascia. “Dato che la testa di Gandalf ormai è sacra, troviamone una buona da spaccare!” “Non bisognerà cercare lontano,” disse Gandalf, alzandosi in piedi. “Andiamo! Abbiamo esaurito il tempo a disposizione per un incontro tra amici separati. Ora dobbiamo affrettarci.” Si riavvolse nel vecchio manto a brandelli e s’incamminò per primo. Dietro di lui gli altri calarono rapidamente dall’alto ripiano e si fecero strada attraverso la foresta fino alle rive dell’Entorrente. Non aprirono bocca finché non si trovarono di nuovo sull’erba oltre i margini di Fangorn. Dei loro cavalli non c’era traccia. “Non sono tornati,” disse Legolas. “Sarà una camminata faticosa!” “Io non camminerò. Il tempo incalza,” disse Gandalf. Poi alzò la testa e lanciò un lungo fischio. Così chiara e acuta fu la nota che gli altri rimasero stupiti nell’udire un suono del genere uscire da quelle vecchie labbra barbute. Tre volte fischiò; e poi fioco e lontano credettero di udire il nitrito di un cavallo che giungeva dalle pianure col vento d’oriente. Aspettarono incuriositi. Di lì a poco ecco un rumor di zoccoli, sulle prime poco più di un tremore del suolo percepibile soltanto da Aragorn steso sull’erba, poi sempre più forte e chiaro fino a diventare un rapido scalpitio. “I cavalli in arrivo sono più d’uno,” disse Aragorn. “Certamente,” disse Gandalf. “Siamo un carico troppo pesante per uno solo.” “Sono tre,” disse Legolas, occhieggiando nella pianura. “Guardate come corrono! C’è Hasufel e, al suo fianco, il mio amico Arod! Ma ce n’è uno che li precede: un cavallo molto grande. Non ne ho mai visto uno così.” “Né mai lo vedrai,” disse Gandalf. “Quello è Mantombroso. È il capo dei Mearas, signori dei cavalli, e neppure Théoden, Re di Rohan, ne conobbe uno migliore. Non riluce come argento, non scorre ratto come un corso d’acqua? È venuto per me. Il destriero del Cavaliere Bianco. Combatteremo insieme.” Mentre il vecchio mago parlava, il grande cavallo risalì di volata il pendio incontro a loro; il manto luccicava e la criniera ondeggiava al vento sollevato dalla corsa. Gli altri due lo seguivano, ormai distanziati. Non appena scorse Gandalf, Mantombroso rallentò l’andatura e nitrì con forza; poi avvicinandosi a un trotto leggero chinò la fiera testa e strofinò le grandi narici contro il collo del vecchio. Gandalf lo accarezzò. “Siamo molto lontani da Valforra, amico mio,” disse; “ma tu sei saggio e veloce e ti presenti al momento del bisogno. Assieme ora galoppiamo lontano, per non più separarci a questo mondo!” Ben presto arrivarono gli altri cavalli e rimasero lì buoni, come in attesa di ordini. “Andremo subito a Meduseld, al palazzo del vostro padrone, Théoden,” disse Gandalf con tono grave rivolto a loro, che chinarono il capo. “Il tempo incalza, perciò, col vostro permesso, amici miei, vi cavalcheremo. Vi preghiamo di andare al massimo della velocità. Hasufel porterà Aragorn e Arod Legolas. Io sistemerò Gimli davanti a me e Mantombroso avrà la compiacenza di portarci entrambi. Berremo solo un sorso prima di partire.” “Ora mi spiego parte dell’enigma di ieri sera,” disse Legolas saltando con leggerezza in groppa a Arod. “I cavalli, fuggiti dapprima per paura o per qualche altra causa, hanno incontrato Mantombroso, il loro capo, e lo hanno salutato con gioia. Sapevi che si trovava nei paraggi, Gandalf?” “Sì, lo sapevo,” disse il mago. “Ho indirizzato il pensiero su di lui, invitandolo ad affrettarsi, perché ieri si trovava lontano, a sud del paese. Che possa al più presto riportarmi indietro!” Ora Gandalf parlò a Mantombroso e il cavallo si avviò a una buona andatura, sostenibile comunque dagli altri animali. Dopo un po’ deviò bruscamente e, scelto un punto dove gli argini erano più bassi, guadò il fiume e poi li condusse in direzione sud attraverso una regione piatta, brulla e vasta. Il vento trascorreva a grigie ondate in mezzo a sconfinate miglia d’erba. Non c’era traccia di strada o sentiero, ma Mantombroso non si fermò né ebbe esitazioni. “Ora punta dritto al palazzo di Théoden alle falde delle Montagne Bianche,” disse Gandalf. “Così faremo prima. Il terreno è più solido nell’Estemnet, dove si trova il sentiero principale che mena a nord, al di là del fiume, ma Mantombroso conosce la via tra acquitrini e fossi.” Per molte ore continuarono a cavalcare per prati e terre fiumali. Spesso l’erba era così alta da superare le ginocchia dei cavalieri e i destrieri sembravano nuotare in un mare grigioverde. Incontrarono molti stagni reconditi e vasti acri di calami ondeggianti su pantani umidi e insidiosi; ma Mantombroso trovava la strada e gli altri cavalli seguivano la scia. Il sole scese lento in cielo a occaso. Guardando oltre la grande pianura, in lontananza, i cavalieri lo videro per un istante affondare nell’erba come un fuoco rosso. Basse, al limite della vista, le spalle delle montagne mandavano un rosso corruschìo su ambo i lati. Parve levarsi un fumo e passare sul disco del sole una mano color sangue, come se nello scender sotto l’orlo della terra avesse appiccato il fuoco all’erba. “Là si trova il Varco di Rohan,” disse Gandalf. “Quasi diritto a occidente rispetto a noi. E in quella direzione si trova Isengard.” “Vedo un grande fumo,” disse Legolas. “Che cosa sarà?” “Battaglie e guerre!” disse Gandalf. “Proseguiamo!” CAPITOLO VI IL RE DEL PALAZZO D’ORO Continuarono a cavalcare attraverso il tramonto e l’imbrunire lento e la notte che s’addensava. Quando finalmente fecero sosta e smontarono, perfino Aragorn era indolenzito e stanco. Gandalf concesse poche ore di riposo. Legolas e Gimli dormirono, e Aragorn si stese supino; Gandalf invece restò in piedi, appoggiato al bastone, a scrutare nell’oscurità, a est e a ovest. Il silenzio regnava e non c’era segno né rumore di creature viventi. Quando si rialzarono la notte era venata da lunghe nuvole portate da un vento gelido. Sotto la fredda luna si rimisero in viaggio, veloci come alla luce del giorno. Le ore passavano e loro continuavano a cavalcare. Gimli si era appisolato e sarebbe caduto di sella se Gandalf non l’avesse afferrato e scosso. Hasufel e Arod, stanchi ma fieri, seguivano l’instancabile guida, un’ombra grigia quasi invisibile davanti a loro. Scorrevano le miglia. La luna crescente affondò nell’Ovest nuvoloso. Un gelo pungente pervase l’aria. Pian piano il buio a Est si sciolse in un grigio freddo. Sulla sinistra, in lontananza, raggi di luce rossa scavalcarono le nere mura degli Emyn Muil. L’alba spuntò chiara e luminosa; un vento tagliò il loro cammino, correndo in mezzo all’erba piegata. A un tratto Mantombroso s’immobilizzò e nitrì. Gandalf indicò avanti. “Guardate!” gridò, e loro alzarono gli occhi stanchi. Davanti si stagliavano le montagne del Sud: incappucciate di bianco e striate di nero. Le distese erbose si spingevano contro le colline aggrappolate ai piedi e confluivano verso l’alto in molte valli vaghe e oscure, inviolate dalla luce dell’alba, insinuandosi nel cuore delle grandi montagne. Proprio davanti ai viaggiatori la più vasta di queste conche si apriva come una lunga gravina in mezzo alle colline. In lontananza intravidero all’interno un massiccio franoso con un unico alto picco; all’imboccatura della valle, di guardia come una sentinella, si ergeva un’altura solitaria. Intorno alle falde scorreva, quasi un filo d’argento, il corso d’acqua proveniente dalla valle; sul ciglio colsero, ancora lontanissimo, un bagliore del sole nascente, un barbaglio d’oro. “Parla, Legolas!” disse Gandalf. “Descrivi quel che vedi lì di fronte a noi!” Legolas puntò lo sguardo, riparando gli occhi dai raggi orizzontali del sole appena sorto. “Vedo un fiume bianco che scende dalle nevi,” disse. “Dove emerge dall’ombra della valle, si leva a est una verde collina. La circondano un terrapieno, un poderoso muro e una cinta spinosa. All’interno s’alzano i tetti delle case; e al centro, su un verde rialzo, imponente, un grande palazzo degli Uomini. Ai miei occhi sembra impagliato d’oro. La sua luce splende su tutta la contrada. D’oro sono anche i montanti delle porte. Lì stanno di guardia uomini con la cotta di maglia lucida; nei cortili invece chiunque altro dorme ancora.” “Si chiamano Edoras quei cortili,” disse Gandalf, “e quel palazzo d’oro è Meduseld. Lì dimora Théoden figlio di Thengel, Re della Marca di Rohan. Siamo giunti col sorgere del giorno. Davanti a noi ora la strada si prospetta chiaramente. Ma dobbiamo cavalcare con maggior cautela: la guerra è in corso e i Rohirrim, i Signori dei Cavalli, non dormono, anche se così sembra da lontano. Non estraete le armi, non pronunciate parole sprezzanti, lo consiglio a tutti voi, prima di trovarci al cospetto di Théoden.” Il mattino era chiaro e luminoso intorno a loro e gli uccelli cantavano quando i viaggiatori giunsero al corso d’acqua. Scorreva rapido nella pianura e oltre i piedi delle colline descriveva un’ampia curva tagliando la loro strada e proseguiva verso est per confluire più lontano nell’Entorrente col suo fondo soffocato dai giunchi. La contrada era verde: nei prati umidi e lungo gli argini erbosi del fiume crescevano molti salici. In questa contrada meridionale, sentendo l’arrivo della primavera, cominciavano già ad arrossire sulla punta delle dita. Sul fiume c’era un guado tra due argini bassi molto calpestato dal passaggio dei cavalli. I viaggiatori lo attraversarono e giunsero su un’ampia pista scavata da solchi che conduceva verso gli altipiani. Ai piedi della collina fortificata il cammino correva all’ombra di molti tumuli, alti e verdi. Sulle falde occidentali l’erba, quasi fosse coperta di neve, era bianca: come stelle innumerevoli in mezzo al prato spuntavano i fiorellini. “Guardate!” disse Gandalf. “Come sono belli nell’erba gli occhi luminosi! Si chiamano semprinmente, simbelmynë in questa terra d’Uomini, perché fioriscono in ogni stagione dell’anno e crescono dove i morti riposano. Ecco! Siamo giunti ai grandi tumuli dove dormono gli antenati di Théoden.” “Sette tumuli sulla sinistra e nove sulla destra,” disse Aragorn. “Molte son le lunghe vite d’uomini passate dacché fu costruito il palazzo d’oro.” “Da allora cinquecento volte son cadute le rosse foglie nella mia casa a Boscuro,” disse Legolas, “e a noi sembra al più un breve tratto.” “Ai Cavalieri della Marca sembra invece così lontano,” disse Aragorn, “che la costruzione di questa casa è ricordata solo nelle canzoni, e gli anni precedenti si perdono nella nebbia dei tempi. Ormai considerano questa terra la loro patria, la loro proprietà, e la loro lingua si distingue nettamente da quella dei parenti nordici.” Poi attaccò a salmodiare soavemente in un lento idioma ignoto all’Elfo e al Nano, che però ascoltarono perché pervaso da una forte melodia. “Dev’essere la lingua dei Rohirrim,” disse Legolas; “perché somiglia a questa terra; in parte ricca e ondulata, altrimenti dura e austera come le montagne. Ma non ne capisco il significato, a parte il fatto che è pregna della tristezza degli Uomini Mortali.” “Nella Lingua Comune fa così,” disse Aragorn, “nei limiti della mia resa. Dove sono cavallo e cavaliere? Dove il corno che soffiava? Dove l’elmo e l’usbergo, e il lustro crine che il vento muoveva? Dove la man sull’arpa, e il rosso fuoco che bruciava? Dove la primavera e la messe e l’alto grano che cresceva? Passati come un vento sul prato, come sul monte pioggia; I giorni son calati a occaso nell’ombra dietro i poggi. Chi raccoglierà il fumo del legno secco bruciato O guarderà agli anni in fuga dal Mare tornato? Così parlò un poeta dimenticato tanto tempo fa a Rohan, ricordando quanto fosse alto e bello Eorl il Giovane, giunto a cavallo dal Nord; e ali aveva ai piedi il suo destriero, Felaróf, padre dei cavalli. Così cantano ancora gli uomini alla sera.” Con queste parole i viaggiatori oltrepassarono i tumuli silenti. Seguendo il sentiero serpeggiante su per le verdi spalle delle alture, giunsero alfine alle ampie mura spazzate dal vento e alle porte di Edoras. Lì sedevano molti uomini dalla lucente cotta di maglia, che balzarono all’istante in piedi sbarrando la via con le lance. “Alt, stranieri qui sconosciuti!” gridarono nella lingua del Riddermark, chiedendo il nome e la missione degli stranieri. Negli occhi avevano stampato lo stupore ma poca cordialità; e guardavano torvamente Gandalf. “Capisco benissimo la vostra lingua,” rispose lui nello stesso idioma; “cosa questa che pochi stranieri fanno. Perché invece voi non parlate nella Lingua Comune, come si usa all’Ovest, se desiderate ricevere una risposta?” “Per volere di Re Théoden nessuno ha da varcare le sue porte, salvo coloro che conoscono la nostra lingua e sono nostri amici,” replicò una delle guardie. “Nessuno è benaccetto durante una guerra tranne la nostra gente e coloro che giungono da Mundburg nel paese di Gondor. Chi siete voi, così sconsiderati da venire dalla piana in questa strana tenuta e in sella a cavalli simili ai nostri? Montiamo qui la guardia da gran tempo e vi abbiamo osservato da lontano. Mai abbiamo però visto cavalieri così strani né cavallo più fiero di uno di quelli che vi portano. Se qualche sortilegio non inganna i nostri occhi, è uno dei Mearas. Di’, tu non sarai per caso un mago, una spia di Saruman, o voi fantasmi prodotti dalle sue arti? Parla adesso, e sbrigati!” “Non siamo fantasmi,” disse Aragorn, “e gli occhi non v’ingannano. E invero sono vostri i cavalli che montiamo, come sapevate prima di domandarlo, credo. Ma è raro che il ladro torni alla stalla. Questi sono Hasufel e Arod, che Éomer, Terzo Maresciallo della Marca, ci ha prestato soltanto due giorni fa. Ora li abbiamo riportati, come gli avevamo promesso. Éomer non è dunque rientrato, avvertendo del nostro arrivo?” Gli occhi della guardia assunsero un’espressione preoccupata. “Su Éomer non ho niente da dire,” rispose. “Se quel che hai dichiarato è vero, Théoden ne sarà senz’altro a conoscenza. Forse il vostro arrivo non era del tutto inaspettato. Solo due notti fa Rettilingua è venuto a dirci che per volere di Théoden nessuno straniero deve oltrepassare queste porte.” “Rettilingua?” disse Gandalf con un’occhiata penetrante alla guardia. “Non dire altro! La mia missione non riguarda Rettilingua, bensì il Signore della Marca in persona. E ho fretta. Perché non vai o mandi a dire che siamo arrivati?” Gli occhi scintillavano sotto le folte sopracciglia mentre abbassava lo sguardo sull’uomo. “Sì, andrò,” rispose lentamente. “Ma quali nomi dovrò riferire? E cosa dovrò dir di voi? Tu ora sembri vecchio e stanco ma, secondo me, sotto sotto sei fero e truce.” “Hai visto bene e parli bene,” disse il mago. “Perché io sono Gandalf. Sono tornato. E guarda! Anch’io riporto un cavallo. Questo è Mantombroso il Grande, che nessun’altra mano può domare. E qui al mio fianco è Aragorn figlio di Arathorn, l’erede dei Re, diretto a Mundburg. Ed ecco anche Legolas l’Elfo e Gimli il Nano, nostri compagni. Ora va’ e di’ al tuo padrone che siamo alle sue porte e vogliamo parlare con lui, se ci darà licenza di fare il nostro ingresso a palazzo.” “Strani in verità i nomi che fornisci! Ma li riferirò come tu comandi e sentirò il volere del mio padrone,” disse la guardia. “Aspettate qui un momento e vi porterò la risposta che riterrà opportuna. Non ci contate troppo! Sono giorni bui.” Si allontanò in fretta, lasciando gli stranieri sotto la vigile tutela dei compagni. Dopo un poco tornò. “Seguitemi!” disse. “Théoden vi dà il permesso di entrare; ma qualsiasi arma portiate, foss’anche soltanto un bastone, dovrete lasciarla all’ingresso. Le terranno in custodia i guardiani.” Spalancarono gli oscuri portali. I viaggiatori entrarono, procedendo in fila dietro la guida. Trovarono un ampio sentiero, lastricato di pietre tagliate, che ora serpeggiava verso l’alto, ora saliva corte rampe di gradini ben assestati. Molte case di legno e molte porte scure superarono. Costeggiava il percorso un canale di pietra ove scorreva, spumoso e gorgogliante, un ruscello di acqua chiara. Alla fine giunsero in sommità del colle. Lì su una verde terrazza si ergeva un’alta piattaforma e ai piedi, da una pietra scolpita a mo’ di testa di cavallo, scaturiva una sorgente cristallina; in un’ampia vasca sottostante l’acqua si riversava e andava ad alimentare il ruscello nella ricaduta. Su per la verde terrazza ascendeva una scalea di pietra, alta e larga, e ai due lati, in cima all’ultimo gradino, c’erano scranni intagliati nella roccia. Lì sedevano altre guardie con le spade sguainate sulle ginocchia. Avevano la chioma d’oro sparsa sulle spalle; il sole decorava i verdi scudi, i lunghi corsaletti brillavano bruniti e, allorché s’alzarono, più alti essi parvero degli uomini mortali. “Più avanti troverete le porte,” disse la guida. “Per me è ora di tornare alle mie mansioni al cancello. Addio! E che il Signore della Marca vi accolga con benevolenza!” Si girò e ridiscese rapido il tragitto. Gli altri salirono la lunga scalinata sotto gli occhi delle alte sentinelle. Stavano in silenzio lassù senza profferir motto finché Gandalf non posò il piede sulla terrazza lastricata in cima alle scale. Allora a un tratto pronunciarono con voce chiara parole di cortese benvenuto nella loro lingua. “A voi che venite di lontano, salve!” dissero rivolgendo in segno di pace verso i viaggiatori l’elsa della spada. Verdi gemme balenarono alla luce del sole. Poi una delle guardie fece un passo avanti e parlò nella Lingua Comune. “Io sono il Guardiano della Porta di Théoden,” disse. “Mi chiamo Háma. A questo punto devo invitarvi a deporre le armi prima di entrare.” Allora Legolas gli consegnò il pugnale dal manico d’argento, la faretra e l’arco. “Custodiscili bene,” disse; “vengono dal Bosco d’Oro e me li ha dati la Dama di Lothlórien.” Lo stupore si diffuse negli occhi dell’uomo, che si affrettò a posar le armi vicino al muro, quasi timoroso di prenderle in mano. “Nessuno le toccherà, te lo prometto,” disse. Aragorn restava un po’ esitante. “Non è mia intenzione,” disse, “deporre la spada né consegnare Andúril nelle mani di qualsivoglia uomo.” “È il volere di Théoden,” disse Háma. “Non mi è chiaro perché il volere di Théoden figlio di Thengel, ancorché signore della Marca, abbia a prevalere sul volere di Aragorn figlio di Arathorn, erede di Elendil di Gondor.” “Questa è la dimora di Théoden, non di Aragorn, foss’anche Re di Gondor sul trono di Denethor,” disse Háma, andandosi prontamente a piazzare davanti alle porte per sbarrare l’accesso. Ora impugnava la spada con la punta rivolta verso gli stranieri. “Questi sono discorsi oziosi,” disse Gandalf. “La richiesta di Théoden è superflua, ma è inutile opporsi. Nella sua reggia un re farà comunque a modo suo, giusto o sbagliato che sia.” “Certo,” disse Aragorn. “E io farei come ordina il padrone di casa, anche nel caso della capanna di un taglialegna, se si trattasse di qualsiasi altra spada e non di Andúril.” “Chiamala come vuoi,” disse Háma, “ma qui dovrai deporla, se non vuoi batterti da solo contro tutti gli uomini di Edoras.” “Non da solo!” disse Gimli, tastando la lama dell’ascia e guardando in cagnesco la guardia, come se fosse un alberello che Gimli intendeva abbattere. “Non da solo!” “Andiamo, andiamo!” disse Gandalf. “Qui siamo fra amici. O dovremmo; perché, se litighiamo, la risata di Mordor sarà la nostra sola ricompensa. La mia missione incalza. Eccoti almeno la mia spada, messer Háma. Custodiscila bene. Si chiama Glamdring, perché gli Elfi la forgiarono tanto tempo fa. Ora lasciami passare. Coraggio, Aragorn!” Lentamente Aragorn slacciò la cinta e appoggiò con le sue mani la spada dritta contro il muro. “Qui io la depongo,” disse; “ma ti ordino di non toccarla, né di permettere ad altri di metterci le mani. In questo fodero elfico è riposta la Lama che ha subìto il Danno e che di nuovo fu forgiata. Telchar la plasmò per primo nell’abisso dei tempi. Morte ricadrà su chiunque estragga la spada di Elendil, salvo l’erede di Elendil.” La guardia arretrò guardando con stupore Aragorn. “Sembri venir sull’ali di un canto dai giorni dimenticati,” disse. “Sarà come tu ordini, sire.” “Bene,” disse Gimli, “se a farle compagnia ha Andúril, anche la mia ascia può restar qui senz’onta”; e la posò in terra. “E ora, se tutto risponde ai tuoi auspici, lasciaci parlare con il tuo padrone.” La guardia era ancora esitante. “Il bastone,” disse a Gandalf. “Perdona, ma devi lasciare anche quello alle porte.” “Sciocchezze!” disse Gandalf. “La prudenza è una cosa, la scortesia un’altra. Io sono vecchio. Se non posso camminare con l’ausilio del bastone, allora me ne starò seduto ad aspettare che Théoden abbia la compiacenza di trascinarsi lui qua fuori, se vuole parlare con me.” Aragorn rise. “Ognuno è troppo legato a qualcosa per pensare di affidarlo a un altro. Ma come si fa a separare un vecchio dal suo appoggio? Insomma, ti decidi a farci entrare?” “Il bastone in mano a un mago potrebbe essere più di un sostegno per la vecchiaia,” disse Háma, guardando attentamente il bastone di frassino al quale si puntellava Gandalf. “Nel dubbio, tuttavia, un uomo di vaglia si fiderà del proprio giudizio. Io vi ritengo amici nonché gente d’onore, priva di cattive intenzioni. Potete entrare.” Le guardie alzarono le pesanti sbarre delle porte e lentamente le spinsero, cigolanti sui grossi cardini, verso l’interno. I viaggiatori entrarono. Dopo l’aria limpida del colle, l’interno sembrava buio e caldo. La sala era lunga e larga, piena di ombre e mezze luci; imponenti colonne reggevano la volta elevata. Ma in alto, sotto le profonde grondaie, lucenti raggi di sole cadevano a fasci luccicanti qua e là dalle finestre esposte a oriente. Attraverso la lanterna della volta, sopra i sottili filamenti di fumo che ascendevano, il cielo appariva cilestrino. Quando gli occhi si furono abituati, i viaggiatori notarono che il pavimento era coperto di pietre multicolori; rune ramificate e strani emblemi s’intrecciavano sotto i piedi. Si accorsero poi che le colonne erano riccamente lavorate e rilucevano debolmente d’oro e di colori appena visibili. Molti drappi damascati erano appesi alle pareti e sulle estese superfici sfilavano figure d’antiche leggende, alcune appannate dagli anni, altre celate nell’ombra. Ma la luce del sole cadeva su una sagoma: quella di un giovane su un cavallo bianco. Soffiava in un gran corno e la bianca chioma fluttuava al vento. La testa del cavallo era sollevata, le froge rosse dilatate dal nitrito e da un lontano afrore di battaglia. Intorno alle ginocchia scorreva increspandosi spumeggiante acqua verde e bianca. “Mirate Eorl il Giovane!” disse Aragorn. “Così giunse dal Nord a cavallo alla Battaglia del Campo di Celebrant.” I quattro compagni si fecero avanti, superando il chiaro fuoco che bruciava sul lungo focolaio al mezzo della sala. Poi si fermarono. All’altra estremità della casa, oltre il focolaio e rivolta a nord verso le porte, in cima a tre gradini c’era una predella; e nel mezzo della predella, una grande sedia dorata. Seduto c’era un uomo così curvo sotto il peso degli anni da sembrar quasi un nano; ma aveva i capelli bianchi lunghi e folti che ricadevano in grandi trecce da sotto un sottile cerchiello d’oro posto sulla fronte. Al centro splendeva un unico diamante bianco. La barba era posata come neve sulle ginocchia; ma gli occhi erano ancora accesi da una luce ardente, che metteva faville quando squadrò gli stranieri. In piedi dietro la sedia c’era una donna vestita di bianco. Sui gradini ai suoi piedi sedeva la sagoma rugosa di un uomo, dal viso pallido e saggio e le palpebre pesanti. Il silenzio regnava. Il vecchio sulla sedia non si mosse. Alla fine Gandalf parlò. “Salve, Théoden figlio di Thengel! Sono tornato. Perché ecco che la tempesta è in arrivo e ora tutti gli amici dovrebbero far lega, per non rischiare di essere distrutti uno a uno.” Il vecchio si alzò in piedi lentamente, appoggiandosi con tutto il peso su un corto bastone nero dal manico di osso bianco; e allora gli stranieri si accorsero che, sebbene curvo, era pur sempre alto e in gioventù doveva essere stato invero maestoso e fiero. “Ti saluto,” disse, “e forse ti aspetti un benvenuto. Ma, a dire il vero, qui la tua venuta è malaccetta. Sei sempre stato nuncio di sventura. I guai ti seguono come corvi e, di volta in volta, sempre più seri. Non voglio ingannarti: quando ho saputo che Mantombroso era tornato senza cavaliere, mi sono rallegrato per il ritorno del cavallo, ma ancor più per l’assenza del cavaliere; e quando Éomer ha portato la notizia che eri alfine andato nella tua ultima dimora, non ho pianto. Ma di rado voce giunta di lontano risponde a verità. Eccoti di nuovo qui! E, come c’era da aspettarsi, porti con te mali peggiori di prima. Perché dovrei darti il benvenuto, Gandalf Corvotempesta? Dimmelo tu.” Lentamente tornò a sedersi. “Parli bene, sire,” disse l’uomo pallido seduto sui gradini della predella. “Non sono passati cinque giorni da che è giunta l’amara notizia che alle Marche Occidentali avevano ucciso tuo figlio Théodred: il tuo braccio destro, Secondo Maresciallo della Marca. Di Éomer non c’è molto da fidarsi. Se avesse avuto il permesso di governare, pochi sarebbero gli uomini rimasti a guardia delle mura. E abbiamo appena saputo da Gondor che l’Oscuro Signore è in fermento a Oriente. E questo vagabondo sceglie proprio adesso per tornare. Già, perché dovremmo darti il benvenuto, Mastro Corvotempesta? Ti voglio chiamare Láthspell, Malaugurio; e malaugurio, dicono, è ospite ingrato.” Rise torvamente nel sollevare un attimo le pesanti palpebre e squadrò gli stranieri con occhi scuri. “Tu sei tenuto per saggio, Rettilingua, amico mio, e sei senz’altro un grande sostegno per il tuo padrone,” rispose Gandalf a voce bassa. “Ma si possono portare cattive notizie in due modi. Si può essere artefici del male; o evitar d’interferire se va bene e limitarsi a portare aiuto nell’ora del bisogno.” “È così,” disse Rettilingua; “ma c’è un terzo tipo: raccoglitori d’ossa, che ficcano il naso nei dispiaceri degli altri, rapaci necrofagi che ingrassano in tempo di guerra. Quale aiuto hai mai portato, Corvotempesta? E adesso quale aiuto porti? L’ultima volta che sei stato qui, cercavi aiuto da noi. Allora il mio sire ti ha invitato a scegliere un cavallo di tuo gradimento e andartene e tu, fra lo stupore generale, insolente quale sei hai preso Mantombroso. Il mio sire ne è rimasto profondamente addolorato; anche se a qualcuno il prezzo da pagare non è parso troppo alto pur di averti al più presto lontano dal paese. Ho idea che si ripresenterà di nuovo la stessa situazione: tu chiederai aiuto, anziché prestarlo. Porti uomini? Porti cavalli, spade, lance? Questo, a parer mio, sarebbe aiuto; di questo abbiamo ora bisogno. Ma chi sono costoro che ti seguono passo passo? Tre cenciosi vagabondi vestiti di grigio, con te che sei il più pezzente dei quattro!” “Qui a palazzo la creanza è un po’ diminuita di recente, Théoden figlio di Thengel,” disse Gandalf. “Il messo dal cancello non ti ha riferito i nomi dei miei compagni? Di rado un sire di Rohan ha ricevuto ospiti siffatti. Armi hanno deposto alle tue porte che valgono molti uomini mortali, e dei più nobili. Grigia è la tenuta, perché gli Elfi li hanno vestiti, e in tal guisa hanno attraversato l’ombra di grandi pericoli fino al tuo palazzo.” “Allora è vero, come ha riferito Éomer, che siete in combutta con la Strega del Bosco d’Oro?” disse Rettilingua. “Non c’è da stupirsi: sempre trame d’inganni hanno tessuto a Dwimordene.” Gimli fece un passo avanti, ma a un tratto sentì la mano di Gandalf afferrarlo alla spalla e si arrestò, come di sasso. A Dwimordene, a Lórien Di rado piede d’Uomo s’inoltrò da fuori, Pochi occhi mortali han visto il raggio Che sempre ivi illumina il paesaggio. Galadriel! Galadriel! Nella tua bianca mano hai bianca stella; L’acqua del pozzo chiara si raccoglie; Incorrotte, immacolate sono terra e foglie A Dwimordene, a Lórien De’ pensieri degli Uomini Mortali ben più floride. Così cantò soavemente Gandalf, e poi di punto in bianco si mutò. Gettato via il lacero mantello si drizzò senza appoggiarsi più al bastone; e parlò con voce chiara e fredda. “I saggi parlano soltanto di quel che sanno, Gríma figlio di Gálmód. Sei diventato un verme ottuso. Taci pertanto e tieni la lingua biforcuta dietro i denti. Non ho attraversato il fuoco e la morte per scambiar parole subdole con un domestico finché non cade il fulmine.” Alzò il bastone. Ci fu un rombo di tuono. La luce del sole sparì dalle finestre a oriente; l’intera sala diventò di colpo buia come la notte. Il fuoco si ridusse a cupe braci. Si vedeva soltanto Gandalf bianco e alto in piedi davanti al focolaio annugolito. Nel buiore udirono il sibilo della voce di Rettilingua: “Non ti avevo consigliato, sire, di proibirgli d’entrare col bastone? Quell’idiota di Háma ci ha tradito!” Seguì un baleno, come se il fulmine avesse spaccato il tetto. Poi scese il silenzio. Rettilingua giaceva bocconi. “E ora vuoi ascoltarmi, Théoden figlio di Thengel?” disse Gandalf. “Chiedi aiuto?” Sollevò il bastone puntandolo verso un’alta finestra. Lì l’oscurità sembrava diradarsi e attraverso l’apertura si scorgeva, alta e lontana, una chiazza lucente di cielo. “Non tutto è oscuro. Fatti coraggio, Signore della Marca: migliore aiuto tu non troverai. Consigli non ho da dare a chi dispera. Ma consigli potrei dare e parole potrei dirti. Vuoi sentirle? Non sono per tutte le orecchie. T’invito a venir fuori, davanti alle tue porte, e a guardare in ogni direzione. Troppo a lungo sei rimasto seduto fra le ombre, fidando in racconti subdoli e suggerimenti falsati.” Lentamente Théoden abbandonò la sedia. Un fievole lucore si riformò nella sala. La donna accorse al fianco del re, prendendolo per il braccio, e con passo esitante il vecchio scese dalla predella e pian piano si avviò attraverso la sala. Rettilingua restò disteso a terra. Giunti alle porte Gandalf bussò. “Aprite!” gridò. “Sta uscendo il Signore della Marca!” Le porte si schiusero, lasciando penetrare con un sibilo l’aria pungente. Il vento soffiava sul colle. “Manda le guardie ai piedi delle scale,” disse Gandalf. “E tu, dama, lascialo per un po’ in mia compagnia. Me ne occuperò io.” “Va’, Éowyn figlia di sorella!” disse il vecchio re. “Non è più tempo di aver paura.” La donna si volse e lentamente rientrò. Nel superar le porte si girò a guardare. Nell’osservare il re con distaccata compassione negli occhi, lo sguardo aveva grave e pensieroso. Bellissimo era il viso, e i lunghi capelli come un fiume d’oro. Snella e slanciata nella bianca veste cinta d’argento; ma forte sembrava e dura come acciaro, una figlia di re. Così Aragorn per la prima volta vide in piena luce Éowyn, Dama di Rohan, e bella la trovò, bella e fredda, come una mattina di primavera pallida non ancora sbocciata a piena femminilità. E di colpo lei si accorse di Aragorn: alto erede di re, da molti inverni reso saggio, di grigio ammantato, che celava una forza da lei però avvertita. Per un istante restò come di sasso, poi rapida si volse e disparì. “Ora, sire,” disse Gandalf, “guarda la tua terra! Torna a respirare l’aria libera!” Dal porticato in cima all’alta terrazza scorgevano oltre il rivo i verdi campi di Rohan sfumare in un grigio distante. Cortine di pioggia sospinte dal vento cadevano a sghimbescio. In alto e a occidente il cielo rintronava di cupi tuoni e in lontananza, tra le cime di recondite alture, la folgore guizzava. Ma il vento era girato a nord e già il temporale venuto da Oriente si ritraeva, ripiegando verso sud in direzione del mare. All’improvviso, da uno squarcio tra le nuvole alle loro spalle un raggio di sole calò come una pugnalata. Gli scrosci cadevano corruschi come argento e in lontananza il fiume luccicava qual vetro cangiante. “Qui non è così buio,” disse Théoden. “No,” disse Gandalf. “Né gli anni pesano a tal segno sulle tue spalle come qualcuno vorrebbe farti credere. Getta via il puntello!” Dalla mano del re il nero bastone cadde con fragore sulle pietre. Théoden si drizzò, lentamente, come un uomo indolenzito perché a lungo chino su un lavoro duro e monotono. Alto ora e dritto si teneva, e nel guardare il cielo che si apriva gli occhi erano azzurri. “Cupi son stati i miei sogni ultimamente,” disse, “ma mi sento come uno che si è appena risvegliato. Ora vorrei che tu fossi venuto prima, Gandalf. Temo che sia già troppo tardi, se non per vedere gli ultimi giorni della mia casa. Ormai non resterà più a lungo in piedi l’alto palazzo costruito da Brego figlio di Eorl. Il fuoco divorerà l’alto seggio. Che cosa si può fare?” “Molto,” disse Gandalf. “Ma prima manda a chiamare Éomer. Ho motivo di ritenere che, su consiglio di Gríma, di colui che tutti tranne te chiamano il Rettilingua, tu lo tenga prigioniero.” “È vero,” disse Théoden. “Si era ribellato ai miei ordini e aveva minacciato di morte Gríma nella mia sala del trono.” “Si può amare te senza per questo amare Rettilingua o i suoi consigli,” disse Gandalf. “Può darsi. Farò come chiedi. Ordina a Háma di presentarsi al mio cospetto. Giacché si è dimostrato inaffidabile come sentinella, facciamone messaggero. I colpevoli porteranno i colpevoli al giudizio,” disse Théoden con voce tetra ma, guardando Gandalf, sorrise e nel farlo molte rughe di apprensione si spianarono per non più tornare. Dopo aver convocato Háma e avergli conferito l’incarico, Gandalf condusse Théoden a uno degli scranni di pietra e poi si sedette a sua volta davanti al re sull’ultimo gradino. Aragorn e i suoi compagni erano in piedi lì vicino. “Non c’è tempo per raccontarti tutto quello che dovresti sapere,” disse Gandalf. “Tuttavia, se la mia speranza non sarà tradita, fra non molto verrà per me il momento di parlare in modo più esauriente. Bada! Tu ti trovi in un pericolo perfino più grande di quello che l’ingegno di Rettilingua saprebbe ordire nei tuoi sogni. Ma ecco! Non sogni più. Tu vivi. Gondor e Rohan non sono soli. Il nemico è incalcolabilmente forte, però noi abbiamo una speranza che non ha previsto.” A questo punto Gandalf si mise a parlare svelto. La voce era bassa e misteriosa, e solo il re udì quel che diceva. Ma mentre parlava la luce più vivida brillava negli occhi di Théoden, che alla fine si levò in tutta la sua statura, Gandalf lo affiancò e assieme da quel luogo elevato spaziarono con lo sguardo verso Oriente. “In verità,” disse Gandalf, ora a voce alta, acuta e chiara, “laddove risiede il nostro timore più grande, si trova altresì la nostra speranza. Il destino è ancora appeso a un filo. Ma c’è ancora speranza, se riusciamo a rimanere invitti per un poco.” Anche gli altri allora volsero gli occhi a Oriente. Spaziando sopra le leghe divisorie del terreno, spinsero lo sguardo fino al limite, e la speranza e il timore portarono il pensiero anche più in là, oltre le montagne oscure, nella Terra d’Ombra. Dov’era adesso il Portatore dell’Anello? Com’era sottile in verità il filo cui era appeso il fato! A Legolas, che sforzava gli occhi perspicaci, parve di cogliere un bagliore di bianco: forse in lontananza il sole aveva balenato su un pinnacolo della Torre di Guardia. E più lontano ancora, infinitamente remota eppure una presenza minacciosa, sussisteva una minuscola lingua di fuoco. Lentamente Théoden tornò a sedersi, come se la stanchezza lottasse ancora per dominarlo contro il volere di Gandalf. “Ahimè!” disse, “giorni malvagi sono questi miei, e giungono in vecchiaia in luogo di una meritata pace. Peccato per quel coraggioso di Boromir! Periscono i giovani e i vecchi restano a vizzire.” E con le mani rugose strinse le ginocchia. “Le tue dita ricorderebbero meglio la loro antica forza se afferrassero l’elsa di una spada,” disse Gandalf. Théoden si alzò e portò la mano al fianco; ma dalla cinta non pendeva spada. “Dove l’ha riposta Gríma?” mormorò sottovoce. “Prendi questa, amato sire!” disse una voce squillante. “È sempre stata al tuo servizio.” Due uomini avevano salito in silenzio le scale e ora si trovavano a pochi gradini dalla cima. Uno era Éomer. Non aveva elmo sul capo né cotta di maglia sul petto, ma in pugno teneva una spada sguainata e, nell’inginocchiarsi, porse l’elsa al suo padrone. “Che cosa succede?” disse Théoden severo. Si girò verso Éomer e gli uomini si stupirono a vederlo ora così impettito e fiero. Dov’era il vecchio che avevano lasciato rannicchiato sulla sedia o appoggiato al bastone? “Sono stato io, sire,” disse Háma tremante. “Avevo capito che Éomer andava liberato. La gioia che mi ha pervaso il cuore forse mi ha fatto sbagliare. E poi, visto che era tornato libero ed essendo lui un Maresciallo della Marca, dietro sua richiesta gli ho restituito la spada.” “Per deporla ai tuoi piedi, mio signore,” disse Éomer. Per un attimo di silenzio Théoden restò a guardare Éomer sempre inginocchiato ai suoi piedi. Nessuno dei due si mosse. “Non vuoi prender la spada?” disse Gandalf. Lentamente Théoden allungò la mano. Quando le dita impugnarono l’elsa, agli osservatori sembrò che il magro braccio riacquistasse forza e fermezza. A un tratto sollevò la lama e la roteò lucente e sibilante in aria. Poi lanciò un possente grido. La voce risuonò squillante mentre intonava nella lingua di Rohan una chiamata alle armi. Orsù levatevi, Cavalieri di Théoden! Atrocità in atto, oscuro è oriente. Sellate i cavalli, suoni il corno! Avanti Eorlingas! Le guardie, credendo d’esser state chiamate, salirono di corsa le scale. Guardarono stupite il loro signore, e poi come un sol uomo sguainarono le spade e le deposero ai suoi piedi. “Agli ordini!” dissero. “Westu Théoden hál!” gridò Éomer. “È una gioia per noi vedere che hai ritrovato te stesso. Gandalf, non diranno mai più che vieni accompagnato solo da sventura.” “Riprendi la tua spada, Éomer, figlio di sorella!” disse il re. “E tu va’ a cercar la mia, Háma! Ce l’ha in custodia Gríma. Porta anche lui con te. Ordunque, Gandalf, dicevi di avere un consiglio da darmi, se ti avessi prestato ascolto. Qual è questo consiglio?” “Lo hai già seguito,” replicò Gandalf. “Riporre la fiducia in Éomer anziché in un uomo dalla mente infida. Accantonar rimpianti e timori. Fare ciò che è più urgente. Chiunque sappia cavalcare dovrebbe essere inviato all’istante a ovest, come ti consigliava Éomer: dobbiamo distruggere anzitutto la minaccia costituita da Saruman finché siamo in tempo. In caso di fallimento, per noi è la fine. In caso di successo… allora affronteremo l’impegno successivo. Nel frattempo tutti quelli che son rimasti, donne, bambini e vecchi, dovrebbero correre a nascondersi nei rifugi che avete sulle montagne. Non erano forse pronti a sostenere un momento così brutto? Facciano provviste, senza indugio però, e senza caricarsi di beni preziosi, grandi o piccoli. Ne va della vita.” “Ora questo consiglio mi sembra buono,” disse Théoden. “La mia gente si prepari! Ma voi, miei ospiti… hai detto bene, Gandalf: a palazzo la creanza è diminuita. Voi avete cavalcato tutta la notte e il mattino volge al termine. Non avete dormito né mangiato. Vi farò preparare la foresteria: lì potrete dormire dopo esservi rifocillati.” “No, sire,” disse Aragorn. “Non è ancora tempo di riposare per chi è stanco. Gli uomini di Rohan devono partire oggi stesso, e noi andremo con loro, ascia, spada e arco. Non li abbiamo portati per deporli contro il tuo muro, Signore della Marca. E io ho promesso a Éomer che assieme avremmo sguainato la spada.” “Ora sì che c’è speranza di vittoria!” disse Éomer. “Sì, speranza,” disse Gandalf. “Ma Isengard è forte. E altri pericoli si fanno sempre più vicini. Non indugiare, Théoden, quando saremo partiti. Affrettati a condurre la tua gente alla Rocca di Fanclivo sulle alture!” “No, Gandalf!” disse il re. “Tu non conosci la capacità che hai di sanare. Non sarà come dici. Io stesso andrò alla guerra e, se dovrà accadere, cadrò in battaglia. Così dormirò meglio.” “Allora financo la disfatta di Rohan risulterà gloriosa poi nel canto,” disse Aragorn. Gli armigeri presenti fecero cozzar le armi al grido: “Il Signore della Marca cavalcherà! Avanti Eorlingas!” “Ma la tua gente non deve restar senz’armi e senza pastore,” disse Gandalf. “Chi la guiderà e la governerà in tua vece?” “Me ne occuperò prima di partire,” rispose Théoden. “Ecco arrivare il mio consigliere.” In quel mentre Háma tornava da palazzo. Dietro di lui strisciante in mezzo a due altri uomini veniva Gríma il Rettilingua. Bianchissimo era in viso. Strizzava gli occhi alla luce del sole. Háma s’inginocchiò e porse a Théoden una lunga spada dentro un fodero incastonato di gemme verdi e dal fermaglio d’oro. “Questa, sire, è Herugrim, la tua antica lama,” disse. “L’abbiamo trovata nel suo forziere. Era restio a consegnar le chiavi. Lì si trovano molte altre cose mancanti agli uomini.” “Tu menti,” disse Rettilingua. “E questa me la lasciò in custodia il tuo padrone in persona.” “Che da te ora ne vuole la restituzione,” disse Théoden. “Ti dispiace forse?” “No di certo, sire,” disse Rettilingua. “Io mi prendo cura di te e dei tuoi averi come meglio posso. Ma non ti stancare e non mettere a dura prova le tue forze. Lascia che di questi ospiti molesti si occupino altri. Stanno per portarti in tavola il pranzo. Perché non vai a mangiare?” “Ci andrò,” disse Théoden. “E fate mettere sul tavolo altro cibo per i miei ospiti. L’esercito parte oggi. Fatelo annunciare dagli araldi! Devono convocare tutti quelli che vivono nei pressi! Ogni uomo e ragazzo forte in grado di maneggiar le armi, tutti i proprietari di cavalli, devono trovarsi pronti in sella al cancello prima della seconda ora del meriggio!” “Amato sire!” esclamò Rettilingua. “È successo quel che temevo. Questo mago ti ha ammaliato. Non rimarrà nessuno a difendere il Palazzo d’Oro dei tuoi avi e tutti i tuoi tesori? Nessuno a proteggere il Signore della Marca?” “Se è una malìa,” disse Théoden, “mi sembra più salutare dei tuoi mormorii. Con le tue spezierie fra non molto mi sarei ridotto a camminare a quattro zampe come una bestia. No, non rimarrà nessuno, neanche Gríma. Anche Gríma partirà a cavallo. Va’! Ti resta ancora tempo per togliere la ruggine dalla spada.” “Pietà, signore!” piagnucolò Rettilingua, prostrandosi. “Abbi pietà di chi si è consumato al tuo servizio. Non allontanarmi da te! Rimarrò almeno io al tuo fianco quando tutti gli altri se ne saranno andati. Non mandar via il tuo fedele Gríma!” “Ho pietà di te,” disse Théoden. “E non ti allontano dal mio fianco. Io stesso andrò in guerra coi miei uomini. T’invito a venir con me e a dar prova della tua fedeltà.” Rettilingua passava con gli occhi da una faccia all’altra. Aveva lo sguardo della bestia braccata che cerca un varco nella cerchia dei nemici. Si leccò le labbra con la lunga lingua esangue. “Una decisione siffatta da parte di un signore del Casato di Eorl, ancorché vecchio, c’era da aspettarsela,” disse. “Ma chi lo ama per davvero avrebbe avuto riguardo per i suoi anni declinanti. Mi accorgo tuttavia d’essere giunto troppo tardi. Altri, che la morte del mio signore attristerebbe forse meno, lo hanno già convinto. Se non posso disfar la loro opera, dammi retta almeno in questo, sire! Qualcuno che conosca le tue idee e rispetti i tuoi ordini dovrebbe rimanere a Edoras. Nomina un fedele castaldo. Lascia ogni cosa in custodia del tuo consigliere Gríma fino al tuo ritorno… e io prego che possiamo vederlo, benché nessuna persona saggia ci spererebbe.” Éomer rise. “E se un simile pretesto non ti esime dalla guerra, nobilissimo Rettilingua,” disse, “quale incarico meno onorifico accetteresti? Portare un sacco di farina sulle montagne… se mai qualcuno volesse affidartelo?” “No, Éomer, non hai capito appieno il pensiero di Mastro Rettilingua,” disse Gandalf, puntando su Gríma lo sguardo penetrante. “Lui è audace e astuto. Perfino adesso fa un gioco rischioso e vince un punto. Ore del mio prezioso tempo ha già sprecato. Giù, serpe!” disse a un tratto con voce tremenda. “Ventre a terra! Da quanto tempo Saruman ti ha comprato? Qual era la ricompensa promessa? Che una volta morti tutti gli uomini avresti raccolto la tua parte del tesoro e preso la donna dei tuoi desideri? Troppo a lungo l’hai occhieggiata sotto quelle palpebre e l’hai seguita passo passo.” Éomer afferrò la spada. “Lo sapevo già,” mormorò. “E per questa ragione lo avrei anche ucciso, dimenticando la regola del palazzo. Ma ci sono altre ragioni.” Fece un passo avanti, ma Gandalf lo fermò con la mano. “Ora Éowyn è al sicuro,” disse. “Ma tu, Rettilingua, hai fatto quel che potevi per il tuo vero padrone. Una qualche ricompensa te la sei comunque guadagnata. Saruman, però, tende a ignorare i patti. Ti consiglierei di affrettarti a ricordarglieli, prima che dimentichi i tuoi fedeli servigi.” “Tu menti,” disse Rettilingua. “Quella parola ti esce troppo spesso e facilmente dalla bocca,” disse Gandalf. “Io non mento. Guarda, Théoden, ecco una serpe! Non puoi portarla con te senza correre rischi, e non è il caso di lasciarla qui. Ucciderla sarebbe giustizia. Ma non è sempre stata com’è adesso. Un tempo era un uomo e a suo modo ti ha reso servigio. Dagli un cavallo e lascialo subito libero di andare dove vuole. Dalla scelta lo giudicherai.” “Hai sentito, Rettilingua?” disse Théoden. “A te la scelta: venire con me alla guerra e mostrarci in battaglia se sei sincero; o andartene adesso, dove vuoi. In tal caso però, se mai ci rincontrassimo, io non avrò pietà.” Lentamente Rettilingua si alzò. Li guardò di sottecchi. Per ultimo squadrò il viso di Théoden e aprì la bocca come per parlare. Poi si raddrizzò di colpo. Le mani frementi, gli occhi lampeggianti e così pieni di malvagità che gli uomini si ritrassero. Scoprì i denti; e poi con un sibilo sputò davanti ai piedi del re e, con un balzo da un lato, infilò le scale. “Inseguitelo!” disse Théoden. “Attenti, non deve far male a nessuno, ma evitate di aggredirlo o ostacolarlo. Dategli un cavallo, se lo vuole.” “E se ce n’è uno disposto a portarlo,” disse Éomer. Una guardia corse giù per le scale. Un’altra andò al pozzo ai piedi della terrazza e riempì d’acqua l’elmo. Con quella lavò le pietre che Rettilingua aveva insozzato. “E ora, miei ospiti, venite!” disse Théoden. “Venite e prendetevi quel tanto di ristoro concesso dalla fretta.” Rientrarono nel grande palazzo. In città, sotto di loro, già si udivano l’appello degli araldi e il suono dei corni. Il re sarebbe partito non appena radunati e armati i cittadini e gli abitanti del circondario. Alla tavola del re sedevano Éomer e i quattro ospiti, e a servire il re pensava dama Éowyn. Mangiarono e bevvero in gran fretta. Gli altri ascoltarono in silenzio mentre Théoden interrogava Gandalf sul conto di Saruman. “Chissà a quando risale il suo tradimento,” disse Gandalf. “Non è stato sempre malvagio. Una volta era amico di Rohan, ne sono certo; e anche quando il cuore si raffreddò, ti trovò pur sempre utile. Ma ormai da tempo dietro la maschera dell’amico ordiva la tua caduta, in attesa del momento buono. In quegli anni Rettilingua aveva un compito facile e tutto ciò che facevi si veniva subito a sapere a Isengard: il paese era aperto al viavai degli stranieri. E il mormorio incessante di Rettilingua nelle orecchie ti avvelenava i pensieri, ti raggelava il cuore, t’indeboliva le membra, mentre gli altri guardavano impotenti, perché la tua volontà era nelle sue mani. “Ma quando io sono fuggito e ti ho messo in guardia, allora la maschera, per chi voleva vedere, si strappò. Da quel momento Rettilingua fece un gioco rischioso, cercando sempre di frenarti, d’impedirti di raccogliere le forze. Era scaltro: ottundeva la cautela degli uomini, ne accentuava i timori, secondo l’esigenza. Non ricordi con quanto zelo caldeggiò una spedizione a nord con gran dispendio d’uomini, mettendovi su una falsa pista, perché il pericolo immediato era a ovest? Ti ha convinto a proibire a Éomer di dar la caccia agli Orchi razziatori. Se Éomer non avesse sfidato la voce di Rettilingua che parlava per bocca tua, quegli Orchi ormai avrebbero raggiunto Isengard con una ricca preda di guerra. Non proprio quella preda che Saruman brama più di ogni altra cosa, ma pur sempre due membri della mia Compagnia, partecipi di una speranza segreta, della quale, sire, non posso ancora parlare apertamente neanche a te. Non oso pensare a ciò che ora patirebbero o a ciò che Saruman avrebbe potuto apprendere a nostro nocumento.” “Devo molto a Éomer,” disse Théoden. “Cuore fedele può avere lingua indocile.” “Di’ pure,” disse Gandalf, “che a occhi sviati la verità assume l’aria di una smorfia.” “I miei occhi invero erano quasi ciechi,” disse Théoden. “Ti sono più che mai debitore, ospite mio. Una volta di più sei giunto in tempo. Prima di partire vorrei farti un dono: a te la scelta. Non hai che da nominare qualcosa che mi appartiene. Ormai tengo per me solo la spada!” “Se sono giunto in tempo, resta da vedere,” disse Gandalf. “Ma come dono, sire, ne sceglierò uno che risponde alle mie esigenze: rapido e sicuro. Donami Mantombroso! Prima me lo avevi soltanto prestato, se si può parlar di prestito. Ma ora lo cavalcherò incontro a un gran pericolo, mettendo l’argento contro il nero: non rischierei nulla che non mi appartiene. E poi tra noi è già nato un vincolo amoroso.” “Bene hai scelto,” disse Théoden; “e ora son felice di donarlo. Nondimeno è un grande dono. Non c’è nessuno come Mantombroso. Con lui è tornato uno dei possenti destrieri dell’antichità. Non ne torneranno altri così. E a voi miei altri ospiti offrirò quel che si troverà nell’armeria. Spade non vi occorrono, ma ci sono elmi e cotte di maglia abilmente lavorate, doni di Gondor ai miei avi. Scegliete tra quelli prima di partire, e possano servire alla bisogna!” Vennero allora uomini portando capi adibiti alla guerra presi dal tesoro del re e vestirono Aragorn e Legolas di cotte rilucenti. Scelsero anche elmi e scudi rotondi: le borchie erano placcate in oro e incastonate di gemme verdi, rosse e bianche. Gandalf non prese nessuna armatura; e Gimli non aveva bisogno di una cotta di maglia, anche se ce ne fosse stata una della sua misura, perché nei forzieri di Edoras non c’era usbergo di miglior fattura del suo corsaletto forgiato sotto la Montagna al Nord. Ma scelse un berretto di ferro e cuoio che ben si adattava alla sua testa tonda; e anche un piccolo scudo, che recava inciso, bianco su verde, il cavallo al galoppo, emblema della Casa di Eorl. “Possa proteggerti bene!” disse Théoden. “L’hanno fatto per me ai tempi di Thengel, quand’ero ancora un ragazzo.” Gimli s’inchinò. “Sono fiero, Signore della Marca, di portare il tuo stemma,” disse. “In verità preferirei portare un cavallo anziché farmi portare. I miei piedi mi piacciono di più. Ma forse giungerò lo stesso in un luogo dove combattere sulle mie gambe.” “È assai probabile,” disse Théoden. A questo punto il re si alzò, ed ecco Éowyn farsi avanti con il vino. “Ferthu Théoden hál!” disse. “Ricevi questa coppa e bevi all’ora lieta. La salute sia con te alla partenza e al ritorno!” Théoden bevve dalla coppa e poi lei la porse agli ospiti. Quando si trovò di fronte ad Aragorn, di colpo s’arrestò e con occhi lucenti posò su di lui lo sguardo. Lui abbassò lo sguardo sul suo bel volto e sorrise; ma nel prendere la coppa le due mani s’incontrarono e, al contatto, Aragorn la sentì tremare. “Salute, Aragorn figlio di Arathorn!” lei disse. “Salute, Dama di Rohan!” egli rispose, ma il volto appariva ora turbato e non sorrise. Dopo che tutti ebbero bevuto, il re attraversò la sala verso le porte. Lì lo aspettavano le guardie e con loro gli araldi, e s’erano radunati tutti i signori e i capi rimasti a Edoras o nelle vicinanze. “Orbene! Io parto per quella che forse è la mia ultima cavalcata,” disse Théoden. “Non ho figli. Il mio figliolo Théodred l’hanno ucciso. Nomino erede Éomer, figlio di mia sorella. Se nessuno di noi due dovesse tornare, allora sceglierete un signore di vostro gradimento. Ma a qualcuno devo ora affidare coloro che qui lascio, perché li governi al posto mio. Chi di voi rimarrà?” Nessuno rispose. “Non c’è nessuno che nominereste? In chi ha fiducia la mia gente?” “Nella Casa di Eorl,” rispose Háma. “Ma di Éomer non posso fare a meno, né lui rimarrebbe,” disse il re; “ed è l’ultimo di quella Casa.” “Non ho detto Éomer,” replicò Háma. “E non è lui l’ultimo. C’è Éowyn, figlia di Éomund, sua sorella. Impavida e di animo nobile. Tutti l’amano. Lascia lei come sire degli Eorlingas mentre noi siamo lontani.” “Sarà fatto,” disse Théoden. “Gli araldi annuncino alla popolazione che li governerà Dama Éowyn!” Poi il re sedette su uno scranno davanti alle porte e Éowyn s’inginocchiò al suo cospetto e ricevette da lui una spada e un magnifico corsale. “Addio, figlia di sorella!” disse. “L’ora è buia, e pur forse torneremo al Palazzo d’Oro. Ma a Fanclivo la gente avrà modo di difendersi a lungo, e se la battaglia dovesse finir male, lì converranno tutti gli scampati.” “Non parlare così!” replicò lei. “Ogni giorno trascorso nell’attesa del tuo ritorno, per me durerà un anno.” Ma nel parlare gli occhi si posarono su Aragorn, in piedi lì accanto. “Il re tornerà,” diss’egli. “Non temere! È a Est e non a Ovest che ci aspetta il fato.” Il re discese allora la scalea affiancato da Gandalf. Gli altri seguirono. Mentre superavano il cancello, Aragorn si volse a guardare. Sola davanti alle porte della casa in cima alle scale Éowyn ristava: la spada dritta davanti a sé, le mani posate sull’elsa. Ora indossava la cotta di maglia e rifulgeva come argento al sole. Gimli procedeva al fianco di Legolas, l’ascia in spalla. “Be’, finalmente si parte!” disse. “Gli uomini hanno bisogno di molte parole prima dei fatti. L’ascia è irrequieta tra le dita. Non dubito che al dunque questi Rohirrim abbiano mani ferali. Tuttavia non è questa la guerra che mi aggrada. Come arriverò alla battaglia? Mi piacerebbe poter camminare e non farmi sballottare come un sacco sull’arcione di Gandalf.” “Un posto più sicuro di tanti altri, a parer mio,” disse Legolas. “Ma Gandalf sarà senz’altro felice di posarti in terra quando inizieranno a fioccare i colpi; o, se non lui, lo stesso Mantombroso. Un’ascia non è un’arma da cavaliere.” “E un Nano non è un cavallerizzo. Colli d’Orco voglio spaccare, non fare lo scalpo agli Uomini,” disse Gimli, carezzando l’impugnatura dell’ascia. Al cancello trovarono un grande stuolo d’uomini, vecchi e giovani, pronti in sella. Lì radunati ce n’eran più di mille. Le lance erano come un bosco scattante. Alte e gioiose si levarono le grida all’arrivo di Théoden. Qualcuno teneva pronto il cavallo del re, Crindineve, e altri i cavalli di Aragorn e Legolas. Gimli, a disagio, era accigliato, ma Éomer lo raggiunse, conducendo per mano il suo cavallo. “Salve, Gimli figlio di Glóin!” esclamò. “Non ho avuto tempo d’imparare l’idioma cortese sotto la tua ferula, come mi avevi promesso. Ma perché non accantoniamo la nostra disputa? Da parte mia non parlerò più male della Dama del Bosco.” “Dimenticherò per il momento la mia collera, Éomer figlio di Éomund,” disse Gimli; “ma se avrai modo di vedere Dama Galadriel con i tuoi occhi, dovrai ammettere che è la dama più bella, altrimenti la nostra amicizia finirà.” “Così sia!” disse Éomer. “Ma fino a quel momento perdonami e, in segno di perdono, ti prego, cavalca con me. Gandalf sarà in testa con il Signore della Marca; ma Zoccolodifuoco, il mio cavallo, ci porterà entrambi, se tu lo vorrai.” “Ti ringrazio davvero,” disse Gimli estremamente compiaciuto. “Sarò felice di venire con te se Legolas, il mio compagno, potrà cavalcare al nostro fianco.” “E così faremo,” disse Éomer. “Legolas alla mia sinistra e Aragorn alla mia destra, e nessuno oserà contrapporsi a noi!” “Dov’è Mantombroso?” disse Gandalf. “Scorrazza sull’erba,” gli risposero. “Non permette a nessuno di toccarlo. Eccolo laggiù, vicino al guado, come un’ombra fra i salici.” Gandalf fischiò e chiamò a gran voce il cavallo per nome, e quello in lontananza sollevò la testa e nitrì, e girandosi si lanciò verso la schiera come una saetta. “Se il soffio del Vento dell’Ovest assumesse un corpo visibile, ci apparirebbe proprio così,” disse Éomer, mentre il cavallo accorreva, per poi arrestarsi innanzi al mago. “Il dono sembra già consegnato,” disse Théoden. “Ma ascoltatemi tutti! Qui io nomino ora il mio ospite, Gandalf Cappabigia, il più saggio dei consiglieri, il più gradito dei vagabondi, signore della Marca, capitano degli Eorlingas finché durerà la genìa nostra; e gli dono Mantombroso, principe dei cavalli.” “Ti ringrazio, Re Théoden,” disse Gandalf. Poi a un tratto gettò all’indietro il mantello grigio, si scrollò di dosso il cappello e balzò in sella. Non portava elmo né cotta. I candidi capelli fluttuavano liberi al vento, le bianche vesti splendevano accecanti al sole. “Ecco il Bianco Cavaliere!” gridò Aragorn, e tutti ripeteron le parole. “Il nostro Re e il Bianco Cavaliere!” urlarono. “Avanti Eorlingas!” Squillarono le trombe. I cavalli s’impennarono e nitrirono. Lancia cozzò contro scudo. Poi il re levò una mano e con lo slancio di una brusca insorgenza di forte vento l’ultima schiera di Rohan cavalcò tonante verso Occidente. Lontano nella pianura Éowyn scorse lo scintillio delle lance, mentre ristava immobile, sola davanti alle porte della casa silenziosa. CAPITOLO VII IL FOSSO DI HELM Al momento di partire da Edoras, già il sole era avviato verso occaso e loro avevano la luce negli occhi, che trasformava tutte le ondivaghe distese di Rohan in una caligine dorata. A nord-ovest, lungo le falde delle Montagne Bianche, c’era una pista battuta e quella seguirono su e giù per una campagna verde, guadando numerosi corsi d’acqua piccoli e rapidi. Sulla destra, lontanissimi, si profilavano i Monti Brumosi, sempre più scuri e alti col trascorrer delle miglia. Il sole tramontò a rilento innanzi a loro. La sera tenne dietro. Incalzata dall’impellenza, la schiera continuava a cavalcare. Per tema di arrivare troppo tardi, procedevano al gran galoppo, concedendosi rare soste. Veloci e resistenti erano i destrieri di Rohan, ma molte le leghe da coprire. Quaranta leghe e più, in linea d’aria, da Edoras ai guadi dell’Isen, dove speravan di trovare gli uomini del re che tenevano testa alle milizie di Saruman. La notte li avvolse. Alla fine si fermarono per accamparsi. Cavalcavano da cinque ore e si erano inoltrati parecchio nella pianura occidentale, eppure non erano ancora neanche a metà strada. In un ampio cerchio sotto il cielo stellato e la luna crescente si disposero al bivacco. Incerti sul decorso degli eventi, non accesero fuochi; ma tutt’intorno piazzarono guardie a cavallo e, come ombre nelle pieghe del terreno, sguinzagliarono esploratori in ricognizione. La notte passò lenta senza notizie né allarmi. All’alba suonarono i corni e, in meno di un’ora, si erano rimessi in moto. In cielo non si vedevano ancora nuvole, ma l’aria era pesante; faceva caldo per la stagione. Il sole sorgeva opaco con dietro, seguendolo a rilento su nel cielo, un’oscurità crescente, come di una grande tempesta in arrivo da Oriente. E in lontananza, a Nord-ovest, un’altra oscurità sembrava rimuginare ai piedi dei Monti Brumosi, un’ombra che strisciava giù a rilento dalla Valle del Mago. Gandalf si spostò all’indietro, portandosi all’altezza di Legolas, che cavalcava al fianco di Éomer. “Tu hai l’occhio acuto della tua gente, Legolas,” disse; “gente che sa distinguere un passero da un fringuello a una lega di distanza. Dimmi, vedi nulla laggiù verso Isengard?” “Sono molte miglia,” disse Legolas, scrutando in quella direzione e facendo solecchio con la lunga mano. “Vedo un’oscurità. All’interno si muovono sagome, grandi sagome lontane in riva al fiume; ma non capisco che cosa siano. A impedirmi di vedere non sono nebbia o nuvole: c’è un velo d’ombra steso sulla landa da uno strano potere e scende lentamente a valle. È come se il crepuscolo defluisse sotto un’infinità di piante dalle alture.” “E dietro di noi è in arrivo una vera e propria tempesta di Mordor,” disse Gandalf. “Sarà una notte nera.” Mentre il secondo giorno di viaggio proseguiva, l’aria si fece sempre più pesante. Nel pomeriggio le scure nubi li raggiunsero: un fosco baldacchino con grandi orli fluttuanti punteggiati di luce abbacinante. Il sole calò rosso cruore in una foschia fumigante. Le lance dei Cavalieri ostentavano punte di fuoco agli ultimi raggi di sole che accendevano le erte pareti dei picchi di Thrihyrne: ora si stagliavano vicinissime sul braccio più settentrionale delle Montagne Bianche, tre corni dentellati affisi sul tramonto. Nell’ultimo bagliore rosso gli uomini in avanscoperta scorsero un punto nero, un cavaliere che galoppava verso di loro. Si fermarono ad aspettarlo. Quello che arrivò era un uomo esausto, dall’elmo ammaccato e lo scudo rotto. Smontò lentamente da cavallo e per un po’ rimase senza fiato. Alla fine parlò. “Éomer è con voi?” domandò. “Finalmente siete arrivati; troppo tardi però, e con troppo poche forze. Dopo la caduta di Théodred le cose si sono messe male. Ieri ci hanno respinto di qua dall’Isen con gravi perdite; molti sono periti al guado. Poi di notte forze fresche hanno attraversato il fiume e assalito il nostro accampamento. A Isengard non dev’essere rimasto più nessuno; e Saruman ha armato i selvaggi montanari e i pastori di Landumbria oltre i fiumi e ha scatenato anche costoro contro di noi. Ci hanno sopraffatto. Il muro di scudi s’è infranto. Erkenbrand del Westfold ha portato tutti gli uomini che è riuscito a radunare verso la sua fortezza nel Fosso di Helm. Gli altri sono dispersi. “Dov’è Éomer? Ditegli che più avanti non c’è speranza. Dovrebbe far ritorno a Edoras prima dell’arrivo dei lupi di Isengard.” Théoden era rimasto in silenzio, nascosto alla vista dell’uomo dietro le guardie; ora spinse avanti il cavallo. “Vieni al mio cospetto, Ceorl!” disse. “Sono qui. L’ultima schiera degli Eorlingas si è messa in moto. Non tornerà senza aver combattuto.” Il viso dell’uomo s’illuminò di gioia e di stupore. Si raddrizzò. Poi s’inginocchiò e offrì la spada intaccata al re. “Ai tuoi ordini, sire!” gridò. “E perdonami! Credevo…” “Credevi che fossi rimasto a Meduseld, curvo come un vecchio albero d’inverno sotto la neve. Era così quando sei partito per la guerra. Ma un vento d’occidente ha scosso i rami,” disse Théoden. “Date a quest’uomo un cavallo fresco! Galoppiamo in soccorso di Erkenbrand!” Mentre Théoden parlava, Gandalf aveva cavalcato un po’ più avanti e lì da solo si era seduto a guardare a nord, verso Isengard, e a ovest, dove tramontava il sole. Poi era tornato indietro. “Galoppa, Théoden!” disse. “Galoppa fino al Fosso di Helm! Non andare ai Guadi dell’Isen e non indugiare nella pianura! Devo lasciarti per qualche tempo. Mantombroso deve ora portarmi in una rapida missione.” Rivolto ad Aragorn, a Éomer e agli uomini al servizio del re, gridò: “Proteggete bene il Signore della Marca fino al mio ritorno. Aspettatemi alla Porta di Helm! Addio!” Disse una parola a Mantombroso e, come una freccia dall’arco, il grande cavallo schizzò via. Scomparve sotto i loro stessi occhi: un lampo d’argento nel tramonto, un vento sull’erba, un’ombra che filava e si dileguava. Crindineve nitrì e s’impennò, bramoso di seguirlo; ma soltanto un ratto uccello in volo avrebbe potuto raggiungerlo. “Che cosa significa?” disse una delle guardie a Háma. “Che Gandalf Cappabigia ha invero molta fretta,” rispose Háma. “Non fa che andare e venire quando meno te l’aspetti.” “Rettilingua, se fosse qui, non avrebbe difficoltà a spiegarlo,” disse l’altro. “Senz’altro,” disse Háma; “il sottoscritto invece aspetterà di veder tornare Gandalf.” “Forse aspetterai a lungo,” disse l’altro. La schiera deviò allora dalla strada che menava ai Guadi dell’Isen per puntare in direzione sud. Scese la notte e loro cavalcavano ancora. Le colline si avvicinavano, ma gli alti picchi di Thrihyrne erano già indistinti contro il cielo che imbruniva. A qualche miglio ancora di distanza, sul lato opposto della Vallea del Westfold, un grande recesso in mezzo ai monti, era sita una verde comba, dalla quale un valico immetteva alle colline. Gli abitanti del luogo lo chiamavano il Fosso di Helm, dal nome di un eroe di antiche guerre che ci aveva trovato rifugio. Sempre più scosceso e stretto serpeggiava da nord verso l’interno all’ombra del Thrihyrne, finché le falesie, covo di corvi, come torri maestose ai due lati sbarravano l’ingresso alla luce. Alla Porta di Helm, davanti all’imboccatura del Fosso, dalla parete nord spuntava uno sperone di roccia. Sulla sporgenza si ergevano alte mura di pietra antica e, all’interno, spiccava superba una torre. Gli uomini raccontavano che nei lontani giorni di gloria di Gondor i re del mare avevano costruito la fortezza per mano dei giganti. La chiamavano Borgocorno, perché una tromba suonata sulla torre echeggiava nel Fosso retrostante, come se armate da gran tempo cadute nell’oblio partissero per la guerra da caverne sotto le colline. Gli uomini di un tempo avevano anche innalzato una muraglia da Borgocorno alla parete sud, sbarrando l’ingresso alla gola. Sotto, grazie a un ampio canale sotterraneo, usciva il Fiume del Fosso. Serpeggiando ai piedi del Roccorno defluiva poi in un canalone attraverso un ampio spicchio verde che declinava dolcemente dalla Porta di Helm alla Diga di Helm. Da lì cadeva nella Comba del Fosso e poi nella Vallea del Westfold. Lì a Borgocorno alla Porta di Helm ora dimorava Erkenbrand, signore del Westfold ai confini della Marca. Con la minaccia della guerra a offuscare i giorni, Erkenbrand, saggio qual era, aveva riparato la muraglia e consolidato la fortezza. I Cavalieri erano ancora nella bassa vallata prima dell’imboccatura della Comba, quand’ecco giunger grida e squilli di tromba dagli esploratori in avanscoperta. Dall’oscurità sibilavano frecce. Un esploratore tornò indietro al galoppo a riferire che cavalieri in groppa a lupi battevano la valle e che uno stuolo di Orchi e uomini selvaggi stava accorrendo verso sud dai Guadi dell’Isen e sembrava dirigersi al Fosso di Helm. “Abbiamo trovato molti dei nostri trucidati mentre fuggivano in quella direzione,” disse l’esploratore. “E abbiamo incontrato gruppi sparsi che, privi di un comandante, erravano senza una meta. Che cosa ne è stato di Erkenbrand nessuno sembra saperlo. È probabile che lo raggiungeranno prima che arrivi alla Porta di Helm, se non è già perito.” “E di Gandalf nessuna traccia?” domandò Théoden. “Sì, mio signore. Molti hanno visto un vecchio vestito di bianco in sella a un cavallo trascorrere qua e là sulle pianure come vento in mezzo all’erba. Qualcuno l’ha scambiato per Saruman. Dicono che prima di notte abbia preso la strada d’Isengard. Qualcuno dice anche di aver visto in precedenza Rettilingua, diretto a nord con una compagnia di Orchi.” “Per Rettilingua saranno guai, se cade nelle mani di Gandalf,” disse Théoden. “Tuttavia ora sento la mancanza di entrambi i consiglieri, del vecchio e del nuovo. Ma in questo frangente non ci resta altra scelta che proseguire, come ha detto Gandalf, fino alla Porta di Helm, indipendentemente dalla presenza di Erkenbrand. Si sa quanto è grande l’esercito che cala dal Nord?” “È grandissimo,” disse l’esploratore. “Per chi fugge ogni nemico ne vale due, ma ho avuto modo di parlare con uomini intrepidi e sono sicuro che il nemico ha un numero di effettivi di gran lunga superiore a tutti quelli a nostra disposizione.” “Allora affrettiamoci,” disse Éomer. “Vediamo di passare in mezzo ai nemici che potrebbero frapporsi tra noi e la fortezza. Nel Fosso di Helm ci sono caverne dove nascondersi a centinaia; e da lì passaggi segreti portano alle alture.” “Non fidarti dei passaggi segreti,” disse il re. “Saruman ha avuto tutto il tempo di spiare questa terra. Lì nondimeno potremmo difenderci a lungo. Andiamo!” Aragorn e Legolas passarono con Éomer in avanguardia. Cavalcarono ininterrottamente nella notte buia, rallentando l’andatura con l’infittirsi dell’oscurità e l’inerpicarsi in direzione sud del percorso, sempre più in alto tra le indistinte pieghe alle pendici dei monti. Pochi i nemici incontrati lungo il tragitto. S’imbatterono qua e là in bande raminghe di Orchi, che fuggivano però prima che i Cavalieri riuscissero a prenderli o a ucciderli. “Non ci vorrà molto, temo,” disse Éomer, “prima che l’arrivo dell’esercito del re giunga all’orecchio del capo dei nostri nemici, Saruman o chi altri ha messo a capitanarli.” Il rumorio della guerra cresceva dietro di loro. Ora udivano, portato sulle tenebre, il suono di aspri canti. Avevano risalito gran parte della Comba del Fosso allorché si volsero a guardare. Videro allora torce, un brulichio di punti di luce ardente sui neri campi retrostanti, sparse come fiori rossi serpenti dal bassopiano in lunghe file baluginose. Qua e là sbalzava una più vasta vampa. “È un grande esercito e c’incalza da presso,” disse Aragorn. “Portano il fuoco,” disse Théoden, “e sulla loro scia bruciano pagliai, capanne e alberi. Questa era una vallata ricca e aveva molte fattorie. Povero popolo mio!” “Magari fosse giorno e potessimo lanciarci all’assalto su di loro come una tempesta scesa dai monti!” disse Aragorn. “Soffro a dover fuggire innanzi a loro.” “Non dovremo fuggire più a lungo,” disse Éomer. “La Diga di Helm non dista molto ormai, un’antica trincea con bastione scavata attraverso la comba, cinquecento passi sotto la Porta di Helm. Lì possiamo voltarci e dar battaglia.” “No, siamo troppo pochi per difendere la Diga,” disse Théoden. “È lunga un miglio se non di più e la breccia è larga.” “E, se messi alle strette, alla breccia dovrà resistere la nostra retroguardia,” disse Éomer. Non c’erano né la luna né le stelle quando i Cavalieri giunsero alla breccia nella Diga, dove il fiume dall’alto fuoriusciva, fiancheggiato dalla strada che scendeva da Borgocorno. Il bastione si stagliò di punto in bianco innanzi a loro, un’ombra alta al di là di un pozzo scuro. Al loro avvicinarsi una sentinella diede il chi va là. “Il Signore della Marca si reca alla Porta di Helm,” rispose Éomer. “A parlare è Éomer figlio di Éomund.” “Gran bella notizia: non ci speravamo più,” disse la sentinella. “Affrettatevi! Avete il nemico alle calcagna.” La schiera attraversò la breccia e si fermò sul declivio erboso soprastante. Indi appresero con gioia che Erkenbrand aveva lasciato molti uomini a difesa della Porta di Helm, ai quali si erano aggiunti altri scampati in fuga. “Ne abbiamo forse un migliaio in grado di combattere a piedi,” disse Gamling, un vecchio a capo degli uomini a guardia della Diga. “Ma la maggior parte ha visto troppi inverni, come me, o troppo pochi, come il figlio di mio figlio. Quali nuove di Erkenbrand? Ieri era giunta voce che si stava ritirando qui con quel che resta dei migliori Cavalieri del Westfold. Ma non è arrivato.” “Temo che oramai non verrà più,” disse Éomer. “I nostri esploratori non hanno avuto notizia di lui e il nemico ha invaso tutta la vallata dietro di noi.” “Magari fosse sopravvissuto,” disse Théoden. “Era un uomo poderoso. Riviveva in lui il coraggio di Helm Manodimaglio. Ma non possiamo aspettarlo qui. Ora dobbiamo radunar tutte le forze entro le mura. Come state a provviste? Noi ne abbiamo portate poche, perché siamo partiti per combattere in campo aperto, non per un assedio.” “Dietro di noi, nelle caverne del Fosso, ci sono i tre quarti della popolazione del Westfold, vecchi e giovani, donne e bambini,” disse Gamling. “Ma lì abbiamo anche raccolto una grande quantità di vettovaglie, di animali e di foraggio.” “Bene,” disse Éomer. “Stanno bruciando e saccheggiando tutto ciò che è rimasto nella valle.” “Se verranno qui a trattar l’acquisto delle nostre mercanzie, pagheranno un alto prezzo,” disse Gamling. Il re e i suoi Cavalieri proseguirono. Giunti alla strada rialzata che attraversava il fiume smontarono. Condussero i cavalli in una lunga fila su per la rampa e all’interno dei cancelli di Borgocorno. Trovarono ad accoglierli altra gioia e speranza rinnovata: adesso c’erano uomini a sufficienza per presidiare sia la cittadella sia la muraglia protettiva. Éomer si affrettò a disporre i propri uomini. Il re e quelli del suo seguito erano a Borgocorno insieme a molti del Westfold. Sulla Muraglia del Fosso, sulla torre e dietro, invece, Éomer schierò la maggior parte degli effettivi a disposizione, perché lì la difesa sembrava meno solida nell’eventualità di un attacco risoluto e in forze. I cavalli vennero condotti nella parte alta del Fosso e lasciati con quel minimo di sorveglianza che potevano permettersi. La Muraglia del Fosso era alta sei metri e così spessa che quattro uomini potevano camminare fianco a fianco sulla cima, protetti da un parapetto dal quale solo un uomo alto avrebbe potuto guardare. Sparse nella pietra c’erano feritoie per scoccare le frecce. Alla merlatura si accedeva tramite una scala che scendeva da una porta nella corte esterna di Borgocorno; anche tre rampe di scalini salivano alle mura dal Fosso retrostante; ma la facciata esterna era liscia e le grandi pietre che la componevano erano disposte con tanta perizia da non offrire appiglio nei punti di giunzione, e in alto aggettavano come una scogliera scavata dal mare. Gimli era sulle mura, appoggiato contro la spalletta. Seduto sul parapetto Legolas palpeggiava l’arco e scrutava nell’oscurità. “Qui già mi piace di più,” disse il nano, pestando i piedi sulle pietre. “Mi si rinfranca sempre il cuore quando ci avviciniamo alle montagne. Qui la roccia è buona. Questo paese ha ossa solide. Le ho sentite sotto i piedi mentre salivamo dalla diga. Dammi un anno e cento dei miei e ne farei un posto contro il quale gli eserciti si frangerebbero come flutti.” “Non ne dubito,” disse Legolas. “Ma tu sei un nano e i nani sono gente strana. A me questo posto non piace, e alla luce del giorno non mi piacerà di più. Ma tu mi conforti, Gimli, e sono contento di averti vicino, con le tue gambe robuste e la tua dura ascia. Vorrei averne altri della tua gente al nostro fianco. Ma darei anche di più per un centinaio di buoni arcieri di Boscuro. Ne avremo bisogno. I Rohirrim hanno bravi tiratori d’arco, a modo loro, ma ce ne sono troppo pochi qui, troppo pochi.” “Fa buio per il tiro con l’arco,” disse Gimli. “È davvero ora di dormire. Dormire! Mai avrei creduto che un nano potesse sentirne un tal bisogno. Cavalcare è un lavoro massacrante. Eppure l’ascia è irrequieta nella mano. Dammi una sfilza di colli d’Orco e spazio per brandire l’arma e tutta la stanchezza sparirà!” Il tempo passò lento. A fondovalle bruciavano ancora fuochi sparsi. Le schiere d’Isengard ora avanzavano in silenzio. Molte file di torce serpeggianti si vedevan risalire la comba. A un tratto dalla Diga si levarono urla, strilli e grida di battaglia. Tizzoni fiammeggianti spuntarono oltre il ciglio e si raggrupparono alla breccia. Indi si sparpagliarono e disparvero. Attraverso il campo tornarono uomini al galoppo e risalirono la rampa fino al cancello di Borgocorno. La retroguardia degli uomini del Westfold era stata ricacciata all’interno. “Il nemico è vicino!” dissero. “Abbiamo scoccato ogni freccia a disposizione e riempito la Diga di Orchi. Ma questo non li fermerà per molto. Stanno già scalando il terrapieno in molti punti, fitti come formiche in marcia. Ma gli abbiamo insegnato a non portare torce.” Era ormai mezzanotte passata. Il cielo era completamente buio e l’immobilità dell’aria pesante lasciava presagire tempesta. A un tratto un lampo accecante dilaniò le nuvole. Un fulmine si ramificò piombando sulle alture orientali. Nella campitura d’un istante gli osservatori sulle mura videro tutto lo spazio tra loro e la Diga candito dalla luce: nel ribollio strisciavano nere sagome, alcune larghe e tozze, altre alte e truci, con grandi elmi e lugubri scudi. A centinaia si riversavano giù dalla Diga e attraverso la breccia. Di balza in balza l’oscura marea saliva fino alle mura. Il tuono rombava nella valle. La pioggia cadeva sferzante. Frecce fitte come la pioggia finivano fischiando oltre i merli e cadevano tinnendo e rimbalzando sulle pietre. A volte trovavano un bersaglio. L’assalto al Fosso di Helm era iniziato, ma all’interno non si udivano rumori né intimidazioni; non partivano frecce in risposta. Le schiere degli assalitori si fermarono, frustrate dalla muta minaccia di rocce e mura. Ogni tanto i fulmini dilaceravano l’oscurità. Poi gli Orchi urlarono, scotendo lance e spade e scoccando un nugolo di frecce contro chiunque spuntasse dai merli; e gli uomini della Marca guardarono stupiti quello che ai loro occhi appariva come un grande campo di grano nero agitato da una tempesta di guerra, ogni spiga corrusca d’irte spine. Trombe d’ottone squillarono. Il nemico si scagliò in avanti, in parte contro la Muraglia del Fosso, in parte verso la strada rialzata e la rampa che portavano ai cancelli di Borgocorno. Lì erano adunati gli Orchi più grossi e gli uomini selvaggi dei clivi di Landumbria. Dopo un momento di esitazione si lanciarono all’assalto. Il lampo balenò e stemmata su ogni elmo e scudo si scorgeva la mano spettrale d’Isengard. Raggiunsero la cima della roccia; mossero verso i cancelli. Allora finalmente giunse una risposta: un rovescio di frecce li accolse, e una gragnola di pietre. Vacillarono e cedettero, battendo in ritirata; per poi tornare alla carica, cedere e tornare alla carica; e ogni volta, come l’alta marea, si arrestavano a un punto più alto. Le trombe squillarono di nuovo e una pressa d’uomini si lanciò con un ruggito in avanti. Sulla testa tenevano gli scudi a mo’ di tetto, mentre al centro trasportavano due enormi tronchi d’albero. Dietro, uno stuolo d’Orchi scoccava una gragnola di dardi contro gli arcieri sulle mura. Giunsero ai cancelli. I tronchi, fatti oscillare da forti braccia, piombarono sui legni con un boato lacerante. Per ogni uomo che cadeva, schiacciato da una pietra scagliata dall’alto, due altri ne spuntavano a prendere il suo posto. I grandi arieti oscillavano e si abbattevano ripetutamente sulle travi. Éomer e Aragorn erano insieme sulla Muraglia del Fosso. Udirono il boato delle voci e il tonfo degli arieti; e poi a un improvviso lampo di luce scorsero il pericolo alle porte. “Vieni!” disse Aragorn. “È giunta l’ora di sguainar le spade assieme!” Correndo come il fuoco si precipitarono lungo le mura e su per le scale e sbucarono nella corte esterna sulla Rocca. Mentre accorrevano sul posto, raccolsero un pugno di robusti spadaccini. Una piccola postierla si apriva in un angolo delle mura occidentali della cittadella, dove il dirupo si allungava per toccarla. Torno torno su quel lato uno stretto sentiero correva fino al grande cancello, tra le mura e il ciglio a strapiombo della Rocca. D’un balzo Éomer e Aragorn varcarono affiancati la porta, seguiti da presso dagli uomini. Le due spade sfoderate sfolgorarono all’unisono. “Gúthwinë!” gridò Éomer. “Gúthwinë per la Marca!” “Andúril!” gridò Aragorn. “Andúril per i Dúnedain!” Assalendoli di fianco, si avventarono sugli uomini selvaggi. Andúril s’alzò e ricadde, lucente di fuoco bianco. Un urlo si levò dalle mura e dalla torre: “Andúril! Andúril va alla guerra. La Lama che ha subìto il Danno torna a splendere!” Sgomenti, i portatori degli arieti li lasciarono cadere per combattere; ma il muro degli scudi s’infranse come per un lampo e vennero spazzati via, fatti a fette o scaraventati giù dalla Rocca nel petroso ruscello sottostante. Gli Orchi arcieri scoccarono frecce all’impazzata e poi fuggirono. Per un istante Éomer e Aragorn si fermarono davanti al cancello. Il rombo del tuono era ormai distante. I lampi balenavano tuttora in lontananza tra le montagne del Sud. Un vento tagliente aveva ripreso a soffiare dal Nord. Le nubi lacere scorrevano e le stelle facevano capolino; sulle colline a lato della Comba transitava la luna che volgeva al tramonto, gialla e baluginante sullo scempio causato dalla tempesta. “Siamo arrivati appena in tempo,” disse Aragorn, guardando il cancello. I grossi cardini e le sbarre di ferro erano storti e piegati; molte travi erano rotte. “La porta non reggerà un’altra bordata.” “Noi però non possiamo restare all’esterno delle mura per difenderla,” disse Éomer. “Guarda!” Indicò la strada rialzata. Una gran ridda di Orchi e Uomini già si stava radunando sull’altra sponda del fiume. Intorno a loro frecce sibilavano saltabeccando sulle pietre. “Vieni! Dobbiamo tornar dentro per vedere come ammassare pietre e travi sul lato interno del cancello. Dài, vieni!” Si girarono e si avviarono di corsa. In quel mentre una dozzina di Orchi che giacevano immobili in mezzo ai caduti balzarono in piedi e veloci e silenziosi li presero alle spalle. Due di loro si gettarono a terra afferrando Éomer per le caviglie, lo fecero cadere, e in un attimo gli furono sopra. Ma una piccola sagoma scura che nessuno aveva notato sbucò dalle ombre con un rauco grido: Baruk Khazâd! Khazâd ai-mênu! Un’ascia brandita calò. Due Orchi caddero decapitati. Il resto fuggì. Mentre Aragorn accorreva in suo aiuto, Éomer si rialzò a fatica. Richiusa la postierla e sbarrata la porta di ferro, all’interno ammassarono pietre. Quando furono tutti sani e salvi all’interno, Éomer si girò: “Ti ringrazio, Gimli figlio di Glóin!” disse. Non sapevo che fossi dei nostri nella sortita. Ma spesso l’ospite non invitato si dimostra il compagno più gradito. Come sei arrivato fin lì?” “Per scrollarmi di dosso il sonno ho deciso di seguirvi,” disse Gimli; “ma alla vista dei montanari li ho trovati troppo grossi per me, perciò mi sono messo dietro una pietra a osservare la vostra arte schermistica.” “Ripagarti non sarà facile per me,” disse Éomer. “Non dovrebbero mancare le occasioni prima che la notte finisca,” rise il Nano. “Ma ora sono contento. Da quando ho lasciato Moria non ho tagliato altro che legna.” “Due!” disse Gimli accarezzando l’ascia. Era tornato al suo posto sulle mura. “Due?” disse Legolas. “Ho fatto di meglio, anche se ora mi toccherà andare in cerca di frecce usate; non ne ho più di mie. Io comunque, secondo i miei calcoli, arrivo almeno a venti. Ma si tratta solo di poche foglie in una foresta.” Il cielo ora schiariva in fretta e la luna calante splendeva luminosa. Ma la luce portò poca speranza ai Cavalieri della Marca. Davanti a loro il nemico, anziché diminuire, sembrava essere aumentato, e nuovi rinforzi lo incalzavano dalla valle attraverso la breccia. La sortita sulla Rocca aveva procacciato solo una breve tregua. L’assalto alle porte raddoppiò d’intensità. Contro la Muraglia del Fosso le orde d’Isengard ruggivano come un mare. Orchi e montanari brulicavano da un capo all’altro della cinta. Gli uomini non riuscivano a tagliare o a ributtare indietro le tante corde munite di rampino e lanciate oltre il parapetto. Le scale si rizzavano a centinaia. Molte ricadevano distrutte ma per essere sostituite da molte altre, e gli Orchi si arrampicavano come scimmie nelle oscure foreste del Sud. Ai piedi della muraglia morti e infortunati s’ammonticchiavano come pietrisco durante una tempesta; sempre più orripilanti i mucchi s’innalzavano e il nemico continuava ad avanzare. Gli uomini di Rohan erano esausti. Scoccate eran tutte le frecce e scagliata ogni lancia; intaccate le spade e spaccati gli scudi. Tre volte Aragorn e Éomer li chiamarono a raccolta e tre volte Andúril fiammeggiò in una disperata carica che ricacciò il nemico dalle mura. Poi un clamore si levò dal Fosso retrostante. Gli Orchi avevano strisciato come topi attraverso il canale sotterraneo in cui il ruscello defluiva verso l’esterno. Lì si erano aggruppati all’ombra delle rupi in attesa che l’assalto fosse al culmine e che quasi tutti gli uomini a difesa fossero accorsi in cima alle mura. Allora erano saltati fuori. Qualcuno si era già infilato nelle fauci del Fosso e combatteva in mezzo ai cavalli con le guardie. Giù dalle mura Gimli si lanciò con un urlo furente che rimbombò tra i dirupi. “Khazâd! Khazâd!” Ben presto ebbe il suo bel daffare. “Ai-oi!” gridò. “Gli Orchi sono dentro le mura. Ai-oi! Vieni, Legolas! Ce ne sono a sufficienza per tutti e due. Khazâd ai-mênu!” Nell’udire la voce possente del nano sopra il tumulto, Gamling il Vecchio si affacciò da Borgocorno. “Gli Orchi sono nel Fosso!” gridò. “Helm! Helm! Avanti Helmingas!” urlò scendendo di gran carriera la scala della Rocca con molti uomini del Westfold al seguito. Il loro assalto fu feroce e improvviso, e gli Orchi dovettero arretrare. Di lì a poco finirono imbottigliati nelle strettoie della gola e vennero ammazzati o spinti urlanti giù nel baratro del Fosso per cadere ai piedi dei guardiani delle caverne nascoste. “Ventuno!” gridò Gimli. Vibrò un colpo a due mani e abbatté l’ultimo Orco ai suoi piedi. “Ora il mio conteggio supera di nuovo quello di Mastro Legolas.” “Dobbiamo sbarrare questa tana di topi,” disse Gamling. “I Nani hanno fama d’esser abili con le pietre. Dacci il tuo aiuto, maestro!” “Non lavoriamo la pietra con l’ascia da combattimento né con le unghie,” disse Gimli. “Ma farò del mio meglio.” Raccolsero tutti i piccoli massi e le pietre rotte che trovavano a portata di mano, e sotto la direzione di Gimli gli uomini del Westfold bloccarono la parte interna del canale, lasciando solo una stretta apertura. Allora il Fiume del Fosso, gonfio di pioggia, ribollì e si agitò strozzato nel passaggio, spandendosi in fredde pozze da una parete all’altra. “Sopra sarà più asciutto,” disse Gimli. “Vieni, Gamling, vediamo come vanno le cose sulle mura!” Si arrampicò e trovò Legolas accanto ad Aragorn ed Éomer. L’elfo stava affilando il suo lungo pugnale. C’era un attimo di tregua durante l’assalto, dato che il tentativo di penetrare dal canale era stato sventato. “Ventuno!” disse Gimli. “Bene!” disse Legolas. “Ma adesso io sono arrivato a due dozzine. Quassù ho lavorato di coltello.” Stanchi, Éomer e Aragorn si appoggiarono alla spada. Sulla sinistra il fracasso e il clamore della battaglia sulla Rocca tornarono a farsi sentire. Ma Borgocorno, come un’isola in mezzo al mare, continuava a opporre resistenza. I cancelli erano in pezzi; ma nessun nemico era ancora riuscito a superare la barricata di travi e pietre. Aragorn occhieggiò le stelle pallide e la luna, adesso declinante dietro i colli occidentali che circuivano la valle. “Questa notte è lunga come anni,” disse. “Quanto ancora s’attarderà il giorno?” “L’alba non è lontana,” disse Gamling, che adesso si era arrampicato accanto a lui. “Ma l’alba non ci aiuterà, purtroppo.” “L’alba è pur sempre la speranza degli uomini,” disse Aragorn. “Queste creature d’Isengard, però, questi mezzi orchi e uomini goblin che l’arte oscena di Saruman ha generato, non si perderanno d’animo col sole,” disse Gamling. “E neppure gli uomini selvaggi dei monti. Sentite le loro voci?” “Le sento,” disse Éomer, “ma alle mie orecchie sembrano soltanto strida d’uccelli e muggiti di bestie.” “Eppure molte di quelle voci sbraitano nella lingua di Landumbria,” disse Gamling. “Conosco quella lingua. È un antico idioma degli uomini un tempo parlato in molte valli a occidente della Marca. Ascoltate! Ci odiano e sono contenti, certi come sono della sorte che ci aspetta. Gridano: ‘Il re, il re! Prenderemo il loro re. Morte ai Forgoil! Morte ai Testadipaglia! Morte ai ladroni del Nord!’ Questi gli epiteti che ci riservano. Non son bastati cinquecento anni per dimenticare il torto perpetrato dai signori di Gondor, che diedero la Marca a Eorl il Giovane e si allearono con lui. Saruman ha rinfocolato quell’antico odio. È gente feroce, qualora provocata. Non saranno alba o tramonto a farli cedere, se prima non avranno catturato Théoden o non si saranno fatti uccidere.” “L’alba tuttavia mi recherà speranza,” disse Aragorn. “Non si dice che mai nemico ha preso Borgocorno se a difenderlo sono gli uomini?” “Così i menestrelli dicono,” disse Éomer. “Allora difendiamolo, e speriamo!” disse Aragorn. Mentre parlavano, udirono uno squillo di trombe. Poi un fracasso e uno sprazzo di fiamma e fumo. Le acque del Fiume del Fosso, non più strozzate, si riversarono fuori sibilanti e spumeggianti: un grande foro aveva squarciato le mura. Un’orda di scure figure si riversò dentro. “Diavoleria di Saruman!” gridò Aragorn. “Mentre parlavamo, sono di nuovo penetrati nel canale sotterraneo e hanno acceso il fuoco di Orthanc sotto i nostri piedi. Elendil, Elendil!” urlò tuffandosi nella breccia; ma nel frattempo cento scale venivano drizzate contro la merlatura. Come un’onda scura su una duna l’ultimo assalto giunse dilagando sopra e sotto le mura. La difesa fu spazzata via. Parte dei Cavalieri fu costretta ad arretrare sempre più all’interno del Fosso, cadendo e combattendo mentre passo passo indietreggiava verso le caverne. Altri si aprirono la strada a ritroso verso la cittadella. Un’ampia scalinata saliva dal Fosso alla Rocca e al cancello posteriore di Borgocorno. Quasi al fondo era piantato Aragorn. In pugno ancora sfavillava Andúril, e il terrore della spada tenne a freno il nemico per un po’, mentre a uno a uno tutti quelli che riuscirono a guadagnar la scala salivano verso il cancello. Dietro, inginocchiato sui gradini più alti, Legolas tendeva l’arco, ma gli restava ormai una sola freccia, e lui guatava, pronto a trafiggere il primo Orco che avesse osato avvicinarsi alla scala. “Tutti quelli che hanno potuto ora sono in salvo all’interno, Aragorn,” gridò. “Torna su!” Aragorn si girò e risalì di corsa la scala; ma mentre correva, la stanchezza lo fece inciampare. In un baleno i nemici si lanciarono in avanti. Ed ecco arrivare urlando gli Orchi, le lunghe braccia tese ad afferrarlo. Il primo cadde trafitto al collo dall’ultima freccia di Legolas, ma gli altri lo scavalcarono. Allora un grosso macigno, scagliato dall’alto delle mura esterne, rovinò giù per le scale ributtandoli nel Fosso. Aragorn guadagnò la porta, che prontamente si richiuse con fragore alle sue spalle. “Le cose si mettono male, amici miei,” disse, asciugandosi il sudore dalla fronte con il braccio. “Piuttosto male,” disse Legolas, “ma finché ti abbiamo con noi non è il caso di disperare. Dov’è Gimli?” “Non lo so,” disse Aragorn. “L’ultima volta che l’ho visto combatteva sul terreno dietro le mura, ma il nemico ci ha separato.” “Ahimè! È una brutta notizia,” disse Legolas. “È robusto e forte,” disse Aragorn. “Speriamo che riesca a riparare nelle caverne. Lì sarebbe al sicuro per un po’. Più al sicuro di noi. Un rifugio del genere dovrebbe esser congeniale a un nano.” “Non posso che sperarlo,” disse Legolas. “Ma vorrei che fosse venuto da questa parte. Desideravo comunicare a Mastro Gimli che sono arrivato a contarne trentanove.” “Se ce la fa a riparare nelle caverne, ti supererà di nuovo,” rise Aragorn. “Non ho mai visto maneggiar con tanta foga un’ascia.” “Devo andare in cerca di frecce,” disse Legolas. “Se almeno questa notte avesse fine e io potessi avere una luce migliore per tirare.” Aragorn ora entrò nella cittadella. Lì apprese con sgomento che Éomer non aveva raggiunto Borgocorno. “No, non è venuto alla Rocca,” disse uno degli uomini del Westfold. “L’ultima volta l’ho visto radunare i suoi e combattere all’imboccatura del Fosso. Gamling era con lui, e anche il nano; ma non sono riuscito a raggiungerli.” Aragorn attraversò la corte interna e salì in un’alta stanza della torre. Lì il re, una sagoma scura contro una stretta finestra, guardava nella valle. “Che notizie mi porti, Aragorn?” disse. “Hanno preso la Muraglia del Fosso e spazzato via ogni difesa; ma molti sono riusciti a riparare sulla Rocca.” “Éomer è qui?” “No, sire. Ma molti dei tuoi uomini si sono ritirati nel Fosso; e c’è chi dice che tra costoro c’era Éomer. Nella strettoia potrebbero tenere a freno il nemico e rifugiarsi nelle caverne. Quante speranze gli restino a quel punto non ne ho idea.” “Più che a noi. Le provviste non mancano, dicono. E l’aria è buona grazie alle fessure poste molto in alto nella roccia. Nessuno può fare irruzione con la forza contro uomini risoluti. Avrebbero modo di resistere a lungo.” “Ma gli Orchi hanno portato da Orthanc una diavoleria,” disse Aragorn. “Hanno un fuoco esplosivo e con quello hanno preso la Muraglia. Anche se non trovassero il modo di entrare nelle caverne, potrebbero rinchiudervi per sempre chi si trova all’interno. Ma ora dobbiamo concentrare ogni pensiero sulla nostra difesa.” “Io mi consumo in questa prigione,” disse Théoden. “Se avessi cavalcato lancia in resta a capo dei miei uomini sul campo, forse avrei di nuovo assaporato la gioia del combattimento e così concluso i miei giorni. Ma qui servo a ben poco.” “Qui almeno sei protetto nella più solida fortezza della Marca,” disse Aragorn. “A Borgocorno abbiamo maggiori speranze di difenderti che a Edoras o perfino a Fanclivo in mezzo alle montagne.” “Dicono che mai Borgocorno ha ceduto a un assalto,” disse Théoden; “ma ora ho un dubbio in cuore. Il mondo cambia e tutto quel che un tempo era forte si dimostra ora insicuro. Come potrà resistere una torre a un tal subisso e a un odio sì veemente? Se avessi saputo che la forza d’Isengard era cresciuta a tal segno, non le sarei corso incontro al gran galoppo, malgrado tutte le arti di Gandalf. I suoi consigli non sembrano ora buoni com’erano sembrati alla luce del mattino.” “Non giudicare i consigli di Gandalf, sire, prima che tutto sia terminato,” disse Aragorn. “La fine non tarderà molto,” disse il re. “Ma non voglio finir qui, come un vecchio tasso in trappola. Crindineve, Hasufel e i cavalli della guardia sono nella corte interna. Quando l’alba spunterà ordinerò ai miei uomini di suonare il corno di Helm e cavalcherò in testa. Cavalcherai allora al mio fianco, figlio di Arathorn? Forse riusciremo ad aprirci un varco o a fare una fine degna di un canto… se dopo rimarrà ancora qualcuno per cantar di noi.” “Cavalcherò al tuo fianco,” disse Aragorn. Preso commiato, tornò sulle mura e ne percorse tutta la cinta, incoraggiando gli uomini e prestando aiuto ovunque l’assalto imperversava. Legolas andò con lui. Esplosioni di fuoco scaturivano dal fondo squassando le pietre. Lanciavano rampini, drizzavano scale. A più riprese gli Orchi guadagnarono la cima delle mura esterne, e sempre i difensori li ricacciarono indietro. Alla fine Aragorn si piantò sopra le grandi porte, noncurante dei dardi del nemico. Guardando avanti vide il cielo impallidire a oriente. Poi alzò la mano vuota con il palmo volto verso l’esterno, segnalando che intendeva negoziare. Gli Orchi sbraitavano e sghignazzavano. “Scendi! Scendi!” gridavano. “Se vuoi parlarci, scendi! Porta fuori il tuo re! Noi siamo i bellicosi Uruk-hai. Se non viene, ci penseremo noi a stanarlo. Porta fuori quel tuo re imboscato!” “Il re rimane dentro o esce a piacimento,” disse Aragorn. “Allora tu che ci fai qui?” replicarono. “Perché guardi fuori? Desideri vedere la grandezza del nostro esercito? Noi siamo i bellicosi Uruk-hai.” “Mi ero affacciato a guardare l’alba,” disse Aragorn. “Che ci dici dell’alba?” sghignazzarono. “Noi siamo gli Uruk-hai: non interrompiamo il combattimento né di notte né di giorno, né col bel tempo né con la tempesta. Veniamo per uccidere, col sole o con la luna. Che ci dici dell’alba?” “Nessuno sa che cosa gli porterà il nuovo giorno,” disse Aragorn. “Filate via, prima che volga a vostro danno.” “Scendi o ti abbatteremo noi a frecciate,” gridarono. “Questo non è un negoziato. Tu non hai niente da dire.” “Ho ancora questo da dire,” replicò Aragorn. “Mai nessun nemico ha finora preso Borgocorno. Andatevene, o nessuno di voi verrà risparmiato. Non uno di voi sopravvivrà per riportarne notizia al Nord. Non sapete a che rischio andate incontro.” Così grandi il potere e la regalità mostrati da Aragorn, piantato da solo sulle porte distrutte di fronte all’oste nemica, che molti uomini selvaggi si calmarono, voltandosi a guardare la vallata, mentre altri guardarono dubbiosi il cielo. Ma gli Orchi risero a gran voce e una gragnola di dardi e frecce sibilò sopra le mura mentre Aragorn saltava giù. Seguì un boato e un’esplosione. L’arcata della porta sulla quale si trovava un istante prima si sgretolò in un rovinio di fumo e polvere. Come colpita da un fulmine, la barricata andò in frantumi. Aragorn corse alla torre del re. Ma mentre la porta crollava e tutt’intorno gli Orchi urlavano preparandosi alla carica, dietro di loro s’alzò un mormorio, come un vento lontano, e ben presto divenne il clamore di molte voci che all’alba gridavano strane notizie. Gli Orchi sulla Rocca, avvertito quel clima di sgomento, esitarono e si volsero a guardare. Ed ecco, improvviso e terribile, dalla torre soprastante squillare il grande corno di Helm. Tutti coloro che udirono quel suono tremarono. Molti Orchi si gettarono in terra bocconi coprendosi le orecchie con le grinfie. Riverberava dal Fosso, squillo dopo squillo, come se su ogni rupe e altura ci fosse un possente araldo. Ma sulle mura gli uomini guardavano in alto, ascoltando sbalorditi; perché gli echi non morivano. Gli squilli del corno continuavano a serpeggiare in mezzo alle colline; ora più vicini e forti si rispondevano, suonando fieri e liberi. “Helm! Helm!” gridavano i Cavalieri. “Helm s’è desto e torna alla guerra. Helm per Re Théoden!” E con quell’urlo ecco comparire il re. Il suo cavallo era bianco come neve, d’oro era lo scudo e lunga era la lancia. Alla sua destra cavalcava Aragorn, l’erede di Elendil, dietro di lui i signori della Casa di Eorl il Giovane. La luce spuntò in cielo. S’accomiatò la notte. “Avanti, Eorlingas!” Con un urlo e un gran fragore caricarono. Scrosciarono giù dalle porte, trascorsero sulla strada rialzata e come un vento in mezzo all’erba fendettero le schiere d’Isengard. Dal Fosso dietro di loro giungevano le grida inflessibili degli uomini che emergevano dalle caverne ricacciando il nemico. Tutti gli uomini rimasti sulla Rocca si riversarono fuori. E sempre tra le colline riecheggiava il suono delle trombe squillanti. Il re e i suoi compagni avanzavano a cavallo. Capitani e campioni cadevano o fuggivano dinanzi a loro. Non c’era orco né uomo in grado di resistere. La schiena avevano rivolta alle spade e alle lance dei Cavalieri e il viso alla vallata. Gridavano e gemevano perché paura e gran stupore erano piombati su di loro con il sorgere del giorno. Così Re Théoden a cavallo fendette un sentiero dalla Porta di Helm alla grande Diga. Lì la compagnia si arrestò. La luce intorno a loro s’intensificò. Raggi di sole avvamparono sulle colline a oriente e sfavillarono sulle lance. Ma in silenzio sui cavalli essi guardavano giù nella Comba del Fosso. Il paesaggio era mutato. Dove prima si stendeva la verde valle dai declivi erbosi che lambivan le colline sempre più alte, ora si profilava una foresta. Grandi alberi, spogli e silenziosi, si stagliavano a ranghi serrati, i rami aggrovigliati e la chioma canuta; le radici contorte eran sepolte nell’alta erba verde. Sotto le piante regnava l’oscurità. Tra la Diga e le propaggini di quel bosco senza nome c’erano solo cinquecento passi. Lì adesso s’erano acquattate le superbe schiere di Saruman, per tema del re e per tema degli alberi. Defluirono dalla Porta di Helm fino a svuotar lo spazio sopra la Diga, sotto però erano aggruppati come sciami di mosche. Invano strisciavano e s’inerpicavano sulle pareti della comba in cerca di scampo. Troppo ripido e petroso sul lato est il fianco della valle; sulla sinistra, da ovest, la loro condanna ultima era in arrivo. Lì d’un tratto su un crinale spuntò un cavaliere di bianco vestito, splendido nel sole nascente. Sulle colline più basse risuonavano i corni. Dietro di lui, arrancando di lena lungo i pendii, avanzavano mille uomini appiedati; in pugno stringevano la spada. In mezzo a loro incedeva alto e possente un uomo. Rosso era il suo scudo. Giunto sul ciglio della valle, portò alle labbra un grande corno nero e ne cavò un vibrante squillo. “Erkenbrand!” urlarono i Cavalieri. “Erkenbrand!” “Ecco il Cavaliere Bianco!” gridò Aragorn. “Gandalf è tornato!” “Mithrandir, Mithrandir!” disse Legolas. “Questa sì che è magia! Venite! Vorrei osservare questa foresta prima che si rompa l’incantesimo.” Le orde d’Isengard ruggirono, oscillando a dritta e a manca, passando da una paura a un’altra paura. Dalla torre di nuovo il corno risuonò. Attraverso la breccia della Diga caricò la compagnia del re. Dalle colline ecco calare Erkenbrand, signore del Westfold. Dall’alto calò Mantombroso, come daino dal passo sicuro sui monti. Il Cavaliere Bianco piombò sul nemico e il terrore del suo arrivo lo riempì di follia. Gli uomini selvaggi caddero bocconi innanzi a lui. Gli Orchi vacillarono e gettarono urlando spade e lance. Come un fumo nero spinto da un vento crescente si diedero alla fuga. Gemendo penetrarono nell’ombra in attesa sotto gli alberi; e da quell’ombra nessuno mai tornò. CAPITOLO VIII LA STRADA PER ISENGARD Così, alla luce di un bel mattino Re Théoden e Gandalf il Bianco si rincontrarono sull’erba verde presso il Fiume del Fosso. C’erano anche Aragorn figlio di Arathorn, e Legolas l’Elfo, e Erkenbrand del Westfold, e i signori del Palazzo d’Oro. Radunati intorno a loro i Rohirrim, i Cavalieri della Marca: lo stupore soverchiava la gioia per la vittoria, e i loro occhi si volgevano verso il bosco. A un tratto si levò un possente grido, e dalla Diga giunsero coloro che erano stati ricacciati nel Fosso. Ecco arrivare Gamling il Vecchio, e Éomer figlio di Éomund, e al loro fianco Gimli il nano. Privo d’elmo, intorno al capo aveva una benda di lino macchiata di sangue; ma la voce era forte e tonante. “Quarantadue, Messer Legolas!” gridò. “Ahimè! L’ascia è intaccata: il quarantaduesimo aveva un collare di ferro. A te com’è andata?” “Mi hai battuto di un punto,” rispose Legolas. “Ma son così contento di vederti in piedi che non provo invidia per il risultato.” “Benvenuto, Éomer, figlio di sorella!” disse Théoden. “Vederti sano e salvo mi fa oltremodo piacere.” “Salve, Signore della Marca!” disse Éomer. “Passata è la notte buia e il giorno è tornato. Ma il giorno reca strane notizie.” Si girò a guardare con stupore il bosco e poi Gandalf. “Una volta di più sei di ritorno nell’ora del bisogno, inaspettato,” disse. “Inaspettato?” disse Gandalf. “Avevo detto che sarei tornato e che ci saremmo incontrati qui.” “Sì, ma non avevi indicato l’ora, né annunciato il modo della tua venuta. Strano aiuto ci porti. Portentosa è la tua arte di mago, Gandalf il Bianco!” “Può darsi. In tal caso, comunque, non ne ho dato ancora dimostrazione. Mi sono limitato a offrire buoni consigli nel momento del pericolo e mi sono avvalso della velocità di Mantombroso. Han contato di più il vostro valore e le robuste gambe degli uomini del Westfold in marcia nella notte.” Allora tutti guardarono Gandalf con maggior stupore. Alcuni lanciarono cupi sguardi verso il bosco e si passarono la mano sulla fronte, come se pensassero che i loro occhi vedevano in modo diverso da quelli del mago. Gandalf si abbandonò a una risata lunga e allegra. “Gli alberi?” disse. “No, anch’io vedo il bosco proprio come voi. Ma non è opera mia. È cosa che va oltre gli ammaestramenti dei saggi. Migliori del mio piano, e perfino migliori della mia speranza si son dimostrati i fatti.” “Allora se non è tua, di chi è questa magia?” disse Théoden. “Non di Saruman, questo è certo. C’è un saggio più potente, del quale non sappiamo nulla?” “Non è magia, ma un potere assai più antico,” disse Gandalf: “un potere presente sulla terra anzi ch’elfo cantasse o martello risonasse. Anzi che si scoprisse ferro o s’abbattesse pianta, Lorquando sotto luna era giovane monte; Anzi che fosse forgiato anello o causata calamità, Procedea nelle foreste tanto tempo fa.” “E quale sarebbe la soluzione dell’indovinello?” disse Théoden. “Se volete saperla, dovrete venire con me a Isengard,” rispose Gandalf. “A Isengard?” esclamarono. “Sì,” disse Gandalf. “Tornerò a Isengard, e chi vuole può venire con me. Lì vedremmo magari strane cose.” “Ma non ci sono abbastanza uomini nella Marca, neanche a volerli radunare tutti, guariti da ferite e stanchezza, per assalire la fortezza di Saruman,” disse Théoden. “Ciò non toglie ch’io andrò a Isengard,” disse Gandalf. “Non mi tratterrò a lungo. La mia strada ora volge a oriente. Cercatemi a Edoras prima della luna calante!” “No!” disse Théoden. “Nell’ora buia prima dell’alba ho dubitato, ma ora non ci separeremo. Verrò con te, se questo è il tuo consiglio.” “Desidero parlare con Saruman quanto prima,” disse Gandalf, “e siccome ti ha fatto un grave torto, sarebbe opportuna la tua presenza. Ma quando e a che andatura potrai riprendere a cavalcare?” “I miei uomini sono stremati dalla battaglia,” disse il Re, “e anch’io sono stremato. Ho cavalcato a lungo e dormito poco. Ahimè! La mia vecchiaia non è una finzione, né dovuta soltanto ai mormorii di Rettilingua. È una malattia che nessun archiatra è in grado di guarire, neppure Gandalf.” “Allora fa’ riposare subito tutti quelli che partiranno con me,” disse Gandalf. “Viaggeremo all’ombra della sera. Sarà il caso, perché d’ora in poi, a mio avviso, tutti i nostri spostamenti dovranno esser tenuti segretissimi. Ma non ordinare di seguirti a molti uomini, Théoden. Andiamo a parlamentare, non a combattere.” Allora il Re scelse uomini incolumi che montavano cavalli veloci e li mandò con la notizia della vittoria in ogni valle della Marca e con l’ordine, rivolto a tutti gli uomini, giovani e vecchi, di convenire senza por tempo in mezzo a Edoras. Lì il Signore della Marca avrebbe indetto un’assemblea di tutti quelli in grado di maneggiar le armi, il terzo giorno dopo la luna piena. Come scorta per Isengard il Re scelse Éomer e venti uomini del suo seguito. Aragorn, Legolas e Gimli avrebbero accompagnato Gandalf. Nonostante la ferita il nano non intendeva restare. “Era solo un colpo lieve e il copricapo l’ha deviato,” disse. “Ci vuole ben altro che un graffietto d’Orco per trattenermi qui.” “Lo curerò mentre riposi,” disse Aragorn. Il re tornò a Borgocorno e dormì un sonno così tranquillo quale non conosceva più da molti anni, e anche il resto della compagnia da lui scelta andò a riposare. Gli altri, invece, tutti quelli che non erano lesi o feriti, si misero all’opera; perché molti erano i caduti in battaglia e giacevano sul campo o nel Fosso. Non un Orco era rimasto in vita; i loro cadaveri erano innumerevoli. Moltissimi montanari invece si erano arresi; e avevano paura, e imploravano pietà. Gli Uomini della Marca li spogliarono delle armi e li misero al lavoro. “Ora aiutate a riparare il male al quale avete contribuito,” disse Erkenbrand; “e dopo giurerete di non attraversare mai più in armi i Guadi dell’Isen, né di marciare con i nemici degli Uomini; e allora sarete liberi di tornare nella vostra terra. Saruman vi ha ingannato. Tanti di voi hanno ricevuto la morte come ricompensa per la fiducia riposta in lui; ma quand’anche aveste vinto, la vostra paga non sarebbe stata molto migliore.” Gli uomini di Landumbria erano stupiti: a detta di Saruman gli uomini di Rohan erano crudeli e bruciavano vivi i prigionieri. In mezzo al campo davanti a Borgocorno eressero due tumuli e all’interno seppellirono tutti i Cavalieri della Marca caduti nella difesa, quelli delle Valli Orientali da un lato, e dall’altro quelli del Westfold. Mentre gli uomini di Landumbria vennero messi separatamente in un tumulo sotto la Diga. Solo, in una tomba all’ombra di Borgocorno, giaceva Háma, capitano della guardia del Re. Era caduto davanti alla Porta. Gli Orchi li ammucchiarono in grandi pile, lontano dai tumuli degli Uomini, a poca distanza dalle gronde della foresta. E tutti avevano l’animo turbato: le pile di carogne erano troppo grandi per seppellirle o bruciarle. La legna per il fuoco era poca, e nessuno avrebbe osato accostare un’ascia a quegli strani alberi, anche se Gandalf non li avesse avvertiti che avrebbero danneggiato corteccia e rami a loro rischio e pericolo. “Lasciate gli Orchi dove sono,” disse Gandalf. “Forse il mattino ci porterà consiglio.” Nel pomeriggio la scorta del Re si preparò a partire. L’opera di sepoltura era appena iniziata; e Théoden lamentò la perdita di Háma, suo capitano, e gettò la prima terra sulla tomba. “Gran danno ha invero Saruman causato a me e a tutta questa terra,” disse; “e lo rammenterò, quando c’incontreremo.” Il sole già s’avvicinava ai colli a ovest della Comba quando finalmente Théoden, Gandalf e i loro compagni scesero a cavallo dalla Diga. Dietro di loro s’era adunata una gran moltitudine, sia di Cavalieri sia di gente del Westfold, vecchi e giovani, donne e bambini, usciti dalle caverne. Con voci cristalline intonarono un canto di vittoria; e poi tacquero, con gli occhi puntati sugli alberi, che facevano paura, domandandosi che cosa sarebbe accaduto. I Cavalieri giunsero al bosco e si fermarono: esitavano a entrare, uomo e cavallo. Gli alberi erano grigi e minacciosi, circondati da un’ombra o da una bruma. Le estremità dei lunghi rami ondeggianti pendevano come dita che frugano, le radici spuntavano dal suolo come membra di strani mostri e sotto si aprivano buie caverne. Ma Gandalf avanzò, guidando la compagnia, e dove la strada da Borgocorno incontrava gli alberi ora videro un’apertura come un cancello arcuato sotto rami possenti: Gandalf l’attraversò, seguito dagli altri. Poi scoprirono con stupore che la strada proseguiva costeggiando il Fiume del Fosso; in alto si apriva il cielo, pieno di luce dorata. Ma ai lati le grandi navate del bosco erano già avvolte nel crepuscolo e affondavano in mezzo a ombre impenetrabili; e di lì giungevano scricchiolii e gemiti di rami, grida lontane, e un brusio di voci inarticolate che mormoravano rabbiose. Non si scorgevano Orchi né altre creature viventi. Legolas e Gimli cavalcavano adesso su un unico animale; e si tenevano vicini a Gandalf, perché Gimli aveva paura del bosco. “Fa caldo qui dentro,” disse Legolas a Gandalf. “Attorno a me avverto una gran collera. Non senti pulsare l’aria nelle orecchie?” “Sì,” disse Gandalf. “Che ne è stato di quei miserabili degli Orchi?” disse Legolas. “Questo, credo, non lo saprà mai nessuno,” disse Gandalf. Cavalcarono in silenzio per un tratto; ma Legolas non faceva che guardare da una parte all’altra e spesso si sarebbe fermato ad ascoltare i rumori del bosco, se Gimli gliel’avesse permesso. “Questi sono gli alberi più strani che abbia mai visto,” disse; “e ne ho viste di querce passare dalle ghiande a una vecchiaia decrepita. Magari avessi agio di camminare in mezzo a loro: hanno una voce e col tempo arriverei a capire i loro pensieri.” “No, no!” disse Gimli. “Lasciamoli stare! Ho già idea di che cosa pensano: odio per tutto ciò che si muove su due gambe; e parlano di stritolare e strangolare.” “Non per tutto ciò che si muove su due gambe,” disse Legolas. “Qui credo che ti sbagli. Odiano gli Orchi. Non appartengono a questo paese e sanno poco sul conto di Elfi e Uomini. Lontane son le valli dove crebbero. Dalle profonde vallate di Fangorn, è da lì che vengono, Gimli, almeno credo.” “Allora questo è il bosco più pericoloso della Terra di Mezzo,” disse Gimli. “Dovrei essere grato per il ruolo che hanno svolto, ma non li amo. Tu li troverai pure meravigliosi, ma io ho visto in questa terra una meraviglia ben più grande, più bella di qualsiasi selva o radura: ne ho il cuore ancora colmo. “Strani sono i modi degli Uomini, Legolas! Qui hanno una delle meraviglie del Mondo Settentrionale e come ne parlano? In termini di caverne! Caverne! Buchi dove rifugiarsi in tempo di guerra, dove immagazzinar foraggio! Mio buon Legolas, sai che le caverne del Fosso di Helm sono vaste e belle? Se ne conoscessero l’esistenza, ci sarebbe un pellegrinaggio interminabile di Nani, solo per venirle a vedere. Come no, sborserebbero oro puro per dare un’occhiatina!” “E io pagherei oro per evitarlo,” disse Legolas; “e il doppio per uscirne, se ci finissi dentro!” “Non le hai viste, perciò ti perdono la battuta,” disse Gimli. “Ma parli come uno sciocco. Ritieni forse belle quelle sale dove il tuo Re dimora sotto la collina di Boscuro e che i Nani aiutarono a costruire tanto tempo fa? Sono solo stamberghe in confronto alle caverne che ho visto qui: sale immense, riempite dall’eterna musica dell’acqua che tintinna in polle belle come Kheled-zâram alla luce delle stelle. “E, Legolas, quando le faci sono accese e gli uomini camminano sui pavimenti sabbiosi sotto le cupole echeggianti, ah! allora, Legolas, gemme e cristalli e vene di preziosi minerali lucono sulle lustre pareti; e la luce rifulge attraverso le pieghe dei marmi, simili a conchiglie, traslucidi come le mani vive della Regina Galadriel. Ci sono colonne di bianco, di zafferano e di rosa alba, Legolas, scanalate e attorte in forme oniriche; sorgono da pavimenti variegati incontro ai pendagli luccicanti del soffitto: ali, funi, tendaggi rarefatti come nuvole aggelate; lance, vessilli, pinnacoli di palagi pensili! Laghi immoti li riflettono: un mondo sfavillante si affaccia da scure polle coperte di vetro lucido; città, quali la mente di Durin avrebbe a stento immaginato nel sonno, si stendono attraverso viali e corti colonnate fino ai recessi oscuri dove luce non penetra. Quand’ecco cadere argentina una goccia e le crespe tondate sul vetro fan piegare e oscillare ogni torre come alghe e coralli in una grotta marina. Poi viene la sera: e vaniscono in un baluginio; le fiaccole trascorrono in un’altra stanza, in un altro sogno. C’è una stanza dopo l’altra, Legolas; un salone che dà su un altro salone, una cupola dopo l’altra, una scalea al di là dell’altra; e sempre i sentieri serpono verso il cuore delle montagne. Grotte! Le Caverne del Fosso di Helm! È stata un’occasione fortunata a condurmi lì! Lasciarle m’induce al pianto.” “E allora per confortarti, Gimli,” disse l’Elfo, “ti auguro di tornare sano e salvo dalla guerra a rivederle. Ma non raccontarlo a tutta la tua gente! Dalla tua descrizione non avrebbero molto da fare. Forse gli uomini di questa regione sono saggi a parlarne poco: una sola famiglia di nani industriosi armati di martello e scalpello potrebbe far più danni di loro.” “No, tu non capisci,” disse Gimli. “Nessun nano resterebbe insensibile di fronte a tanta grazia. Nessuno della razza di Durin scaverebbe quelle caverne per estrarne pietre e minerali, neanche se ci fossero diamanti e oro. Tu abbatteresti boschetti d’alberi in fiore a primavera per cavarne legna da ardere? Noi ci prenderemmo cura di queste radure di pietra fiorente, non ne faremmo miniere. Con cautela e perizia, un colpetto alla volta – una piccola scheggia di roccia e basta, forse, nell’arco di una trepida giornata –, così lavoreremmo e, col passar degli anni, apriremmo nuovi percorsi e mostreremmo stanze lontane ancora immerse nel buio, intraviste soltanto come un vuoto dietro le fessure nella roccia. E le luci, Legolas! Creeremmo luci, lampade come quelle che splendevano un tempo a Khazad-dûm; e, volendo, allontaneremmo la notte che si è insediata lì dopo l’innalzamento delle colline; e, qualora desiderosi di riposo, lasceremmo tornare la notte.” “Tu mi commuovi, Gimli,” disse Legolas. “Non ti avevo mai sentito parlare così. Mi fai quasi rimpiangere di non aver visto quelle caverne. Suvvia! Facciamo un patto: se scampiamo tutti e due ai pericoli in serbo per noi, viaggeremo insieme per un po’. Tu visiterai Fangorn con me e poi io verrò con te a vedere il Fosso di Helm.” “Non è questa la via del ritorno che sceglierei,” disse Gimli. “Ma se prometti di tornare alle caverne e condividerne la meraviglia con me, sopporterò la vista di Fangorn.” “Te lo prometto,” disse Legolas. “Ma ora purtroppo dobbiamo lasciarci alle spalle per un po’ bosco e caverne. Guarda! Siamo arrivati alla fine degli alberi. Quanto dista Isengard, Gandalf?” “Una quindicina di leghe, sulla scia dei corvi di Saruman,” disse Gandalf: “cinque dall’imboccatura della Comba del Fosso ai Guadi; e altre dieci da lì fino alle porte d’Isengard. Ma non copriremo tutto il tragitto questa notte.” “E quando arriveremo, che cosa vedremo?” domandò Gimli. “Tu magari lo sai, ma io non ne ho idea.” “Neanch’io lo so per certo,” rispose il mago. “Ieri ero lì sul far della sera, ma chissà cos’è successo nel frattempo. Secondo me, comunque, non direte che è stato un viaggio inutile… anche se vi siete lasciati alle spalle le Caverne Sfavillanti di Aglarond.” Finalmente la compagnia uscì dagli alberi e scoprì di essere giunta al fondo della Comba, dove la strada dal Fosso di Helm si biforcava: da una parte a est verso Edoras e dall’altra a nord verso i Guadi dell’Isen. Mentre emergevano dalle gronde del bosco, Legolas si fermò girandosi a guardare con rimpianto. Poi di colpo lanciò un grido. “Ci sono occhi!” disse. “Occhi che guardano dalle ombre dei rami! Mai visti occhi così prima d’ora.” Gli altri, sorpresi dal grido, si fermarono e si volsero; Legolas invece fece per tornare sui suoi passi. “No, no!” gridò Gimli. “Fa’ come vuoi da quel pazzo che sei, prima però lasciami smontare da questo cavallo! Io non voglio vedere occhi!” “Rimani, Legolas Verdefoglia!” disse Gandalf. “Non tornare nel bosco, non ancora! La tua ora non è giunta.” Mentre parlava, dagli alberi vennero fuori tre strane figure. Alte come troll, dodici piedi o più; il corpo robusto, solido come un albero giovane, sembrava ricoperto di una veste o pelle aderente grigia o marrone. Avevano membra lunghe e mani dalle numerose dita; irta la chioma e la barba grigioverde come muschio. Osservavano con occhi solenni, ma non guardavano i cavalieri: i loro occhi erano rivolti verso nord. A un tratto portarono alla bocca le lunghe mani e lanciarono squillanti richiami, limpidi come le note di un corno, ma più melodiosi e vari. I richiami ottennero risposta e i cavalieri, girandosi di nuovo, videro avvicinarsi altre creature della stessa specie, incedendo a gran passi sull’erba. Giungevano spedite dal Nord, camminando con l’andatura degli aironi al guado, non con quella velocità però: i lunghi passi delle loro gambe erano più rapidi dei battiti d’ala dell’airone. I cavalieri lanciarono esclamazioni di stupore e qualcuno portò la mano all’elsa della spada. “Non servono le armi,” disse Gandalf. “Sono solo pastori. Non sono nemici, anzi, non hanno alcun interesse per noi.” E così sembrava: mentre parlava, le alte creature, senza degnare d’uno sguardo i cavalieri, s’inoltrarono nel bosco e scomparvero. “Pastori!” disse Théoden. “Dove sono le greggi? Che cosa sono, Gandalf? È chiaro che almeno per te non sono sconosciuti.” “Sono i pastori degli alberi,” rispose Gandalf. “Da quanto tempo non ascolti più storie intorno al focolare? Ci sono bambini nel tuo paese che dagli intricati fili della storia saprebbero dare risposta alla tua domanda. Tu hai visto degli Ent, o Re, Ent della Foresta di Fangorn, che nella tua lingua chiamate Bosco di Ent. Credevi che il nome fosse frutto di un vago capriccio? No, Théoden, non è così: per loro voi non siete altro che la favola fugace; tutti gli anni trascorsi da Eorl il Giovane a Théoden il Vecchio contano ben poco per loro; e tutte le gesta della tua casata sono al più una bagatella.” Il re taceva. “Ent!” disse infine. “Dalle ombre della leggenda inizio un po’ a capire, credo, la meraviglia di questi alberi. Tanto ho vissuto da vedere strani tempi. A lungo ci siamo presi cura di animali e campi, abbiamo costruito case, fabbricato attrezzi o siamo corsi in aiuto di Minas Tirith in caso di guerra. E questa secondo noi era la vita degli Uomini, l’andamento del mondo. C’interessava poco quel che si trovava oltre i confini del nostro paese. Di quelle cose parlano le canzoni, ma noi le stiamo dimenticando, le insegniamo soltanto ai bambini, come un’usanza negletta. E ora le canzoni si presentano in mezzo a noi da luoghi strani e si muovono visibili alla luce del Sole.” “Dovresti esser contento, Re Théoden,” disse Gandalf. “Ora non è in pericolo soltanto la vita breve degli Uomini ma altresì la vita di quelle creature che ritenevi materia di leggenda. Non sei privo di alleati, pur se a te ignoti.” “Tuttavia dovrei anche essere triste,” disse Théoden. “Perché, indipendentemente dall’esito della guerra, finirà che molte cose belle e mirabili spariranno per sempre dalla Terra di Mezzo.” “Può darsi,” disse Gandalf. “Il male causato da Sauron non potrà essere del tutto sanato, né ignorato come se non fosse mai esistito. Ma a noi spettano in sorte questi tempi. E ora riprendiamo il viaggio intrapreso!” La compagnia si allontanò allora dalla Comba e dal bosco e imboccò la via dei Guadi. Legolas seguiva riluttante. Il sole tramontato era già affondato dietro l’orlo del mondo; ma mentre cavalcavano dipartendosi dall’ombra delle colline e puntavano a ovest verso il Varco di Rohan, il cielo era ancora rosso e un fuoco ardeva sotto le nuvole fluttuanti. Scuri contro il fondale volteggiavano e volavano molti uccelli dalle nere ali. Qualcuno planava sulle loro teste con lugubri lamenti, per poi tornare al riparo tra le rocce. “I rapaci che si cibano di carogne si son dati da fare sul campo di battaglia,” disse Éomer. Ora cavalcavano a un’andatura comoda e l’oscurità calò sulle pianure intorno a loro. Lenta ascese la luna, ormai quasi piena, e alla sua fredda luce argentea le praterie ondeggiavano come un vasto mar grigio. Erano circa quattr’ore che cavalcavano dalla biforcazione delle strade quando giunsero nei pressi dei Guadi. Lunghi pendii scendevano veloci dove il fiume si spandeva in bassifondi sabbiosi fra le alte terrazze erbose. Portato dal vento udirono l’ululato dei lupi. Afflitti erano gli animi al ricordo dei tanti caduti in battaglia in quel luogo. La strada si tuffava tra alti argini coperti di cotica erbosa, scavandosi un passaggio in mezzo alle terrazze per poi risalire sulla sponda opposta. Tre file di pietre attraversavano il corso d’acqua, tra le quali c’erano guadi per i cavalli che dalle due rive conducevano a un brullo isolotto nel mezzo. I cavalieri guardarono gli attraversamenti e li trovarono strani: i Guadi erano sempre stati un punto pieno dell’impeto e del parlottio dell’acqua sulle pietre; ma ora erano silenti. Il letto del fiume era quasi asciutto, una brulla distesa di ciottoli e sabbia grigia. “Questo posto è diventato una desolazione,” disse Éomer. “Che malattia ha colpito il fiume? Molte cose belle Saruman ha distrutto: ha divorato anche le fonti dell’Isen?” “Così pare,” disse Gandalf. “Ahimè!” disse Théoden. “Dobbiamo proprio passare di qui, dove i divoratori di carogne si accaniscono su tanti bravi Cavalieri della Marca?” “La nostra strada è questa,” disse Gandalf. “Dolorosa è la perdita dei tuoi uomini; ma vedrai che almeno i lupi delle montagne non li divoreranno. È con i loro amici, gli Orchi, che banchettano: questa è l’amicizia per quelli della loro specie. Andiamo!” Cavalcarono fino al fiume e al loro arrivo i lupi smisero di ululare e sgattaiolarono via. La paura li colse alla vista di Gandalf illuminato dalla luna e del suo cavallo Mantombroso lustro come argento. I cavalieri misero piede sull’isolotto e occhi scintillanti li scrutarono smorti dalle ombre a riva. “Guardate!” disse Gandalf. “Questo è opera di amici.” E videro che al centro dell’isolotto si ergeva un tumulo circondato da pietre e con tante lance piantate tutt’intorno. “Qui giacciono tutti gli Uomini della Marca caduti nei paraggi,” disse Gandalf. “Riposino in pace!” disse Éomer. “E quando le loro lance saranno arrugginite e marce, possa il loro tumulo ergersi per molto tempo ancora a guardia dei Guadi dell’Isen!” “Anche questo è opera tua, Gandalf, amico mio?” disse Théoden. “Molto hai compiuto nell’arco di una sera e di una notte!” “Con l’aiuto di Mantombroso… e di altri,” disse Gandalf. “Ho cavalcato rapido e lontano. Ma qui, presso il tumulo, questo ti dirò per confortarti: tanti caddero negli scontri ai Guadi, meno però di quanti si vociferi. Più degli uccisi furono i dispersi; io ho radunato tutti quelli che son riuscito a trovare. Alcuni li ho mandati con Grimbold del Westfold a unirsi a Erkenbrand. Altri li ho impiegati per la sepoltura. Ora sono al seguito del tuo maresciallo, Elfhelm, che ho mandato con molti Cavalieri a Edoras. Sapevo che Saruman aveva inviato il grosso delle forze contro di te, e i suoi servi avevano lasciato ogni altro incarico per recarsi al Fosso di Helm: i nemici sembravano scomparsi dal paese; io temevo però che cavalcatori di lupi e predoni piombassero a Meduseld mentre era indifesa. Ma ora, credo, non hai nulla da temere: al ritorno troverai la tua casa che ti attende.” “E felice sarò di rivederla,” disse Théoden, “pur se breve sarà, ne sono certo, il prossimo soggiorno.” Con ciò la compagnia disse addio all’isola e al tumulo e, attraversato il fiume, risalì la sponda opposta. Poi ripresero a cavalcare, lieti di aver lasciato i lugubri Guadi. Mentre si avviavano, l’ululato dei lupi riattaccò. C’era un’antica via maestra che da Isengard portava agli attraversamenti. Per un tratto costeggiava il fiume, curvando insieme a quello a est e poi a nord; ma alla fine deviava e puntava dritto alle porte d’Isengard, che si trovavano sotto le falde della montagna nella zona occidentale della valle, a sedici miglia o più dall’imboccatura. Questa la strada che seguirono, senza però calpestarla, perché il terreno a lato era solido e pianeggiante, coperto per molte miglia tutt’intorno da un manto erboso basso e flessibile. Ora aumentarono l’andatura e a mezzanotte si erano lasciati dietro i Guadi quasi a cinque miglia. Allora si fermarono, ponendo termine al viaggio notturno, perché il Re era stanco. Erano giunti ai piedi dei Monti Brumosi e le lunghe braccia di Nan Curunír si protendevano verso di loro. Buia era la valle innanzi a loro perché la luna si era spostata a Occidente e le colline nascondevan la sua luce. Ma dall’ombra profonda della vallea s’alzava una gran spira di fumo e vapore; nel salire catturava i raggi della luna calante e si spandeva in tremule volute, nero e argento, sul cielo stellato. “Che ne pensi, Gandalf?” domandò Aragorn. “Si direbbe che l’intera Valle del Mago sia in fiamme.” “Di questi tempi c’è sempre un fumo sopra quella valle,” disse Éomer: “ma non avevo mai visto alcunché di simile. Più che fumacchi sono esalazioni. Saruman sta macchinando qualche diavoleria per accoglierci. Forse ha messo a bollire tutte le acque dell’Isen e per questo il fiume è quasi asciutto.” “Può darsi,” disse Gandalf. “Domani scopriremo che cosa va combinando. Adesso riposiamoci un po’, se ci riesce.” Si accamparono lungo le sponde del fiume Isen, sempre vuoto e silenzioso. Alcuni dormirono un poco. Ma a notte fonda tutti si svegliarono alle grida delle sentinelle. La luna era scomparsa. In alto brillavano le stelle; ma al suolo strisciava un’oscurità più nera della notte. Muoveva incontro a loro da entrambe le sponde del fiume, diretta a nord. “Restate dove siete!” disse Gandalf. “Non sguainate le armi! Aspettate! E passerà oltre!” Una foschia li inviluppò. In alto luccicava fioca ancora qualche stella; ma ai lati si levavano pareti di buiore impenetrabile; si trovavano in un angusto vico tra due mobili torri d’ombra. Voci udivano, bruiti e lamentii e un ininterrotto gemito frusciante; la terra tremava sotto i piedi. A loro sembrò di restar seduti a lungo immersi nel terrore; ma alla fine l’oscurità e il rumorio passarono e svanirono tra le braccia della montagna. A sud, su Borgocorno, nel mezzo della notte gli uomini udirono un gran fracasso, come un vento nella valle, e la terra tremò; tutti si spaventarono e nessuno si azzardò a uscire. Ma al mattino, quando si affacciarono, rimasero stupiti: gli Orchi uccisi erano spariti, come pure gli alberi. In fondo alla valle del Fosso l’erba era schiacciata e calpestata come se pastori giganteschi ci avessero fatto pascolare grandi mandrie di bestiame; ma a un miglio al di sotto della Diga avevano scavato una buca profonda e sopra erano ammonticchiate pietre a mo’ di collinetta. Gli uomini credettero che ci avessero sepolto gli Orchi uccisi; ma se c’erano anche quelli fuggiti nel bosco era impossibile saperlo, perché mai nessuno mise piede su quella collina. Il Poggio della Morte lo chiamarono in seguito, e non ci crebbe mai un filo d’erba. Ma nella Comba del Fosso non rividero più gli strani alberi; erano tornati di notte e partiti per le lontane e buie valli di Fangorn. A questo modo s’eran vendicati degli Orchi. Il re e la sua compagnia non dormirono più quella notte; ma non videro né udirono altre cose strane, tranne una: accanto a loro la voce del fiume all’improvviso si destò. Ci fu un flusso d’acqua che precipitava dall’alto tra le pietre; e, una volta superato, l’Isen riprese a scorrere e a gorgogliare nel suo letto, come aveva sempre fatto. All’alba si prepararono a proseguire. La luce giunse grigia e pallida, e non videro il sorgere del sole. In alto l’aria era gravata dalla nebbia e al suolo intorno a loro aleggiava un fetore. Procedevano a rilento, cavalcando ora sulla strada maestra. Era larga e dura, e ben tenuta. Vagamente tra le brume distinguevano il lungo braccio dei monti levarsi sulla sinistra. Erano entrati in Nan Curunír, la Valle del Mago. Era una conca riparata, aperta solo a Sud. Un tempo era bella e verde, attraversata dall’Isen, già profondo e impetuoso prima d’incontrar le pianure, perché era alimentato da molte sorgive e ruscelletti in mezzo alle colline lavate dalla pioggia e tutt’intorno si stendeva una terra amena e fertile. Adesso non era più così. Sotto le mura d’Isengard c’erano ancora acri coltivati dagli schiavi di Saruman; ma gran parte della valle era diventata un deserto di malerba e sterpaglia. I pruni ricoprivano il terreno o rampavano su cespugli e rialzi, creando scabre caverne abitate da bestiole. Non ci crescevano alberi; ma in mezzo alle erbacce rigogliose si vedevano ancora i ceppi arsi e mozzati dall’ascia di antichi boschetti. Era una regione triste, ora silenziosa, a parte il rumore petroso di acque vivaci. Fumacchi ed esalazioni erravano in fosche nuvole e stagnavano nelle depressioni. I cavalieri non parlavano. Molti si domandavano, con animo dubbioso, a quale orrida fine andasse incontro la spedizione. Dopo aver cavalcato per qualche miglio, la strada diventò una larga via lastricata di grandi pietre piatte, squadrate e disposte con perizia; fra le giunture non si scorgeva un filo d’erba. Profonde cunette, colme d’acqua gocciolante, correvano ai lati. All’improvviso un’alta colonna si stagliò davanti a loro. Era nera e in cima aveva una grande pietra lavorata e dipinta a mo’ di lunga Mano Bianca. L’indice puntava verso nord. Non lontane, ora seppero con una stretta al cuore, dovevano trovarsi le porte d’Isengard; ma gli occhi non riuscivano a penetrar le brume innanzi a loro. Nella Valle del Mago, sotto il braccio della montagna, da anni innumeri si ergeva l’antica dimora dagli Uomini chiamata Isengard. In parte derivava dalla formazione delle montagne, ma gli Uomini dell’Occidenza ci avevano in antico fatto opere imponenti; e Saruman ci abitava da gran tempo e non era rimasto in ozio. Ecco come si presentava allorché Saruman era all’apice e da molti ritenuto il capo dei Maghi. Una grande cinta di mura di pietra, come rupi svettanti, spiccava dal riparo del monte, dal quale si staccava per poi ritornarvi. Ci avevano praticato un unico ingresso, un grande arco scavato nella parete meridionale. Lì attraverso la nera roccia avevano aperto un lungo tunnel, chiuso alle due estremità da possenti portali di ferro. Erano costruiti e poggiati su enormi cardini, pali d’acciaio infissi nel vivo della pietra, in modo tale che quando non erano sprangati bastava una lieve spinta con le braccia per spostarli silenziosamente. Chi entrava e alla fine sbucava dal tunnel pieno d’echi, si trovava davanti una spianata, un grande cerchio, un po’ infossata come un ampio bacile poco fondo: da un bordo all’altro misurava un miglio. Un tempo era verde e piena di viali e di boschetti d’alberi da frutta, irrigata da ruscelli che dalla montagna scendevano a un lago. Ma nell’ultima stagione di Saruman non ci cresceva alcunché di verde. Le strade erano pavimentate di lastroni scuri e duri; e ai bordi, in luogo d’alberi, erano schierate lunghe file di colonne, certe di marmo, altre di rame o di ferro, unite da pesanti catene. Molte le abitazioni, camere, saloni e corridoi tagliati e scavati all’interno delle mura, talché lungo tutto il cerchio esterno si aprivano innumeri finestre e scure porte. Potevano dare asilo a migliaia di operai, servi e guerrieri con i loro arsenali; in profonde tane sotterranee eran nutriti e stabulati i lupi. Avevano scavato e perforato anche la spianata. Avevano scavato pozzi in profondità; le bocche erano coperte da bassi cumuli e cupole di pietra, sicché al chiar di luna il Cerchio d’Isengard sembrava un cimitero d’irrequieti morti. Perché la terra tremava. I pozzi scendevano lungo molti pendii e scale a chiocciola fino a caverne sotterranee; lì Saruman teneva i tesori, i depositi, le armerie, le fucine e le grandi fornaci. Lì ruote di ferro giravano ininterrottamente, tuonavano i martelli. Di notte pennacchi di vapori esalavano dagli sfiatatoi, dal basso illuminati da una luce rossa, azzurra o verde veleno. Le strade chiuse tra le catene portavano tutte al centro. Lì si ergeva una torre dalla forma meravigliosa. Innalzata dai costruttori d’un tempo, che avevano spianato il Cerchio d’Isengard, non sembrava opera degli Uomini, bensì strappata dalle ossa della terra nell’antico strazio delle colline. Era un picco e un’isola rocciosa, nera e dal duro scintillio: quattro maestosi piedritti di pietra sfaccettata si fondevano in uno, ma vicino alla sommità si aprivano in corni separati, dal pinnacolo aguzzo come la punta di una lancia, tagliente come un pugnale. In mezzo uno spazio angusto da dove, su un pavimento di lucida pietra coperto di strani segni, era dato sovrastar di cinquecento piedi la spianata. Era Orthanc, la cittadella di Saruman, dal nome (per caso o di proposito) dal significato duplice: nell’idioma Elfico orthanc significa Monte Zanna, ma nell’antica lingua della Marca, la Mente Astuta. Forte rocca e mirabile era Isengard, e a lungo era stata bella; e ci avevan dimorato grandi signori, i custodi di Gondor a Occidente, e saggi avevano osservato le stelle. Ma Saruman l’aveva piegata ai suoi scopi mutevoli e, secondo lui, illudendosi di migliorarla: perché tutte quelle arti e quei sottili accorgimenti, che gli avevano fatto abbandonare la saggezza di un tempo e che stoltamente immaginava opera sua, venivano da Mordor; sicché quel che faceva era nullità, solo una piccola copia, un modellino infantile o piaggeria di schiavo, di quella immensa fortezza, armeria, prigione, fornace di grande potere, Barad-dûr, la Torre Oscura, che non tollerava rivali e rideva della piaggeria, in attesa della sua ora, sorretta dalla sua fierezza e dalla sua forza smisurata. Questa era la fortezza di Saruman, stando ai ragguagli della sua reputazione: gli uomini di Rohan non ne varcavano le porte da tempo immemorabile, tranne forse qualcuno come Rettilingua, che ci andava di nascosto e a nessuno rivelava ciò che aveva visto. Gandalf cavalcò verso la grande colonna con la Mano e la superò: nel frattempo i Cavalieri si accorsero con stupore che la Mano non sembrava più bianca. Era sporca di sangue rappreso; e guardando meglio videro che le unghie erano rosse. Gandalf procedette noncurante nella nebbia e loro, riluttanti, lo seguirono. Adesso tutt’intorno, come se ci fosse stata un’improvvisa inondazione, larghe pozze d’acqua stagnavano lungo la strada, riempiendo gli avvallamenti, e i rigagnoli gocciolavano in mezzo alle pietre. Alla fine Gandalf si fermò e li chiamò a sé; avvicinandosi videro che davanti a lui le brume si erano diradate e un pallido sole splendeva. Il meriggio era passato. Erano giunti alle porte d’Isengard. Ma le porte erano state scaraventate in terra, contorte. E tutt’intorno le pietre, infrante e scheggiate in mille frantumi frastagliati, erano sparse ovunque o ammucchiate in cumuli diruti. Il grande arco era ancora in piedi, ma dava ora su un baratro senza tetto: il tunnel era messo a nudo e attraverso le pareti a strapiombo si aprivano grandi squarci e brecce; le torri eran ridotte in polvere. Se il Grande Mare si fosse sollevato in collera e tempesta per abbattersi sulle colline, non avrebbe provocato danni peggiori. Il cerchio esterno era inondato d’acque fumiganti: un calderone ribollente ove spuntavano e galleggiavano relitti di travi e pennoni, casse e barili e arnesi rotti. Colonne torte e pendule levavano i loro fusti scheggiati sopra le acque, ma tutte le strade erano sommerse. Lontanissima, all’apparenza, quasi velata da una nube serpeggiante, ecco profilarsi la roccia dell’isola. Sempre scura e alta, indenne dopo la tempesta, si ergeva Orthanc. Acque livide lambivano i suoi piedi. Il re e tutta la sua compagnia, in silenzio sui cavalli, guardavano stupiti, constatando che il potere di Saruman era stato sovvertito; come, però, non se lo spiegavano. E volsero lo sguardo verso l’arcata e le porte distrutte. Lì vicino scorsero un gran mucchio di macerie; e all’improvviso notarono due figurine comodamente stese sopra, vestite di grigio, quasi invisibili in mezzo ai sassi. Accanto a loro bottiglie, ciotole e piatti come se, dopo aver mangiato bene, si riposassero dalle fatiche. Una sembrava addormentata, l’altra, con le gambe incrociate e le braccia dietro la testa, appoggiata contro una roccia spaccata esalava dalla bocca lunghi fili e piccoli anelli di sottile fumo azzurro. Per un istante Théoden, Éomer e tutti i suoi uomini li fissarono stupiti. In mezzo a tutta la rovina d’Isengard sembrava questa la visione più strana. Ma prima che il re potesse parlare, la figurina che soffiava fumo si accorse all’improvviso di loro, silenziosi sui cavalli al limitare della nebbia. Balzò in piedi. Aveva l’aria di un giovanotto, o quasi, pur essendo alto poco più della metà di un uomo; aveva la testa scoperta bruna e riccioluta, ma indossava un mantello, lordato dal viaggio, della stessa tinta e forma di quelli che avevano i compagni di Gandalf al loro arrivo a Edoras. Fece un profondo inchino, mettendo una mano sul petto. Poi, come se non avesse visto il mago e i suoi amici, si rivolse a Éomer e al re. “Benvenuti, signori, a Isengard!” disse. “Noi siamo i guardiani delle porte. Mi chiamo Meriadoc, figlio di Saradoc; e il mio compagno, ahimè, distrutto dalla stanchezza” – a questo punto diede all’altro un colpo col piede – “è Peregrino, figlio di Paladino, del Casato dei Took. La nostra casa è lontana, al Nord. Sire Saruman è all’interno; ma attualmente è rinchiuso con un certo Rettilingua, altrimenti sarebbe senz’altro venuto ad accogliere ospiti così onorevoli.” “Senz’altro!” disse ridendo Gandalf. “Ed è stato Saruman a incaricarvi di sorvegliare le sue porte in rovina e aspettare l’arrivo di ospiti, quando la vostra attenzione poteva trascurar piatti e bottiglie?” “No, buon signore, gli è sfuggito di mente,” rispose Merry con aria grave. “Ha avuto il suo da fare. Gli ordini ce li ha dati Barbalbero, che ha assunto la direzione d’Isengard. Mi ha ordinato di accogliere il Sire di Rohan con parole acconce. Ho fatto del mio meglio.” “E che mi dici dei tuoi compagni? Di Legolas e del sottoscritto?” gridò Gimli, incapace di trattenersi ancora. “Furfanti, pelandroni, crape lanuginose, piè pelosi! Bell’inseguimento ci avete fatto fare! Duecento leghe attraverso palude e foresta, battaglia e morte, per salvarvi! E vi troviamo qui a banchettare e a oziare… e a fumare! Fumare! Dove avete rimediato l’erba, scellerati! Molle e martello! Sono talmente combattuto tra la rabbia e la gioia che, se non scoppio, sarà un miracolo!” “Tu parli anche per me, Gimli,” disse Legolas ridendo. “Pur se preferirei sapere prima dove hanno rimediato il vino.” “Una cosa che non avete trovato nel vostro inseguimento è un po’ più di sale in zucca,” disse Pippin, aprendo un occhio. “Ci trovate qui seduti sul campo della vittoria, in mezzo al bottino di più eserciti, e vi domandate come ci siamo procurati poche comodità ben meritate!” “Ben meritate?” disse Gimli. “Non ci credo!” I Cavalieri risero. “Non c’è dubbio che assistiamo all’incontro di cari amici,” disse Théoden. “Sono dunque questi i dispersi della tua compagnia, Gandalf? I giorni son destinati a essere pieni di meraviglie. Ne ho già viste molte da quando ho lasciato la mia dimora; e ora qui davanti agli occhi ho qualcun altro del popolo leggendario. Non son questi i Mezzomini, che alcuni di noi chiamano Holbytlan?” “Hobbit, se non vi spiace, sire,” disse Pippin. “Hobbit?” disse Théoden. “La vostra lingua è stranamente cambiata; ma il nome sembra adatto. Hobbit! Nessuna descrizione che ho sentito rende giustizia alla verità.” Merry s’inchinò; e Pippin si alzò e fece un profondo inchino. “Voi siete benevolo, sire; o spero di poter prendere in tal senso le vostre parole,” disse. “Ed ecco un’altra meraviglia! Ho visitato molti paesi, da quando ho lasciato casa, e finora non avevo mai incontrato nessuno che conoscesse qualche storia sul conto degli hobbit.” “La mia gente venne dal Nord tanto tempo fa,” disse Théoden. “Ma non voglio ingannarvi: non conosciamo racconti sugli hobbit. Da noi diciamo solamente che molto lontano, di là da molti fiumi e colline, vive il popolo dei Mezzomini in buche scavate nelle dune di sabbia. Ma non ci son leggende sulle loro gesta, perché si dice che facciano poco, ed evitino la vista degli uomini, grazie alla capacità di sparire in un baleno; e sanno mutar la voce nel cinguettio di un uccello. Ma, a quanto pare, ci sarebbe altro da aggiungere.” “Eccome, sire,” disse Merry. “Per dirne una,” disse Théoden, “ignoravo che sputassero fumo dalla bocca.” “Non mi sorprende,” replicò Merry; “è un’arte che pratichiamo soltanto da poche generazioni. È stato Tobold Soffiacorno, di Vallelunga nel Quartiero Sud, a piantare per primo l’autentica erba piparina nei suoi giardini, intorno al 1070, secondo il nostro computo. Come il vecchio Toby abbia trovato la pianta…” “Non sai il pericolo che corri, Théoden,” interloquì Gandalf. “Questi hobbit siederebbero sull’orlo del disastro a discuter dei piaceri della tavola o dei fattarelli dei loro padri, nonni, bisnonni e remoti cugini fino al nono grado, se li incoraggi con indebita pazienza. Rimandiamo a un momento più opportuno la storia del fumo. Dov’è Barbalbero, Merry?” “Nella zona a nord, credo. È andato a bere un sorso… d’acqua pulita. La maggior parte degli Ent è con lui, ancora all’opera… lassù.” Merry mosse la mano in direzione del lago fumante; e, mentre guardavano, udirono in lontananza un rombo e un crepitio, come se stesse cadendo una valanga lungo il fianco della montagna. Da lungi giungeva un hum-hom, come di corni trionfanti. “E Orthanc è dunque rimasta senza sorveglianza?” domandò Gandalf. “C’è l’acqua,” disse Merry. “Ma Sorbolesto e qualcun altro la sorvegliano. Non tutti i pali e i pilastri nella pianura li ha piantati Saruman. Sorbolesto dovrebbe stare vicino alla roccia, ai piedi della scalinata.” “Sì, c’è un alto Ent grigio,” disse Legolas, “ma ha le braccia lungo i fianchi e sta impalato come un cero.” “È mezzogiorno passato,” disse Gandalf, “e noi in ogni caso non mangiamo dal primo mattino. Però desidero vedere Barbalbero prima possibile. Non mi ha lasciato un messaggio, o piatti e bottiglie ve l’hanno fatto dimenticare?” “Ha lasciato un messaggio,” disse Merry, “e ci stavo arrivando, ma me l’hanno impedito molte altre domande. Dovevo dirvi che, se il Signore della Marca e Gandalf vorranno recarsi alle mura settentrionali, ci troveranno Barbalbero, che sarà lieto di accoglierli. Posso aggiungere che troveranno anche i cibi più squisiti, scoperti e scelti dai vostri umili servitori.” E s’inchinò. Gandalf rise. “Meglio così!” disse. “Ebbene, Théoden, vuoi venire con me a trovare Barbalbero? Dobbiamo fare un largo giro, ma non è lontano. Quando vedrai Barbalbero, apprenderai molte cose. Barbalbero è Fangorn, il più anziano nonché il capo degli Ent e, quando parlerai con lui, sentirai la lingua del più antico di tutti gli esseri viventi.” “Verrò con te,” disse Théoden. “Addio, miei hobbit! Arrivederci nella mia dimora! Lì seduti al mio fianco mi racconterete tutto ciò che desidera il vostro cuore: le imprese dei vostri antenati, fin dove le ricordate, e parleremo anche di Tobold il Vecchio e della sua conoscenza in fatto d’erbe. Addio!” Gli hobbit fecero un profondo inchino. “Dunque costui è il Re di Rohan!” disse Pippin a bassa voce. “Un simpatico vecchio. Oltremodo cortese.” CAPITOLO IX RELITTI E ROTTAMI Gandalf e la scorta del Re si allontanarono a cavallo in direzione est per fare il periplo delle mura dirute d’Isengard. Aragorn, Gimli e Legolas, invece, rimasero sul posto e, lasciati Arod e Hasufel a cercare l’erba, andarono a sedersi accanto agli hobbit. “Bene, bene! La caccia si è conclusa e finalmente ci rincontriamo dove nessuno di noi pensava di venire,” disse Aragorn. “E ora che i grandi sono andati a discuter di questioni importanti,” disse Legolas, “i piccoli interrogativi dei cacciatori troveranno forse risposta. Abbiamo seguito le vostre tracce fino alla foresta, ma restano molti punti oscuri che mi piacerebbe verificare.” “E anche noi vogliamo sapere un sacco di cose su di voi,” disse Merry. “Qualche notizia ce l’ha data Barbalbero, il Vecchio Ent, ma non ci accontentiamo.” “Ogni cosa a suo tempo,” disse Legolas. “I cacciatori eravamo noi e tocca a voi raccontare per primi.” “O in un secondo momento,” disse Gimli. “Sarebbe meglio dopo un buon pasto. Mi fa male la testa; ed è mezzogiorno passato. Per farvi perdonare, voi pelandroni potreste procurarci parte del bottino di cui parlavate. Cibo e bevande risarcirebbero in parte il conto che ho in sospeso con voi.” “E allora li avrai,” disse Pippin. “Li vuoi qui o, più comodamente, in quel che rimane della guardiola di Saruman, là sotto l’arco? Noi abbiamo dovuto scampagnare qui, per tener d’occhio la strada.” “Con quale occhio?” disse Gimli. “Io non entro in una casa d’Orchi, non tocco cibo d’Orchi né altro se ci hanno messo le grinfie loro.” “Lungi da noi chiedertelo,” disse Merry. “Di Orchi ne abbiamo anche noi d’avanzo. Ma non c’erano solo loro a Isengard. Saruman era abbastanza accorto da non fidarsi dei suoi Orchi. A guardia delle porte aveva messo Uomini: scelti tra i servi più fedeli, immagino. In ogni caso erano privilegiati e approvvigionati a dovere.” “Anche d’erba piparina?” domandò Gimli. “No, non credo,” rise Merry. “Ma questa è un’altra storia che può aspettare; prima mangiamo.” “Be’, allora andiamo a mangiare!” disse il Nano. Gli hobbit fecero strada; passarono sotto l’arco e pervennero a un’ampia porta sulla sinistra, in cima a una rampa di scale. Dava direttamente su una grande stanza, con alcune porticine all’altro capo e un focolare e un camino su un lato. La stanza era scavata nella roccia e un tempo doveva essere buia perché le finestre si affacciavano soltanto sul tunnel. Ma la luce ora entrava dal tetto sfondato. La legna ardeva nel focolare. “Ho acceso un focherello,” disse Pippin, “per rinfrancarci in mezzo alla nebbia. In giro si trovavano poche fascine e la legna era per lo più bagnata. Ma il camino tira ch’è un piacere: sembra risalire su per la roccia e per fortuna non è bloccato. Un fuoco torna utile. Vi preparerò del pane abbrustolito. Il pane, purtroppo, è di tre o quattro giorni fa.” Aragorn e i compagni si sedettero a un capo di una lunga tavola e gli hobbit sparirono da una delle porte interne. “Lì c’è una dispensa, per fortuna sopra le acque,” disse Pippin quando tornarono carichi di piatti, ciotole, tazze, coltelli e cibi vari. “E non dovrai arricciare il naso davanti alle provviste, Messer Gimli,” disse Merry. “Questa non è roba da Orchi, bensì cibaria umana, come la chiama Barbalbero. Preferite vino o birra? Di là ce n’è un barile… tutt’altro che malvagio. E questa è carne salata di maiale di prima scelta. O, se preferite, posso tagliarvi qualche fetta di lardo e farla alla brace. Mi spiace di non avere verdure: negli ultimi giorni hanno interrotto le consegne! Per chiudere, non ho altro da offrirvi che burro e miele da spalmare sul pane. Se vi accontentate.” “Come no,” disse Gimli. “Il debito si riduce a vista d’occhio.” Ben presto ecco i tre occupati a mangiare; e i due hobbit si rimisero senza ritegno all’opera. “Dobbiamo fare compagnia agli ospiti,” dissero. “Stamane ci coprite di premure,” rise Legolas. “Ma forse, se non fossimo arrivati noi, avreste già ricominciato a farvi compagnia da soli.” “Può darsi; e perché no?” disse Pippin. “Il vitto degli Orchi era schifoso e, in precedenza, per giorni e giorni avevamo rimediato poco o niente. Ce n’è voluto di tempo prima di tornare a mangiare a sazietà.” “Non pare avervi fatto molto male,” disse Aragorn. “A dire il vero, sembrate il ritratto della salute.” “Sì, proprio così,” disse Gimli, squadrandoli da capo a piedi da sopra l’orlo della tazza. “Anzi, avete i capelli due volte più folti e più ricci di quando ci siamo lasciati; e giurerei che siete, non so bene come, cresciuti, se mai è possibile per hobbit della vostra età. Questo Barbalbero comunque non vi ha fatto morir di fame.” “Macché,” disse Merry. “Solo che gli Ent bevono soltanto, e bere non basta a saziarti. Le sorsate di Barbalbero saranno anche nutrienti, ma il bisogno di qualcosa di solido poi si fa sentire. E, per cambiare, perfino il lembas è sempre meglio di niente.” “Non mi dire che avete bevuto l’acqua degli Ent,” disse Legolas. “Ah, probabilmente allora Gimli non si è sbagliato. Circolano strane canzoni a proposito dei beveraggi di Fangorn.” “Molte strane storie si raccontano su quella terra,” disse Aragorn. “Non ci ho mai messo piede. Suvvia, ditemi qualcos’altro, anche sugli Ent!” “Gli Ent,” disse Pippin, “gli Ent sono… be’, per dirne una, gli Ent sono diversissimi fra loro. Ma i loro occhi, i loro occhi sono invero strani.” Provò a farfugliare qualche altra parola che si perse nel silenzio. “Oh, be’,” riprese, “qualcuno lo avete già visto da lontano… in ogni caso loro vi hanno visto e hanno riferito del vostro arrivo… e molti altri ne vedrete, immagino, prima di partire. Starà a voi farvene un’idea.” “Calma, calma!” disse Gimli. “Qui cominciamo la storia dal mezzo. A me piacerebbe sentirla come si conviene, a partire da quello strano giorno in cui la nostra compagnia si sciolse.” “Sarà fatto, se avremo tempo,” disse Merry. “Prima però, se avete finito di mangiare, riempite le pipe e accendetele. E allora potremo per un po’ far finta d’essere di nuovo tutti al sicuro a Bree o a Valforra.” Tirò fuori un sacchetto di pelle pieno di tabacco. “Ne abbiamo a profusione,” disse; “e quando ce ne andremo, ne potrete portar via quanto vorrete. Stamane io e Pippin abbiamo fatto opera di salvataggio. In giro ci sono un mucchio di cose alla deriva. È stato Pippin a trovare due barilotti venuti a galla da qualche cantina o deposito, immagino. Al momento di aprirli, abbiamo scoperto che erano pieni di questa: un’erba piparina di qualità superba e perfettamente conservata.” Gimli ne prese un po’, la strofinò sul palmo delle mani e la fiutò. “Ha una buona consistenza e un buon odore,” disse. “È buona!” disse Merry. “È Foglia di Vallelunga, mio caro Gimli! Sui barili c’erano, in bella evidenza, i sigilli dei Soffiacorno. Non ho idea di come sia arrivata qui. Magari per uso personale di Saruman. Mai saputo che giungesse così lontano. Ma adesso torna utile!” “Come no,” disse Gimli, “se avessi una pipa. Ahimè, la mia l’ho persa a Moria, se non prima. Non ce n’è per caso una in mezzo a tutto il vostro bottino?” “No, purtroppo,” disse Merry. “Non ne abbiamo trovate, neanche nelle guardiole. A quanto pare, Saruman teneva per sé questa prelibatezza. E non credo che servirebbe bussare alle porte di Orthanc per chiedergliene! Ci toccherà passarcele, come fanno gli amici all’occorrenza.” “Un momentino!” disse Pippin. Infilata una mano all’interno della giubba ne estrasse un morbido borsellino legato da una cordicella. “A contatto con la pelle tengo un paio di tesori per me preziosi come Anelli. Eccone uno: la mia vecchia pipa di legno. Ed eccone un altro: una pipa nuova. È da molto che la porto con me, anche se non so perché. Mai mi sarei aspettato di trovare erba piparina durante il viaggio, una volta esaurita la scorta. Ma ora in fin dei conti si rivela utile.” Mostrò una pipetta dal fornello largo e schiacciato, e la porse a Gimli. “Basta a saldare il conto fra di noi?” disse. “Saldarlo!” gridò Gimli. “M’indebita profondamente nei tuoi confronti, nobilissimo hobbit.” “Bene, io torno all’aria aperta a vedere che cosa fanno il vento e il cielo!” disse Legolas. “Veniamo con te,” disse Aragorn. Uscirono e andarono a sedersi sul mucchio di pietre davanti all’ingresso. Lo sguardo poteva ora spaziare nella valle; la nebbia si stava alzando e si disperdeva con la brezza. “E ora per un po’ rilassiamoci!” disse Aragorn. “Ci siederemo sul ciglio delle rovine a parlare, come dice Gandalf, mentre lui è impegnato altrove. Di rado mi è capitato di sentire una stanchezza simile.” Si avvolse nel grigio mantello, nascondendo la cotta di maglia, e stese le lunghe gambe. Poi si sdraiò sul dorso e dalle labbra esalò un esile fil di fumo. “Guardate!” disse Pippin. “Passolungo il Forestale è tornato!” “Non si era mai allontanato,” disse Aragorn. “Io sono Passolungo, nonché Dúnadan, e appartengo sia a Gondor sia al Nord.” Fumarono in silenzio per un po’, e il sole splendeva su di loro, scendendo in diagonale nella valle dalle bianche nubi alte a Occidente. Immobile, Legolas guardava il sole e il cielo con occhio fermo e canticchiava fra sé. Alla fine si mise a sedere. “Coraggio!” disse. “Il tempo scorre e la nebbia si dirada o lo farebbe se voi, strane creature, non vi avvolgeste nel fumo. Che ne è del racconto?” “Be’, il mio racconto ha inizio dal risveglio al buio, tutto legato, in un accampamento d’Orchi,” disse Pippin. “Vediamo, che giorno è oggi?” “Il cinque marzo, stando al Computo Conteale,” disse Aragorn. Pippin fece qualche calcolo con le dita. “Soltanto nove giorni fa!” disse.1 “Sembra passato un anno da quando ci hanno catturato. Be’, anche se per metà è sembrato un brutto sogno, devo ammettere che i primi tre giorni sono stati davvero orribili. Merry mi correggerà, se dimenticherò qualcosa d’importante: non entrerò nei particolari: le frustate, la sporcizia, il fetore e tutto il resto; meglio non ricordarlo.” Dopo di che si lanciò nel racconto dell’ultimo combattimento di Boromir e della marcia degli Orchi dagli Emyn Muil alla Foresta. Gli altri annuivano man mano che i vari pezzi si andavano a integrare alle loro ipotesi. “Ecco alcuni tesori che avete lasciato cadere,” disse Aragorn. “Sarete contenti di riaverli.” Allentò la cinta sotto il mantello e ne trasse i due pugnali con la guaina. “Bene!” disse Merry. “Non avrei mai immaginato di rivederli! Col mio ho trafitto più di un Orco; ma Uglúk ce li sottrasse. Era imbestialito! Sulle prime ho pensato che mi avrebbe pugnalato, ma li ha buttati via come se scottassero.” “Ed ecco anche il fermaglio, Pippin,” disse Aragorn. “L’ho custodito bene, perché è preziosissimo.” “Lo so,” disse Pippin. “Lasciarlo è stato uno strazio; ma che cos’altro potevo fare?” “Niente,” rispose Aragorn. “Chi all’occorrenza non sa gettar via un tesoro è in vincoli. Hai fatto bene.” “Tagliare i legacci dei polsi, quella è stata una bella mossa!” disse Gimli. “La fortuna ti ha arriso; ma tu hai colto l’occasione con tutt’e due le mani, per così dire.” “E ci hai posto un grosso interrogativo,” disse Legolas. “Mi son chiesto se ti fossero cresciute le ali!” “Purtroppo no,” disse Pippin. “Ma tu non potevi sapere di Grishnákh.” Rabbrividì e non aggiunse altro, lasciando raccontare a Merry gli ultimi orribili momenti: le mani che raspavano, il fiato caldo e la tremenda forza delle braccia pelose di Grishnákh. “Tutto quel che sento degli Orchi di Barad-dûr, o Lugbúrz come lo chiamano loro, mi preoccupa,” disse Aragorn. “L’Oscuro Signore già sapeva troppe cose, e anche i suoi servitori; e Grishnákh ha inviato un messaggio al di là del Fiume dopo la disputa. L’Occhio Rosso sarà puntato su Isengard. Ma Saruman in ogni caso si è andato a cacciare in una trappola che si è costruito da solo.” “Sì, chiunque vinca, per lui non c’è tornaconto,” disse Merry. “Le cose hanno iniziato a prendere una brutta piega per lui dal momento in cui i suoi Orchi hanno messo piede a Rohan.” “Noi abbiamo intravisto il vecchio masnadiero, almeno stando a Gandalf,” disse Gimli. “Al limitare della Foresta.” “Quando?” domandò Pippin. “Cinque notti fa,” disse Aragorn. “Vediamo,” disse Merry: “cinque notti fa… siamo arrivati a una parte della storia che ignorate completamente. Abbiamo incontrato Barbalbero quella mattina dopo la battaglia; e quella notte eravamo a Salafonte, una delle sue case entiche. Il mattino dopo siamo andati all’Entassise, cioè una riunione di Ent, nonché la cosa più strana che abbia mai visto in vita mia. È durata tutta la giornata e anche quella successiva; e noi abbiamo trascorso le due notti con un Ent di nome Sorbolesto. E poi nel tardo pomeriggio del terzo giorno di assise, all’improvviso gli Ent sono sbottati. È stato incredibile. La Foresta era sembrata tesa, come se all’interno covasse una tempesta: poi tutt’a un tratto è esplosa. Vorrei che li aveste sentiti cantare mentre marciavano.” “Se li avesse uditi Saruman, a quest’ora sarebbe lontano cento miglia, a costo di dover fuggire a piedi,” disse Pippin. “A Isengard! Pur se forte e dura, d’osso più nuda, di pietra più gelata, Noi andiamo, andiamo, andiamo a far la guerra, che sgretola pietre e porte atterra! Molti altri erano i versi. Gran parte della canzone non aveva parole e somigliava a una musica di corni e tamburi. Era invero esaltante. Ma io credevo che fosse una marcia e niente più, soltanto una canzone… fino a che non sono giunto qui. Ora mi son dovuto ricredere.” “Superata l’ultima cresta siamo scesi a Nan Curunír dopo il calar della notte,” continuò Merry. “È stato allora che ho avuto per la prima volta la sensazione che la Foresta stessa si muovesse dietro di noi. Credevo di sognare un sogno entico, ma se n’era accorto anche Pippin. Avevamo tutti e due paura; ma per saperne di più abbiamo dovuto aspettare. “Sono stati gli Huorn, o così li chiamano gli Ent nella ‘lingua abbreviata’. Barbalbero non si sbottona ma, secondo me, si tratta di Ent che sono diventati quasi come alberi, se non altro d’aspetto. Sono sparsi per il bosco o ai margini, in silenzio, sempre a guardia degli alberi; ma nel profondo delle valli più buie devono essercene centinaia e centinaia. “In loro risiede una grande forza e sembrano capaci di ammantarsi d’ombra: è difficile vederli in movimento. Eppure si muovono. Se sono in collera, lo fanno molto in fretta. Magari te ne stai a guardare com’è il tempo o ad ascoltare il fruscio del vento e a un tratto ti ritrovi in mezzo a un bosco di grandi alberi che tastano tutt’intorno a te. Hanno ancora la voce e possono parlare con gli Ent – per questo, a detta di Barbalbero, li chiamano Huorn, alberi parlanti –, ma sono diventati strani e selvatici. Pericolosi. Sarei terrorizzato se li incontrassi senza la presenza di veri Ent a tenerli d’occhio. “Be’, sul far della sera siamo calati giù strisciando da un lungo calanco nella parte alta della Valle del Mago, con gli Ent e tutti i loro fruscianti Huorn al seguito. Naturalmente non li vedevamo, ma l’aria era piena di scricchiolii. Era una notte molto buia e nuvolosa. Appena lasciate le colline, si spostarono a gran velocità, rumoreggiando come un vento impetuoso. La Luna non spuntò di tra le nuvole e, poco dopo mezzanotte, un alto bosco circondava tutta la parte settentrionale d’Isengard. Non c’era segno di nemici né di sentinelle. Da un’alta finestra sulla torre brillava una luce, nient’altro. “Barbalbero e qualche altro Ent avanzarono strisciando fino a portarsi in vista delle grandi porte. Io e Pippin eravamo con loro, seduti sulle spalle di Barbalbero, e io lo sentivo fremere dalla tensione. Ma anche quando sono su di giri, gli Ent sanno essere molto cauti e pazienti. Immobili come pietre scolpite, stavano in ascolto e respiravano. “Poi, tutt’a un tratto, ci fu un tremendo tumulto. Squilli di tromba echeggiarono tra le mura d’Isengard. Credevamo che ci avessero scoperto e che stesse per avere inizio la battaglia. Macché, niente del genere. Tutti gli armigeri di Saruman si erano messi in marcia nella direzione opposta. Non so molto di questa guerra, né dei Cavalieri di Rohan, ma Saruman sembrava intenzionato a distruggere il re e tutti i suoi uomini dando il colpo di grazia. Aveva svuotato Isengard. Ho visto partire il nemico: file interminabili di Orchi in marcia, squadroni in groppa a grandi lupi. E anche battaglioni di Uomini. Molti di loro portavano torce e al loro bagliore ne vedevo il viso. Erano per lo più uomini normali, piuttosto alti e dai capelli scuri, l’aria arcigna ma non particolarmente truce. Altri invece erano orribili: alti come Uomini ma col viso di goblin, olivastri, torvi, strabici. Sapete, mi hanno subito fatto tornare in mente quel tale del Sud a Bree; solo che lui non somigliava agli Orchi come la maggior parte di costoro.” “Anch’io ho pensato a lui,” disse Aragorn. “Abbiamo avuto a che fare con molti di questi mezzi-orchi al Fosso di Helm. Adesso sembra chiaro che quel tale era una spia di Saruman; ma non so se lavorava con i Cavalieri Neri o soltanto per Saruman. Con questi tipi infidi è difficile dire quando sono in combutta e quando s’ingannano tra loro.” “Be’, tutti assieme saranno stati diecimila, come minimo,” disse Merry. “Ci hanno messo un’ora per uscire dalle porte. Una parte ha preso la strada che conduce ai Guadi, e un’altra ha deviato verso est. A circa un miglio di distanza, dove il fiume scorre in un canale profondissimo, hanno costruito un ponte. Se vi alzate, lo vedete. Cantavano tutti con voce aspra, ridendo e facendo un orribile fracasso. Ho pensato che le cose si mettevano assai male per Rohan. Ma Barbalbero non si è mosso. Ha detto: ‘Stanotte ho un impegno a Isengard con pietra e roccia.’ “Ma, pur non riuscendo a vedere che cosa succedeva al buio, credo che, non appena hanno chiuso le porte, gli Huorn si siano avviati verso sud. Dovevano vedersela con gli Orchi, immagino. In mattinata erano lontani nella valle; o in ogni caso c’era una nebbia impenetrabile. “Non appena Saruman ebbe mandato via tutto l’esercito, toccò a noi. Barbalbero ci depose in terra, andò alle porte e iniziò a martellare i battenti e a chiamare Saruman. Per tutta risposta arrivarono frecce e sassi dalle mura. Ma contro gli Ent le frecce servono a ben poco. Certo, li pizzicano e li fanno infuriare: come punture di mosche. Ma un Ent può essere coperto di frecce d’Orco come un puntaspilli senza danni seri. Per dirne una, avvelenarli è impossibile; e hanno la pelle molto spessa e più coriacea della corteccia. Per ferirli seriamente ci vuole un colpo d’ascia pesantissimo. Non amano le asce. Ma contro un solo Ent ci vorrebbero tantissimi uomini armati d’ascia: un uomo che tira un fendente a un Ent non ha poi modo di colpirlo una seconda volta. Il pugno di un Ent accartoccia il ferro come latta. “Quando Barbalbero ebbe ricevuto qualche freccia in corpo, iniziò a scaldarsi, a diventare decisamente ‘frettoloso’, direbbe lui. Lanciò un possente hum-hom e una decina di altri Ent sopraggiunse a grandi passi. Un Ent in collera è terrificante. Le dita delle mani e dei piedi si rapprendono alla roccia e la strappano come la crosta del pane. Sembrava di osservare l’opera compiuta da grandi radici in cento anni, condensata in pochi istanti. “Spingevano, tiravano, squarciavano, scuotevano e martellavano; e clang-bang, crash-crack, in cinque minuti avevano abbattuto e fatto a pezzi queste enormi porte; e alcuni già avevano iniziato a rosicchiar le mura, come conigli in un renaio. Non so che cosa Saruman pensava che accadesse; fatto sta che non seppe reagire. Può anche darsi che negli ultimi tempi le sue arti magiche si siano indebolite; il fatto è che, secondo me, messo alle strette, da solo, senza schiavi, ordegni e cose varie, non ha abbastanza fegato, gli manca il puro e semplice coraggio, non so se mi spiego. Molto diverso dal vecchio Gandalf. Mi domando se la sua reputazione non fosse dovuta quasi esclusivamente all’accortezza di essersi insediato a Isengard.” “No,” disse Aragorn. “Un tempo meritava appieno la sua reputazione. Profonda la dottrina, acuto il pensiero e mirabilmente abili le mani; e aveva un ascendente sulla mente degli altri. Sapeva come persuadere i saggi e come dissuadere gli strati inferiori. Quell’ascendente senza dubbio lo possiede ancora. Non molti nella Terra di Mezzo sarebbero al sicuro, a mio giudizio, se dovessero rimanere soli a parlare con lui, anche dopo la disfatta che ha subito. Gandalf, Elrond e Galadriel, forse, ora che la sua nequizia è stata messa a nudo, ma pochissimi altri.” “Gli Ent sono al sicuro,” disse Pippin. “Sembra che una volta sia riuscito a infinocchiarli, ma non è più successo. E in ogni caso non li capiva; e ha fatto il grosso sbaglio di escluderli dai suoi calcoli. Non aveva piani nei loro confronti e poi, una volta che si erano messi all’opera, non c’era più tempo per farne. Non appena iniziato l’attacco, i pochi rinnegati rimasti a Isengard si son precipitati fuori da ogni buco aperto dagli Ent. Gli Ent hanno lasciato liberi gli Uomini, solo due o tre decine, dopo averli interrogati proprio in questo punto. Non credo che molti Orchi, di qualsiasi misura, siano riusciti a sfuggire. Almeno agli Huorn: ormai ce n’era un bosco pieno, oltre a quelli scesi a valle. “Quando gli Ent ebbero ridotto in briciole gran parte delle mura meridionali, e quel che rimaneva dei suoi servitori lo aveva abbandonato e si era data alla fuga, Saruman in preda al panico scappò. Pare che al nostro arrivo si trovasse alle porte: in ammirazione, immagino, del suo splendido esercito in partenza. Quando gli Ent si aprirono una breccia, prese il largo in tutta fretta. Sulle prime non lo individuarono. Ma la notte aveva rischiarato e c’era la luce delle stelle, più che sufficiente per gli occhi degli Ent, e all’improvviso Sorbolesto lanciò un grido: ‘L’assassino d’alberi, l’assassino d’alberi!’ Sorbolesto è una creatura mite ma, proprio per questo, odia Saruman con tutte le sue forze: le asce degli Orchi avevano causato atroci sofferenze alla sua gente. Balzò giù per il sentiero che parte dalla porta interna e, quando è su di giri, si muove come un vento. Una pallida figura si allontanava all’ombra delle colonne e aveva quasi raggiunto le scale che portavano alla torre. Se la cavò per un pelo. Sorbolesto si lanciò con furia all’inseguimento e poco ci mancò che non acchiappasse e strangolasse Saruman, che però riuscì a infilarsi nella porta. “Una volta in salvo a Orthanc, Saruman mise subito in azione le preziose apparecchiature. Ormai erano molti gli Ent all’interno di Isengard: alcuni avevano seguito Sorbolesto, altri avevano fatto irruzione da nord e da est; e si aggiravano portando distruzione. A un tratto si levarono fiamme e fumi fetidi: per tutta la spianata gli sfiatatoi e i pozzi iniziarono a eruttare e sprizzare. Parecchi Ent rimasero scottati e ustionati. Uno di loro, Ossofaggio credo si chiamasse, un Ent molto alto e bello, fu avvolto da uno spruzzo di fuoco liquido e bruciò come una torcia: uno spettacolo orribile. “Questo li fece imbestialire. Credevo che fossero già sovreccitati: mi sbagliavo. Alla fine ne ebbi la dimostrazione. Gli Ent si scatenarono in un furioso girotondo intorno alla roccia di Orthanc, imperversando come una tempesta urlante, spezzando colonne, scaraventando macigni a valanga nei pozzi, scagliando in aria come foglie enormi lastre di pietra. La torre era al centro di una tromba d’aria. Ho visto pali di ferro e blocchi di muratura schizzare in alto a centinaia di piedi e frangersi contro le finestre di Orthanc. Ma Barbalbero non perse la testa. Per fortuna non aveva nessuna bruciatura. Non voleva che i suoi, in preda alla furia, si ferissero, e non voleva che nella confusione Saruman scappasse da qualche buco. Molti Ent si scagliavano contro la roccia di Orthanc, che non voleva cedere. È molto liscia e dura. Forse contiene qualche magia più antica e più potente di quella di Saruman. Fatto sta che non riuscivano a far presa né a scalfirla; e dai tentativi uscivano malconci e feriti. “Allora Barbalbero andò al centro del cerchio e gridò. La sua possente voce sovrastava il frastuono. E di botto scese un silenzio di tomba. E nel silenzio udimmo una risata stridula da un’alta finestra della torre. Sugli Ent ebbe uno strano effetto. Prima ribollivano; ora erano diventati freddi, scostanti come ghiaccio, e calmi. Lasciarono la spianata per radunarsi, immobili, intorno a Barbalbero. Che per un po’ parlò nella loro lingua; credo che spiegasse un piano elaborato tanto tempo prima nella sua vecchia testa. Poi eccoli sparire in silenzio nella luce grigia. Ormai albeggiava. “Misero sentinelle a guardia della torre, credo, ma così ben nascoste all’ombra e così immobili che non ero in grado d’individuarle. Gli altri si allontanarono verso nord. Avevano da fare e durante tutto il giorno non li abbiamo più visti. Siamo rimasti quasi sempre soli. Una giornata uggiosa; e noi siamo andati un po’ in giro, tenendoci però alla larga quanto più possibile dalle finestre di Orthanc, che ci fissavano con aria così minacciosa. Gran parte del tempo l’abbiamo passata in cerca di qualcosa da mangiare. E poi ci siamo seduti a parlare, a domandarci che cosa succedeva a sud, a Rohan, e che cosa ne era del resto della Compagnia. Ogni tanto udivamo in lontananza il rovinio dei massi, e rumori rimbombanti che echeggiavano sulle colline. “Nel pomeriggio abbiamo fatto il giro completo del cerchio e siamo andati a vedere che cosa succedeva. Un grande bosco ombroso di Huorn occupava l’ingresso della valle e un altro costeggiava il muro settentrionale. Non abbiamo osato avventurarci all’interno. Ma da lì giungeva un rumore di cose spaccate e divelte. Ent e Huorn stavano scavando grandi pozzi e trincee, facevano grandi stagni e dighe, raccoglievano tutte le acque dell’Isen e di ogni altra fonte e corso d’acqua che trovavano. Li abbiamo lasciati al lavoro. “All’imbrunire Barbalbero è tornato alla porta. Canticchiava e tuonava fra sé con aria soddisfatta. Si è fermato, ha stiracchiato le grandi braccia e gambe, e ha fatto un respiro profondo. Gli ho domandato se era stanco. “‘Stanco?’ ha detto, ‘stanco? Be’ no, non stanco ma anchilosato. Ho bisogno di un bel sorso d’acqua dell’Entorrente. Abbiamo lavorato sodo; erano anni che non rompevamo più tante pietre e non rosicchiavamo tanta terra. Ma abbiamo quasi terminato. Quando scende la sera non vi attardate vicino a questa porta o nel vecchio tunnel! Dovrebbe venir giù una valanga d’acqua… e per un po’, finché non avremo lavato tutta la sporcizia di Saruman, sarà acqua sporca. Allora l’Isen tornerà a scorrere limpido.’ E ha iniziato a buttar giù un altro pezzo di mura, con tutto comodo, solo per divertirsi. “Ci stavamo domandando dove andarci a stendere per schiacciare un sonnellino quando è successa la cosa più stupefacente. Abbiamo udito il rumore di un cavaliere che risaliva di gran carriera la strada. Io e Merry siamo rimasti tranquillamente stesi e Barbalbero si è nascosto all’ombra dell’arco. A un tratto, come un lampo d’argento, ecco spuntare un gran cavallo. Era già buio ma ho visto chiaramente il cavaliere in viso: sembrava splendere ed era tutto vestito di bianco. Mi son messo a sedere e l’ho guardato a bocca aperta. Ho cercato di chiamare, senza però riuscirci. “Non ce n’era bisogno. Si è fermato proprio accanto a noi e ci ha osservato. ‘Gandalf!’ ho detto finalmente, ma la voce era solo un sussurro. E credete che lui abbia detto: ‘Ciao, Pippin! Che bella sorpresa!’ Macché! Ha detto: ‘Alzati, babbeo di un Took! In mezzo a tutto questo scempio dov’è, di grazia, Barbalbero? Ne ho bisogno. Presto!’ “Sentendo la sua voce, Barbalbero è uscito subito dall’ombra; ed è stato uno strano incontro. Ero sorpreso, perché nessuno dei due sembrava minimamente sorpreso. Evidentemente Gandalf si aspettava di trovar lì Barbalbero; e Barbalbero magari si aggirava nei pressi delle porte apposta per incontrarlo. Eppure al vecchio Ent avevamo raccontato tutto di Moria. Ma poi mi sono ricordato della strana occhiata che ci aveva dato in quell’occasione. Posso solo supporre che aveva visto Gandalf o ricevuto sue notizie, ma che non voleva dir niente di affrettato. ‘Non avere fretta’ è il suo motto; ma nessuno, neanche gli Elfi, dice molto sugli spostamenti di Gandalf in sua assenza. “‘Hum! Gandalf!’ disse Barbalbero. ‘Sono contento che tu sia venuto. Legno e acqua, tronco e pietra, li controllo; ma qui c’è da sistemare un mago.’ “‘Barbalbero,’ disse Gandalf. ‘Ho bisogno del tuo aiuto. Tu hai fatto molto, ma ho bisogno d’altro. Ho circa diecimila Orchi da sistemare.’ “Poi i due si sono ritirati in un angolo per tenere conciliabolo. A Barbalbero sarà parso oltremodo affrettato, perché Gandalf aveva una terribile premura e già prima di allontanarsi da noi aveva attaccato a parlare a briglia sciolta. Sono rimasti via per pochi minuti, forse un quarto d’ora. Poi Gandalf è tornato da noi e sembrava sollevato, quasi allegro. Solo a quel punto ha detto di essere contento di vederci. “‘Ma Gandalf,’ gridai, ‘dove sei stato? E hai visto gli altri?’ “‘Dovunque sia stato, eccomi di ritorno,’ rispose al modo tipico di Gandalf. ‘Sì, ho visto qualcuno degli altri. Ma le notizie dovranno aspettare. Questa è una notte pericolosa e io devo partire al gran galoppo. Ma l’alba dovrebbe essere più luminosa; e in tal caso ci rincontreremo. Abbiate cura di voi e tenetevi alla larga da Orthanc! Addio!’ “Dopo la partenza di Gandalf, Barbalbero era alquanto pensieroso. Evidentemente aveva appreso molto in poco tempo e lo stava assimilando. Ci ha guardato e ha detto: ‘Hm, bene, scopro che non siete frettolosi come credevo. Avete detto molto meno di quanto avreste potuto, e non più di quanto avreste dovuto. Hm, questo sì che è un gran bel mucchio di notizie! Be’, ora Barbalbero deve rimettersi al lavoro.’ “Prima che se ne andasse, siamo riusciti a spillargli qualche informazione, che non ci è stata di nessunissimo conforto. Ma per il momento pensavamo più a voi tre che a Frodo e Sam o al povero Boromir. Avevamo capito che era in corso, o sarebbe incominciata presto, una grande battaglia, e che voi c’eravate dentro e forse non ne sareste mai venuti fuori. “‘Gli Huorn ci aiuteranno,’ ha detto Barbalbero. Poi se n’è andato e non lo abbiamo più visto fino a questa mattina. “Era notte fonda. Eravamo coricati in cima a un mucchio di pietre e non vedevamo niente al di là. Come una grande coltre, ombre e foschia offuscavano ogni cosa intorno a noi. L’aria sembrava calda e plumbea; ed era piena di fruscii, di scricchiolii e di un murmure come di voci che passavano. Centinaia di altri Huorn dovevano essere in transito per intervenire in battaglia. Più tardi si udì un gran rombo di tuono a sud e bagliori di lampi si accesero in lontananza sopra Rohan. Ogni tanto scorgevamo le cime dei monti, a miglia e miglia di distanza, spuntare all’improvviso, nere e bianche, e poi sparire. E dietro di noi rumori come tuoni sulle alture, ma diversi. A momenti l’intera valle rimbombava. “Sarà stata mezzanotte quando gli Ent hanno rotto le dighe e riversato tutta l’acqua raccolta dentro Isengard attraverso una breccia nella parete nord. Il buio huornico era passato e il tuono s’era allontanato. La Luna stava calando dietro le montagne a occidente. “Isengard ha iniziato a riempirsi di pozze e di neri rigagnoli striscianti. Mentre si spargevano per la spianata, luccicavano agli ultimi raggi della Luna. Ogni tanto le acque s’incanalavano entro qualche pozzo o sfiatatoio. Grandi esalazioni bianche scaturivano sibilando. Il fumo s’alzava in volute. C’erano esplosioni e vampe di fuoco. Una grande spira di vapore ascese serpentina, attorcigliandosi torno torno Orthanc, che alla fine sembrò come un alto picco nemboso, fiammeo sotto e, sopra, illuminato dalla luna. E l’acqua continuava a riversarsi, finché Isengard sembrò un enorme tegame piatto, fumigante e gorgogliante.” “Ieri notte, quando siamo giunti all’imboccatura di Nan Curunír, abbiamo visto una nube di fumo e vapore da sud,” disse Aragorn. “Temevamo che Saruman stesse preparando qualche nuova diavoleria per noi.” “Macché!” disse Pippin. “Probabilmente si sentiva soffocare e non rideva più. Al mattino, ieri mattina, l’acqua era penetrata in tutti i buchi e c’era una fitta nebbia. Ci siamo rifugiati in quella guardiola laggiù; e ci ha preso il panico. Il lago ha cominciato a traboccare e a riversarsi fuori dal vecchio tunnel, e l’acqua risaliva rapidamente gli scalini. Credevamo di restare intrappolati come Orchi in un buco; ma nel retro del deposito abbiamo trovato una scala a chiocciola che ci ha portato in cima all’arco. Abbiamo dovuto strizzarci per uscire: quasi in cima i corridoi erano mezzi distrutti e semi-ostruiti dalle pietre cadute. Ci siamo seduti lassù, sopra l’inondazione, e abbiamo assistito all’annegamento d’Isengard. Gli Ent hanno continuato a versare altra acqua fino a spegner tutti i fuochi e a colmare ogni caverna. La nebbia s’è andata pian piano addensando ed è salita in cielo a formare un enorme ombrello nebuloso: sarà stato alto almeno un miglio. La sera sui colli orientali è apparso un grande arcobaleno; e poi, a offuscare il tramonto, è giunta una fitta acquerugiola sul fianco delle montagne. Tutto si è svolto nel più grande silenzio, a parte qualche lugubre ululato di lupo in lontananza. Gli Ent hanno interrotto l’afflusso durante la notte e hanno reimmesso l’Isen nel suo antico letto. Questa la conclusione di tutto. “Da allora l’acqua ha ripreso a calare. Devono esserci sbocchi sotterranei da qualche parte, credo. Se Saruman darà un’occhiata da una delle sue finestre, non vedrà altro che disordine e sfacelo. Noi ci sentivamo molto soli. In tutto quello scempio neanche un Ent in circolazione con il quale parlare; e nessuna notizia. Abbiamo trascorso la notte in cima all’arco; era umido e faceva freddo, e non abbiamo dormito. Avevamo la sensazione che da un momento all’altro potesse accadere chissà cosa. Saruman è ancora nella sua torre. Durante la notte c’è stato un rumore come di vento che risaliva la vallata. Dovevano essere gli Ent e gli Huorn di ritorno, credo; ma dove siano andati a finire adesso, non lo so. Il mattino era pluvioso e plumbeo quando siamo ridiscesi e ci siamo guardati intorno; in giro non c’era nessuno. E questo è quanto. Sembra quasi tranquillo, dopo tutto quello scompiglio. E più sicuro, in un certo senso, da che Gandalf è tornato. Potrei farmi una dormita!” Rimasero tutti in silenzio per un po’. Gimli tornò a riempire la pipa. “C’è una cosa che non mi torna,” disse mentre l’accendeva con l’esca e la pietra focaia. “Rettilingua. Hai detto a Théoden che è con Saruman. Come ha fatto ad arrivarci?” “Ah sì, mi ero dimenticato di lui,” disse Pippin. “È arrivato qui soltanto stamattina. Avevamo appena acceso il fuoco e stavamo facendo colazione quando è ricomparso Barbalbero. Lo abbiamo sentito fare il suo tipico verso e chiamarci da fuori. “‘Sono solo venuto a vedere come ve la cavate, ragazzi miei,’ ha detto; ‘e a darvi qualche notizia. Gli Huorn sono tornati. Va tutto bene; anzi, benone!’ rise, dandosi una pacca sulle cosce. ‘Niente più Orchi a Isengard, niente più asce! E prima di sera arriverà gente dal Sud; gente che vi farà piacere incontrare.’ “Non aveva neanche finito di parlare che abbiamo udito il rumore di zoccoli in strada. Ci siamo precipitati fuori dalle porte e io mi son messo a guardare; mi aspettavo quasi di veder arrivare Passolungo e Gandalf alla testa di un esercito. Ma dalla nebbia è sbucato un uomo su un vecchio cavallo stanco; e anche lui sembrava una strana creatura deforme. Non c’era nessun altro. Quando è emerso dalla nebbia e ha visto all’improvviso innanzi a sé tutte quelle rovine e macerie, è restato a bocca aperta, immobile, e il viso gli è diventato quasi verde. Era così sbigottito che sulle prime è parso non accorgersi di noi. Quando ci ha visto, ha cacciato un urlo e ha cercato di girare il cavallo e di darsi alla fuga. Ma Barbalbero ha fatto tre passi, ha proteso un lungo braccio e lo ha sollevato dalla sella. Il cavallo è andato via terrorizzato mentre lui giaceva bocconi. Ha detto di essere Gríma, amico e consigliere del re, incaricato di recare messaggi importanti a Saruman da parte di Théoden. “‘Nessun altro avrebbe osato cavalcare in aperta campagna, piena di Orchi immondi,’ ha detto, ‘perciò hanno inviato me. È stato un viaggio pericoloso e sono affamato e stanco. Inseguito dai lupi, ho dovuto fare un largo giro passando da nord.’ “Ho notato le occhiate sospettose che lanciava a Barbalbero e fra me e me ho detto: ‘Bugiardo.’ Barbalbero l’ha osservato in quel suo modo lento e lungo per vari minuti, mentre quello sciagurato si torceva al suolo. E alla fine ha detto: ‘Ha, hm, ti stavo aspettando, Messer Rettilingua.’ L’uomo è trasalito udendo il nome. ‘Gandalf è stato qui prima di te. Perciò so quanto basta sul tuo conto, e so cosa fare di te. Metti tutti i topi in una trappola, ha detto Gandalf; ed è quel che farò. Ora sono io il signore d’Isengard, ma Saruman è rinchiuso nella sua torre; tu puoi andare da lui e recargli tutti i messaggi che vuoi.’ “‘Lasciatemi andare, lasciatemi andare!’ ha detto Rettilingua. ‘Conosco la strada.’ “‘La strada la conoscevi, non ne dubito,’ ha detto Barbalbero. ‘Ma qui le cose sono un po’ cambiate. Va’ a vedere!’ “Ha lasciato andare Rettilingua, che si è allontanato zoppicando attraverso l’arco, con noi alle calcagna, finché è giunto all’interno della cerchia e ha visto tutta l’acqua che lo separava da Orthanc. Allora si è girato verso di noi. “‘Lasciatemi andar via!’ ha piagnucolato. ‘Lasciatemi andar via! Ormai i miei messaggi sono inutili.’ “‘Lo sono eccome,’ ha detto Barbalbero. ‘Ma hai solo due possibilità di scelta: restare con me fino all’arrivo di Gandalf e del tuo signore; o attraversare le acque. Che cosa preferisci?’ “L’uomo è rabbrividito a sentir nominare il suo signore e ha messo un piede nell’acqua; ma si è ritratto. ‘Non so nuotare,’ disse. “‘L’acqua non è profonda,’ ha detto Barbalbero. ‘È sporca, ma questo non ti farà male, Messer Rettilingua. E ora, dentro!’ “Dopo di che il miserabile si è avviato annaspando nell’acqua. Prima che lo perdessi di vista, gli arrivava quasi fino al collo. L’ultima volta l’ho visto aggrappato a un vecchio barile o pezzo di legno. Barbalbero invece s’è immerso dietro di lui e ne ha seguito l’avanzata. “‘Be’, è entrato,’ ha detto al ritorno. ‘L’ho visto strisciare su per le scale come un topo inzaccherato. Nella torre c’è ancora qualcuno: è spuntata una mano e lo ha tirato dentro. Così adesso è lì, e spero che l’accoglienza sia di suo gradimento. Ora devo andare a togliermi di dosso tutta questa melma. Se qualcuno vuol vedermi, sarò nella zona settentrionale. Da queste parti non c’è acqua pulita né per lavarsi né da bere, per un Ent. Perciò chiedo a voi ragazzi di tener d’occhio la porta in attesa della gente che deve arrivare. Badate che ci sarà il Sire dei Campi di Rohan! Dovrete accoglierlo nel migliore dei modi: i suoi uomini hanno sostenuto un gran combattimento contro gli Orchi. Forse conoscete meglio degli Ent le parole degli Uomini più acconce per accogliere un così gran signore. Molti son stati ai miei tempi i signori nei verdi campi, e io non ho mai appreso il loro idioma né il loro nome. Vorranno cibaria da uomini e voi in materia siete ferrati, se non sbaglio. Perciò trovate, se vi riesce, quello che riterrete adatto per il desco di un re.’ E questa è la fine della storia. Anche se mi piacerebbe sapere chi è questo Rettilingua. Era davvero il consigliere del re?” “Sì,” disse Aragorn; “oltre che la spia e il servitore di Saruman a Rohan. In fondo il fato gli ha dato ciò che meritava, né più né meno. Veder distrutto tutto quello che credeva tanto forte e magnifico dev’esser stata una punizione quasi sufficiente. Ma temo che il peggio per lui debba ancora venire.” “Sì, ho idea che Barbalbero non lo abbia mandato a Orthanc per bontà,” disse Merry. “Sembrava che la cosa gli procurasse un certo qual piacere crudele e ridacchiava fra sé quando è andato a bere e a fare il bagno. Dopo, ci siamo messi all’opera per cercare fra i relitti e rovistare in giro. Abbiamo trovato due o tre magazzini nei paraggi sopra il livello delle acque. Ma Barbalbero aveva mandato qualche Ent a portar via gran parte della roba. “‘Abbiamo bisogno di cibaria umana per venticinque,’ hanno detto gli Ent; il che dimostra che qualcuno aveva contato con cura i componenti della vostra compagnia prima che arrivaste. Voi tre evidentemente sareste dovuti andare con i grandi uomini. Ma non avreste mangiato meglio. Cose buone ne abbiamo mandate, ma ne abbiamo altresì conservate, ve l’assicuro. Di più, perché non abbiamo mandato bevande. “‘E da bere?’ ho detto agli Ent. “‘C’è l’acqua dell’Isen,’ hanno detto, ‘e va bene sia per gli Ent sia per gli Uomini.’ Ma spero che gli Ent abbiamo trovato il tempo di preparare qualcuna delle loro bevande ricavate dall’acqua di sorgente, e allora vedremo la barba di Gandalf arricciolata al suo ritorno. Dopo che gli Ent se n’erano andati, ci sentivamo stanchi, e affamati. Ma non ci siamo lamentati: le nostre fatiche erano state ampiamente ricompensate. È stato durante la ricerca di cibaria umana che Pippin ha scoperto il trofeo fra tutti i relitti, i barilotti di Soffiacorno. ‘L’erba piparina è migliore dopo mangiato,’ ha detto Pippin; ecco perché ci avete colto in quel frangente.” “Ora ci è tutto perfettamente chiaro,” disse Gimli. “Tutto tranne una cosa,” disse Aragorn: “la foglia del Quartiero Sud a Isengard. Più ci penso, più mi sembra curioso. Non ero mai stato a Isengard, ma ho girato per queste terre e conosco bene le campagne deserte che stanno tra Rohan e la Contea. Né merci né persone le attraversano da molti anni a questa parte, apertamente almeno. Saruman doveva avere contatti segreti con qualcuno nella Contea. Di Rettilingua se ne trovano anche in altri palazzi oltre a quello di Re Théoden. Sui barilotti era riportata una data?” “Sì,” disse Pippin. “Era il raccolto del 1417, cioè dell’anno scorso; no, dell’anno prima a questo punto, ovviamente: un’ottima annata.” “Ah, bene, qualsiasi iniquità avesse corso ora è finita, spero; altrimenti è fuori della nostra portata al momento,” disse Aragorn. “Però credo che ne parlerò a Gandalf, per quanto possa sembrare un’inezia rispetto ai suoi grossi problemi.” “Mi domando che cosa stia facendo,” disse Merry. “È pomeriggio ormai inoltrato. Andiamo a dare un’occhiata! In ogni caso ora, se vuoi, puoi entrare a Isengard, Passolungo. Ma non è una visione molto allegra.” 1 Ogni mese aveva trenta giorni nel calendario della Contea. CAPITOLO X LA VOCE DI SARUMAN Attraversarono il tunnel disastrato e, saliti su un mucchio di sassi, guardarono la scura roccia di Orthanc e le sue molte finestre, pur sempre una minaccia in mezzo alla desolazione. Le acque si erano ormai quasi per intero ritirate. Rimaneva qua e là qualche lugubre pozza, coperta di feccia e detriti; ma gran parte dell’ampio cerchio era di nuovo a nudo, una distesa di melma e rocce franate, crivellata di fori anneriti, e costellata di pali e colonne sbilenchi come ubriachi. Ai bordi della conca sconquassata grandi cumuli e scarpate, come ghiaia trascinata da una forte tempesta; più oltre, la valle verde e intricata risaliva addentro al lungo calanco tra le braccia scure dei monti. All’altro capo della landa videro dei cavalieri farsi strada con circospezione; giungevano dal lato nord e già si stavano avvicinando a Orthanc. “Ecco Gandalf, con Théoden e i suoi uomini!” disse Legolas. “Andiamogli incontro!” “Bada a dove metti i piedi!” disse Merry. “Ci sono lastroni staccati che potrebbero ribaltarsi e gettarti in un pozzo, se non fai attenzione.” Seguirono quel che rimaneva della strada che dai cancelli portava a Orthanc, avanzando a rilento, perché il lastrico era crepato e scivoloso. I cavalieri, vedendo che si avvicinavano, si fermarono all’ombra della roccia ad aspettarli. Gandalf gli andò incontro. “Be’, io e Barbalbero abbiamo avuto un’interessante conversazione e fatto qualche piano,” disse; “e ci siamo concessi tutti un meritato riposo. Ora dobbiamo rimetterci in viaggio. Spero che anche voi, compagni, vi siate riposati e rifocillati.” “Sì,” disse Merry. “Ma la nostra conversazione è cominciata ed è finita in fumo. Senonché ci sentiamo meno maldisposti di prima nei confronti di Saruman.” “Ah, davvero?” disse Gandalf. “Be’, io no. Mi rimane un’ultima incombenza prima di partire: devo fare a Saruman una visita d’addio. Pericolosa, e probabilmente inutile; ma va fatta. Chi lo desidera può venire con me… attenti però! E niente scherzi! Non è il momento.” “Verrò io,” disse Gimli. “Voglio vederlo e scoprire se effettivamente ti somiglia.” “E come farai a scoprirlo, Messer Nano?” disse Gandalf. “Saruman saprebbe come rendersi somigliante a me ai tuoi occhi, se gli tornasse utile. E tu sei abbastanza esperto da discernere tutte le sue contraffazioni? Be’, forse lo vedremo. Potrebbe esser restio a mostrarsi a tanti occhi diversi tutti in una volta. Ma io ho ordinato a tutti gli Ent di sparire dalla circolazione, così forse lo convinceremo a uscire.” “Qual è il pericolo?” domandò Pippin. “Ci colpirà, verserà fuoco dalle finestre; o ci affatturerà da lontano?” “L’ultima che hai detto è la più probabile, se ti avvicini alla sua porta a cuor leggero,” disse Gandalf. “Ma non si può mai sapere che cosa sarebbe capace di fare o potrebbe decider di tentare. Non è prudente avvicinarsi a una belva in trappola. E Saruman ha poteri che non immagini neppure. Sta’ attento alla sua voce!” Ed eccoli giunti ai piedi di Orthanc. Era nera e la roccia luccicava come se fosse bagnata. Le molte sfaccettature della pietra avevano bordi aguzzi, come appena intagliati. Pochi graffi e schegge non più grandi di una lamina vicino alla base erano gli unici segni a testimonianza della furia degli Ent. Sul lato orientale, all’angolo di due pilastri, c’era una grande porta, alta sopra il livello del terreno; più su, una finestra con le imposte chiuse che dava su un balcone dalla ringhiera di ferro. Fino allo specchio della porta montava una rampa di ventisette larghi scalini, ricavati con arte sconosciuta dalla stessa pietra nera. Era l’unico ingresso della torre; ma molti finestroni erano profondamente strombati sulle erte pareti: quelli in cima sbirciavano come piccoli occhi in faccia ai corni. Ai piedi della scala Gandalf e il re smontarono da cavallo. “Io salirò,” disse Gandalf. “Sono stato a Orthanc e so a quali pericoli vado incontro.” “Salirò anch’io,” disse il re. “Sono vecchio e ormai non temo più alcun pericolo. Desidero parlare col nemico che mi ha fatto tanti torti. Éomer verrà con me, onde evitare che i miei vecchi piedi mi tradiscano.” “Come vuoi,” disse Gandalf. “Con me verrà Aragorn. Gli altri ci aspetteranno ai piedi della scala. Non gli mancherà modo di udire e di vedere, se ci sarà qualcosa da udire e da vedere.” “No!” disse Gimli. “Io e Legolas vorremmo vedere più da vicino. Qui siamo i soli a rappresentare la nostra gente. Anche noi vi seguiremo.” “Allora seguiteci!” disse Gandalf e iniziò a salire le scale affiancato da Théoden. I Cavalieri di Rohan, preoccupati, rimasero a cavallo ai lati della porta, e lanciavano sguardi cupi verso la grande torre, nel timore che potesse succedere qualcosa al loro signore. Merry e Pippin si sedettero sull’ultimo scalino, sentendosi a un tempo insignificanti e insicuri. “Mezzo miglio appiccicoso da qui al cancello!” mugugnò Pippin. “Magari potessi svignarmela di soppiatto e tornare nella guardiola! Perché siamo venuti? Non ci vuole nessuno.” Piantato davanti alla porta di Orthanc, Gandalf bussò col suo bastone. Che rimbombò con suono cavernoso. “Saruman, Saruman!” gridò con voce forte e imperiosa. “Fatti avanti, Saruman!” Per un po’ non ebbe risposta. Alla fine la finestra sopra la porta si aprì, ma nella buia apertura non comparve nessuno. “Chi è?” disse una voce. “Che cosa volete?” Théoden trasalì. “Conosco quella voce,” disse, “e maledico il giorno che le ho dato ascolto per la prima volta.” “Gríma Rettilingua, visto che sei diventato il suo lacchè, va’ a prendere Saruman!” disse Gandalf. “E non farci perder tempo!” La finestra si richiuse. Aspettarono. All’improvviso si udì un’altra voce, bassa e melodiosa, dal suono incantevole. Chi malaccortamente ascoltava quella voce, di rado riusciva a riferire le parole udite; e, in quel caso, trovava sconcertante lo scarso potere che esse conservavano. Per lo più ricordava soltanto che era un piacere ascoltare quella voce; tutto ciò che diceva sembrava saggio e ragionevole, e risvegliava in lui il desiderio di mostrarsi subito d’accordo per sembrare a sua volta saggio. Se a parlare era invece qualcun altro, sembrava aspro e impacciato; e se per caso costui contraddiceva la voce, nel cuore di chi era sotto l’incantesimo montava la rabbia. Per qualcuno l’incantesimo durava solo finché la voce si rivolgeva a lui, e quando parlava a un altro, egli sorrideva, come chi ha scoperto il trucco di un prestigiatore mentre gli altri stanno ancora a bocca aperta. A molti bastava il suono della voce per farsi ammaliare; ma per chi si lasciava soggiogare, l’incantesimo perdurava anche quando era lontano, ed egli non faceva che udire quella voce soave sussurrare e pungolarlo. Ma nessuno rimaneva indifferente; fintanto che il padrone la controllava, nessuno ne rifiutava ordini e suppliche senza uno sforzo di volontà e d’animo. “Be’?” fece la voce, amabilmente interrogativa. “Perché disturbare il mio riposo? Non intendete darmi pace né di giorno né di notte?” Il tono era quello di un animo buono afflitto per i torti subiti. Alzarono gli occhi, stupiti, perché non lo avevano sentito arrivare; e videro affacciata alla ringhiera una figura che li guardava dall’alto: un vecchio fasciato in un grande mantello di un colore non facile da decifrare, perché cangiava se spostavano gli occhi o se lui si muoveva. Aveva il viso lungo, dalla fronte alta, occhi difficili da sondare, anche se ora avevano un’espressione un po’ stanca, tra il grave e il benevolo. La barba e i capelli erano bianchi, ma intorno alle labbra e alle orecchie spuntava ancora qualche ciocca nera. “Gli somiglia e al tempo stesso non gli somiglia,” mormorò Gimli. “Ma suvvia!” disse la voce soave. “Di almeno due di voi conosco il nome. Gandalf lo conosco troppo bene per sperare che sia qui in cerca d’aiuto o di consiglio. Mentre per te, Théoden, Signore della Marca di Rohan, parlano le nobili insegne e ancor più la bella presenza tipica della Casa di Eorl. O degno figlio del Tre volte celebre Thengel! Perché non sei venuto prima, e in veste di amico? Desideravo tanto vederti, possente re delle terre occidentali, specie in questi ultimi anni, per difenderti dai consigli sconsiderati e malvagi che ti assediavano! È troppo tardi? A dispetto delle offese ricevute, alle quali gli uomini di Rohan, ahimè, hanno preso parte, io potrei ancora salvarti e sottrarti alla catastrofe che inevitabilmente si appropinqua, se prosegui sulla strada che hai intrapreso. In verità, ormai sono il solo che possa aiutarti.” Théoden aprì la bocca come per parlare, ma non disse nulla. Alzò lo sguardo per osservare in viso Saruman con gli scuri occhi solenni chini su di lui, e poi lo spostò su Gandalf, al suo fianco; e parve esitare. Gandalf non accennava a muoversi; restava in silenzio, immobile come pietra, come chi aspetti pazientemente un segnale che non è ancora venuto. Sulle prime i Cavalieri si agitarono, con un mormorio di approvazione per le parole di Saruman; e poi anch’essi tacquero, come uomini ammaliati. Avevano l’impressione che mai Gandalf avesse rivolto al loro signore parole così belle e acconce. Rude e altezzosa ora sembrava la condotta che teneva nei confronti di Théoden. E un’ombra s’insinuò nei loro cuori, la paura di un grande pericolo: la fine della Marca in una tenebra dove Gandalf li stava conducendo, mentre Saruman offriva una via di scampo, tenendo socchiuso uno spiraglio dal quale filtrava un raggio di luce. Pesante incombeva il silenzio. Fu Gimli il nano a romperlo di colpo. “Le parole di questo mago sono sottosopra,” disse Gimli. “Nella lingua di Orthanc aiuto significa rovina e salvare significa uccidere, questo è chiaro. Ma noi non siamo venuti qui a supplicare.” “Pace!” disse Saruman, e per un breve istante la voce fu meno soave, e una luce balenò negli occhi, per subito sparire. “Ancora non mi son rivolto a te, Gimli figlio di Glóin,” disse. “Lontana è la tua casa e di scarso interesse per te i guai di questo paese. Ma non di tua iniziativa ti ci sei trovato coinvolto, e perciò non condanno il ruolo che hai recitato: da prode, non ne dubito. Ma ti prego, permettimi di parlar prima con il Re di Rohan, mio vicino e, un tempo, mio amico. “Che cos’hai da dirmi, Re Théoden? Vuoi la pace con me e tutto l’aiuto che il mio sapere, frutto di lunghi anni, potrà darti? Ci uniremo a consiglio contro i giorni malvagi e ripareremo i danni subiti con tanta buona volontà che i nostri possedimenti torneranno a fiorire più belli di prima?” Théoden continuava a non rispondere. Impossibile dire se lottava con la collera o col dubbio. Fu Éomer a parlare. “Sire, ascoltami!” disse. “Ora sentiamo il pericolo dal quale ci avevano messo in guardia. Abbiamo cavalcato incontro alla vittoria soltanto per lasciarci da ultimo confondere da un vecchio bugiardo che ha il miele sulla lingua biforcuta? Così parlerebbe il lupo in trappola ai cani, se potesse. Che aiuto ha da darti, in verità? Tutto quel che desidera è scampare alla sua cattiva sorte. Non ti metterai a trattare con chi spaccia tradimento e assassinio? Ricorda Théodred ai Guadi e la tomba di Háma al Fosso di Helm!” “Se parliamo di lingue velenose, che cosa dovremmo dire della tua, giovane serpe?” disse Saruman, e il lampo di collera ora si vide chiaramente. “Ma suvvia, Éomer, figlio di Éomund!” proseguì di nuovo con voce soave. “A ognuno la sua parte. A te il valore in battaglia, e pertanto ti spetta grande onore. Uccidi coloro che il tuo sire chiama nemici e sii contento. Non t’immischiare in negoziati che non capisci. Forse, se diventerai re, scoprirai che deve scegliere con cura gli amici. L’amicizia di Saruman e la potenza di Orthanc non si possono accantonare alla leggera, malgrado eventuali torti, reali o presunti, subiti. Hai vinto una battaglia ma non una guerra, e grazie a un aiuto sul quale non potrai più contare. Da un momento all’altro potresti trovar l’Ombra del Bosco alla tua porta: è insensata e imprevedibile, e non ama gli Uomini. “Ma, mio sire di Rohan, devo sentirmi dar dell’assassino perché dei valorosi sono caduti in combattimento? Se vai alla guerra, inutilmente, perché io non lo desideravo, ci scapperanno i morti. Ma se per questo io sono un assassino, allora tutta la Casa di Eorl si è macchiata dello stesso crimine; giacché ha combattuto molte guerre e assalito chi la sfidava. Tuttavia poi con qualcuno avete fatto pace, ancorché interessata. Io dico questo, Re Théoden: dev’esserci fra noi pace e amicizia? Sta a noi decidere.” “La pace ci sarà,” disse alla fine Théoden sforzandosi, con voce impastata. Numerosi Cavalieri esultarono di gioia. Théoden alzò il braccio. “Sì, la pace ci sarà,” disse, ora con voce chiara, “la pace ci sarà quando tu e tutto il tuo operato sarete periti… e l’operato del tuo oscuro padrone al quale ci consegneresti. Tu sei un bugiardo, Saruman, e un corruttore di cuori umani. Mi tendi la mano, e scorgo un dito delle grinfie di Mordor. Freddo e crudele! Anche se la tua guerra contro di me fosse giusta – e non lo è perché, quand’anche fossi dieci volte più sagace, non avresti il diritto di dominare me e i miei per il tuo tornaconto come auspicavi – anche allora, che cosa dirai delle torce accese nel Westfold e dei bambini che lì giacciono morti? E dopo averlo ucciso han fatto a pezzi il corpo di Háma davanti alle porte di Borgocorno. Quando penzolerai da una forca alla finestra per il divertimento delle tue stesse cornacchie, ci sarà pace fra me e Orthanc. Questo per quanto riguarda la casa di Eorl. Erede indegno di grandi signori io sono, ma non ho bisogno di leccarti le dita. Rivolgiti altronde. Ma temo che la tua voce abbia perso il suo fascino.” I Cavalieri fissavano Théoden come uomini svegliati di soprassalto da un sogno. Aspra come quella di un corbaccio sembrava al loro orecchio la voce del loro signore dopo la musica di Saruman. Ma Saruman rimase qualche istante sopraffatto dalla collera. Si sporse dalla ringhiera come se volesse percuotere il Re con il bastone. Qualcuno credette di vedere all’improvviso un serpente attorcersi per colpire. “Forche e cornacchie!” sibilò, e tutti abbrividirono all’osceno cambiamento. “Vecchio rimbambito! Che cos’altro è la casa di Eorl se non un capannone di paglia dove i briganti trincano nel tanfo e i loro mocciosi si voltolano in terra in mezzo ai cani? Da troppo tempo sono scampati a loro volta alla forca. Ma il cappio arriva, lento all’inizio, stretto e duro alla fine. Impiccatevi, se volete!” Ora la voce cambiò, mentre pian piano cercava di riprendere il controllo. “Non so perché ho avuto la pazienza di parlarti. Non ho bisogno di te, né della tua combriccola di galoppini, pronti a fuggire come ad avanzare, Théoden Signore dei Cavalli. Tanto tempo fa ti offrii una posizione al di sopra dei tuoi meriti e della tua intelligenza. Te l’ho offerta di nuovo, in modo che coloro che avevi fuorviato potessero vedere chiaramente la scelta che si presentava. In cambio ho ricevuto smargiassate e insolenze. Così sia. Tornatene alle tue bicocche! “Ma tu, Gandalf! Se non altro per te sono attristato, per la tua vergogna. Come fai a sopportare una simile compagnia, orgoglioso quale sei, e non senza ragione, tu che sei d’animo nobile e hai occhi che guardano lontano e in profondità? Una volta di più non vuoi ascoltare i miei consigli?” Gandalf si riscosse e alzò lo sguardo. “Che cos’hai da dire che non dicesti durante il nostro ultimo incontro?” domandò. “O forse hai qualcosa da disdire?” Saruman si trattenne. “Disdire?” fece tra sé, con aria perplessa. “Disdire? Ho tentato di consigliarti per il tuo bene, ma tu non mi hai dato quasi ascolto. Tu sei orgoglioso e non accetti consigli, dotato come sei di tanta dottrina. Ma in quell’occasione hai sbagliato, credo, fraintendendo di proposito le mie intenzioni. Temo di aver perso la pazienza, nel desiderio di convincerti. Mi rincresce davvero. Non nutrivo rancore nei tuoi confronti; e non lo nutro neppure ora, anche se sei tornato in compagnia di violenti e ignoranti. Come potrei? Non siamo entrambi membri di un ordine alto e antico, eccellentissimo, della Terra di Mezzo? L’amicizia converrebbe a tutti e due. Molto potremmo realizzare insieme per sanare i disordini del mondo. Vediamo di capirci e non facciamo nessun conto di questa genìa inferiore! Dovranno sottostare alle nostre decisioni! Per il bene comune sono disposto a riparare al passato e a riceverti. Non vuoi conferire con me? Non vuoi salire?” Così grande era l’ascendente esercitato da Saruman in questo suo ultimo tentativo, che nessuno degli ascoltatori rimase indifferente. Ma ora l’incantesimo era di tutt’altro genere. Udivano le lievi rimostranze di un benevolo re a un ministro che sbaglia ma che è molto amato. Loro però erano esclusi, ascoltavano sull’uscio parole non rivolte a loro: bambini maleducati o servi stupidi che origliano i discorsi sfuggenti dei grandi e si preoccupano delle conseguenze che potrebbero avere per loro. Quei due eran fatti di un più nobile stampo: saggi e venerabili. Un’alleanza tra di loro era inevitabile. Gandalf sarebbe salito sulla torre, per discutere di cose profonde e al di fuori della loro portata nelle alte stanze di Orthanc. La porta si sarebbe richiusa e loro sarebbero rimasti fuori, in attesa di vedersi assegnare compiti o castighi. Perfino nella mente di Théoden, come l’ombra di un dubbio si fece strada quel pensiero: “Ci tradirà; andrà… saremo perduti.” In quella Gandalf rise. Le fantasie svanirono come uno sbuffo di fumo. “Saruman, Saruman!” disse Gandalf continuando a ridere. “Saruman, tu nella vita hai sbagliato mestiere. Avresti dovuto essere il giullare del re e guadagnarti il pane, e anche i galloni, scimmiottando i suoi consiglieri. Povero me!” s’interruppe, trattenendo l’allegria. “Capirci? Temo di andare oltre la tua comprensione. Io, invece, ormai ti capisco fin troppo bene, Saruman. Conservo un ricordo più preciso di quanto tu non creda dei tuoi argomenti e delle tue azioni. Quando ti ho fatto visita l’ultima volta, eri il carceriere di Mordor, e lì dovevo esser mandato. No, l’ospite fuggito dal tetto ci penserà due volte prima di rientrare dalla porta. No, non credo che salirò. Ma tu ascolta, Saruman, per l’ultima volta! Perché non scendi? Isengard si è dimostrata meno forte di quanto la facevano la tua speranza e la tua fantasia. Lo stesso potrebbe valere per altre cose nelle quali hai ancora fiducia. Non sarebbe bene andartene per un po’ di tempo? Dedicarti magari a nuove cose? Pensaci bene, Saruman! Non vuoi scendere?” Un’ombra passò sul viso di Saruman, che poi diventò d’un pallore mortale. Prima che riuscisse a nasconderla, videro attraverso la maschera l’angoscia di una mente in preda al dubbio, che detestava rimanere ma paventava abbandonare il suo rifugio. Per un attimo esitò e nessuno osò fiatare. Poi parlò, e la voce era stridula e fredda. Superbia e rancore stavano riprendendo il sopravvento. “Scendere?” sbeffeggiò. “Un uomo disarmato esce forse di casa per parlare con i rapinatori? Ti sento benissimo da qui. Non sono uno sciocco, e non mi fido di te, Gandalf. Non staranno apertamente sulle scale, ma so dove i selvaggi demoni dei boschi stanno in agguato, ai tuoi ordini.” “I traditori sono sempre diffidenti,” ribatté stancamente Gandalf. “Ma non devi temer per la tua pelle. Non ho intenzione di ucciderti né di farti del male, come ben sapresti se mi capissi per davvero. E ho il potere di proteggerti. Ti sto offrendo l’ultima occasione. Puoi lasciare Orthanc, libero… se decidi così.” “Non sembra male,” ghignò Saruman. “Tipico di Gandalf il Grigio: così condiscendente, e tanto tanto buono. Non dubito che troveresti Orthanc spaziosa e la mia partenza conveniente. Ma perché dovrei volermene andare? E che cosa intendi con ‘libero’? Ci sono condizioni, o sbaglio?” “Di motivi per andartene puoi vederne dalla finestra,” replicò Gandalf. “Altri ti verranno in mente. I tuoi servi sono distrutti o dispersi; dei tuoi vicini hai fatto dei nemici; e hai ingannato il tuo nuovo padrone, o ci hai provato. Quando il suo occhio si poserà qui, sarà l’occhio rosso della collera. Ma quando dico ‘libero’, intendo ‘libero’: libero da vincoli, da catene o da ordini: di andare dove vuoi, perfino a Mordor, Saruman, se lo desideri. Ma prima mi consegnerai la Chiave di Orthanc, e il tuo bastone. Questo in pegno della tua condotta, e da restituirti in seguito, se li meriterai.” Il viso di Saruman divenne livido, distorto dalla rabbia, negli occhi s’era accesa una luce rossa. Rise come un pazzo. “In seguito!” sbraitò, e la voce diventò un urlo. “In seguito! Sì, quando avrai anche le Chiavi di Barad-dûr, immagino; e le corone di sette re, e le verghe dei Cinque Maghi, e avrai acquistato un paio di stivali di molte misure più grandi di quelli che ora indossi. Un piano modesto. A che cosa servirebbe il mio aiuto! Ho altre cose da sbrigare. Non essere sciocco. Se vuoi trattar con me, finché ne hai l’opportunità, vattene, e torna quando sarai rinsavito! E lascia perdere questi tagliagole e tutta la misera marmaglia che hai appesa alla coda! Buon giorno!” Si girò e lasciò il balcone. “Torna fuori, Saruman!” disse Gandalf con tono imperioso. Con stupore degli altri, Saruman si rigirò e, come trascinato contro la propria volontà, tornò pian piano alla ringhiera di ferro e ci si appoggiò, respirando affannosamente. Aveva il viso segnato e contratto. La mano adunghiava il pesante bastone nero come un artiglio. “Non ti ho dato il permesso di andartene,” disse Gandalf inflessibile. “Non ho finito. Sei diventato uno sciocco, Saruman, tuttavia mi fai pena. Avresti ancora potuto rinunciare a follia e malvagità e renderti utile. Ma hai scelto di restare e rosicchiare il fondo delle tue vecchie trame. Allora resta! Ma ti avverto, non riuscirai di qui tanto facilmente. A meno che le oscure mani dell’Est non si protendano per prenderti. Saruman!” gridò, e la voce aumentò di ascendente e autorevolezza. “Guarda, io non sono Gandalf il Grigio, che tu hai tradito. Io sono Gandalf il Bianco, tornato dalla morte. Ormai tu non hai più colore e io ti espello dall’ordine e dal Consiglio.” Alzò la mano e lentamente parlò con voce chiara e fredda. “Saruman, il tuo bastone è rotto.” Si udì uno schianto e il bastone si spezzò nella mano di Saruman e la parte superiore cadde ai piedi di Gandalf. “Va’!” disse Gandalf. Con un grido Saruman cadde all’indietro e strisciò via. In quel momento un oggetto lucido e pesante piombò dall’alto. Rimbalzò sulla ringhiera di ferro proprio mentre Saruman lasciava la presa e, passando vicino alla testa di Gandalf, colpì lo scalino sul quale si trovava. La ringhiera vibrò e si ruppe. La scala scricchiolò e si scheggiò in scintille sfavillanti. Ma la palla era intatta: rotolò lungo i gradini, un globo di cristalli, scuro, ma con un cuore di fuoco che ardeva. Mentre si allontanava rimbalzando verso una pozzanghera, Pippin gli corse dietro e lo raccolse. “Canaglia d’un assassino!” gridò Éomer. Ma Gandalf rimase indifferente. “No, non l’ha lanciato Saruman,” disse; “e non è stato neppure dietro suo ordine, credo. Proviene da una finestra molto più in alto. Un tiro di commiato da parte di Messer Rettilingua, immagino, ma la mira era difettosa.” “Forse la mira era scarsa perché non riusciva a decidere chi odiava di più, te o Saruman,” disse Aragorn. “Può darsi,” disse Gandalf. “Poco conforto troveranno quei due a stare in compagnia: si roderanno a vicenda a furia di parole. Ma la punizione è giusta. Se Rettilingua dovesse mai uscir vivo da Orthanc, sarebbe più di quanto merita. “Da’ qui, ragazzo, lo prenderò io! Non ti ho chiesto di maneggiarlo,” gridò, girandosi di scatto e vedendo Pippin risalire lentamente le scale, come se stesse portando un grosso peso. Gli andò incontro e si affrettò a prendere il globo dallo hobbit, avvolgendolo nelle pieghe del mantello. “Me ne prenderò cura io,” disse. “Non è, credo, un oggetto che Saruman avrebbe scelto di buttare via.” “Ma potrebbe avere altre cose da lanciare,” disse Gimli. “Se la discussione è terminata, almeno portiamoci fuori tiro!” “È terminata,” disse Gandalf. “Andiamo.” Diedero le spalle alle porte di Orthanc e scesero. I cavalieri accolsero il re con acclamazioni di gioia e salutarono Gandalf. L’incantesimo di Saruman era rotto: lo avevano visto accorrere al richiamo e strisciar via, scacciato. “Be’, questa è fatta,” disse Gandalf. “Ora devo trovare Barbalbero e dirgli come sono andate le cose.” “Ci sarà arrivato da solo, no?” disse Merry. “Potevano forse andare diversamente?” “Direi proprio di no,” rispose Gandalf, “anche se c’è mancato un pelo. Ma avevo le mie ragioni per provarci; alcune misericordiose, altre meno. Anzitutto Saruman ha constatato che il potere della sua voce era in declino. Non può essere al tempo stesso tiranno e consigliere. Quando il complotto è pronto, non rimane segreto più a lungo. Eppure è caduto nella trappola e ha cercato di trattare con le vittime separatamente, mentre gli altri ascoltavano. Allora gli ho lasciato un’ultima possibilità, peraltro equa: rinunciare a Mordor e alle sue macchinazioni personali e farsi perdonare aiutandoci nell’ora del bisogno. Nessuno meglio di lui sa qual è. Avrebbe potuto renderci grandi servigi. Invece ha preferito rifiutare e tenere il potere di Orthanc. Non intende servire, ma solo comandare. Ora vive nel terrore dell’ombra di Mordor, eppure sogna ancora di cavalcare la tempesta. Sciagurato d’uno sciocco! Se il potere dell’Est protende le braccia verso Isengard, finirà divorato. Non possiamo distruggere Orthanc dall’esterno, ma Sauron… chissà di che cosa è capace?” “E se Sauron non vince? Che cosa gli farai?” domandò Pippin. “Io? Niente!” disse Gandalf. “Non gli farò niente. Non desidero il predominio. Che cosa ne sarà di lui? Lo ignoro. Mi rattrista pensare che ciò che un tempo era così buono ora marcisca nella torre. Comunque per noi le cose non sono andate male. Strani sono i risvolti del destino! Spesso l’odio si ritorce contro sé stesso! Immagino che anche se fossimo entrati, a Orthanc avremmo trovato pochi tesori più preziosi dell’oggetto che Rettilingua ha scagliato dall’alto su di noi.” Uno strillo stridulo, troncato di netto, venne da una finestra aperta su in cima. “Sembra che lo pensi anche Saruman,” disse Gandalf. “Lasciamoli stare!” Tornarono alle rovine del cancello. Non avevano fatto in tempo a traversare l’arco quand’ecco, dalle ombre delle pietre accatastate dove si erano piazzati, emergere a grandi passi Barbalbero e una decina di altri Ent. Aragorn, Gimli e Legolas li guardarono stupiti. “Questi sono tre dei miei compagni, Barbalbero,” disse Gandalf. “Te ne ho parlato, ma non li avevi ancora visti.” Li nominò uno per uno. Il Vecchio Ent li guardò a lungo e attentamente, e parlò a turno con ognuno di loro. Per ultimo si rivolse a Legolas. “Sicché sei venuto fin qui da Boscuro, mio buon Elfo? Una foresta invero grande era a suo tempo!” “E ancora lo è,” disse Legolas. “Ma non così grande da farci passar la voglia di vedere sempre nuovi alberi. Non puoi sapere quanto mi piacerebbe visitare il Bosco di Fangorn. Io mi sono limitato a superarne i margini, e non volevo più tornare indietro.” Gli occhi di Barbalbero brillarono di gioia. “Spero che il tuo desiderio si realizzi anzi che le colline invecchino vieppiù,” disse. “Verrò, se mi arriderà la fortuna,” disse Legolas. “Ho fatto un patto col mio amico che, se tutto va bene, insieme visiteremo Fangorn… con il tuo permesso.” “Qualsiasi Elfo che verrà con te sarà il benvenuto,” disse Barbalbero. “L’amico di cui parlo non è un Elfo,” disse Legolas; “mi riferisco al qui presente Gimli, figlio di Glóin.” Gimli fece un profondo inchino, e l’ascia scivolò fuori dalla cinta cadendo con fragore al suolo. “Hum, hm! Ah, però,” disse Barbalbero lanciandogli un’occhiataccia. “Un nano con tanto d’ascia! Hum! Io guardo con simpatia agli Elfi; ma tu chiedi molto. Questa è una strana amicizia!” “Potrà sembrare strana,” disse Legolas; “ma finché Gimli vivrà, io non verrò a Fangorn da solo. La sua ascia non è per gli alberi, ma per il collo degli Orchi, O Fangorn, Signore del Bosco di Fangorn. Quarantadue ne ha mozzati in battaglia.” “Hoo! Ohibò!” disse Barbalbero. “Questa è già una storia migliore! Be’, be’, le cose seguiranno il loro corso; e non c’è bisogno di affrettare i tempi. Ma ora dobbiamo separarci per un po’. Il giorno volge al termine, ma Gandalf dice che dovete partire anzi che scenda la notte e il Signore della Marca è ansioso di tornare alla sua dimora.” “Sì, dobbiamo partire, e subito,” disse Gandalf. “Purtroppo dovrò privarti dei guardiani del cancello. Ma te la caverai abbastanza bene anche senza di loro.” “Forse sì,” disse Barbalbero. “Ma sentirò la loro mancanza. Abbiamo fatto amicizia in così breve tempo che ho il sospetto di essere diventato frettoloso… come se tornassi virgulto. Il fatto è che sono la prima cosa nuova che vedo sotto il Sole e la Luna da molti, molti anni a questa parte. Non li dimenticherò. Ho messo il loro nome nel Lungo Elenco. Gli Ent lo ricorderanno. Ent nati dalla terra, antichi come i monti, grandi camminatori e bevitori d’acqua; affamati come cacciatori i piccoli Hobbit, la gente ridanciana, il piccolo popolo, resteranno amici fino a che le foglie si rinnoveranno. Buon viaggio! Ma se nel vostro ameno paese, nella Contea, dovessero giungervi notizie, fatemelo sapere! Sapete a cosa mi riferisco: se vedete o sentite parlare di Entesse. Venite di persona, se potete!” “Lo faremo!” dissero in coro Merry e Pippin, e si girarono in tutta fretta. Barbalbero li guardò e per un po’ rimase in silenzio, scuotendo pensieroso il capo. Poi si rivolse a Gandalf. “Sicché Saruman non è voluto partire?” disse. “Non pensavo che l’avrebbe fatto. Ha il cuore marcio come quello di un nero Huorn. Anch’io, comunque, se fossi sopraffatto e distruggessero tutti i miei alberi, non verrei via se avessi un buco scuro ove nascondermi.” “No,” disse Gandalf. “Ma tu non hai tramato per coprire tutto il mondo coi tuoi alberi e soffocare ogni altro essere vivente. Ma tant’è, Saruman rimane qui a covare il suo odio e a ordire come può nuovi intrighi. Ha la Chiave di Orthanc. Ma non deve evadere.” “No davvero! Ci penseranno gli Ent,” disse Barbalbero. “Saruman non metterà piede fuori dalla rocca, senza il mio permesso. Gli Ent lo sorveglieranno.” “Bene!” disse Gandalf. “È quello che speravo. Ora posso andarmene e dedicarmi ad altri problemi con un assillo in meno. Ma tu devi essere prudente. Le acque sono scese. Non basterà piazzare sentinelle intorno alla torre, temo. Senza dubbio dovevano esserci profonde gallerie scavate sotto Orthanc, e Saruman spera di andare e venire indisturbato fra non molto. Ti pregherei di sobbarcarti la fatica di riversar di nuovo le acque all’interno di Isengard fino a che diventa uno stagno permanente o tu scopri gli sbocchi delle gallerie. Quando tutti i luoghi sotterranei saranno allagati e tutti gli sbocchi bloccati, allora a Saruman toccherà restare nella torre e guardar dalle finestre.” “Lascia fare agli Ent!” disse Barbalbero. “Setacceremo la valle da cima a fondo e sbirceremo sotto ogni ciottolo. Ci sono alberi che stanno tornando a vivere qui, alberi antichi, alberi selvatici. Lo chiameremo Boscolta. Non ci passerà neanche uno scoiattolo senza che io lo venga a sapere. Lascia fare agli Ent! Dovranno trascorrer sette volte gli anni durante i quali lui ci ha tormentato prima che ci stanchiamo di sorvegliarlo.” CAPITOLO XI IL PALANTÍR Il sole stava calando dietro il lungo braccio occidentale dei monti quando Gandalf e i suoi compagni, e il re e i suoi Cavalieri, partirono da Isengard. Gandalf prese Merry dietro di sé e Aragorn prese Pippin. Due uomini del re andarono in avanscoperta al gran galoppo e ben presto scomparvero in fondo alla valle. Gli altri seguirono con andatura lenta. Gli Ent stavano davanti al cancello, disposti in una solenne fila come statue, con le lunghe braccia alzate, in assoluto silenzio. Quando ebbero percorso un tratto della strada serpeggiante, Merry e Pippin si volsero a guardare. In cielo splendeva ancora la luce del sole, ma lunghe ombre si stendevano su Isengard: grigie rovine che piombavano nel buio. Lì ora Barbalbero si stagliava tutto solo, come il ceppo lontano di un vecchio albero: gli hobbit pensarono a quel loro primo incontro sulla cengia soleggiata ai confini remoti di Fangorn. Giunsero alla colonna della Mano Bianca. La colonna era ancora in piedi, ma la mano scolpita era ormai abbattuta e ridotta in frantumi. Nel bel mezzo della strada si trovava il lungo indice, bianco nel crepuscolo, l’unghia rossa in procinto di diventare nera. “Gli Ent fanno attenzione a ogni particolare!” disse Gandalf. Continuarono a cavalcare, e la sera s’addensò nella vallata. “Cavalcheremo ancora a lungo stanotte, Gandalf?” domandò Merry dopo qualche tempo. “Non so come ti senti con questa misera marmaglia che hai appesa dietro; ma la marmaglia è stanca e sarà felice di non star più appesa e di stendersi.” “Così l’hai sentito?” disse Gandalf. “Non te la prendere! Ringrazia che non abbia usato altre espressioni. Vi aveva messo gli occhi addosso. Se può esser di conforto per il tuo amor proprio, ti dirò che, in questo momento, tu e Pippin occupate i suoi pensieri più di tutti noi. Chi siete; come siete arrivati lì, e perché; che cosa sapete; se vi avevano catturato e, in tal caso, come siete riusciti a fuggire mentre tutti gli Orchi sono periti: questi i piccoli interrogativi che turbano la grande mente di Saruman. Una battuta sarcastica di Saruman è un complimento, Meriadoc, se ti senti onorato dal suo interessamento.” “Grazie!” disse Merry. “Ma c’è più onore a stare appesi alla tua coda, Gandalf. Fra l’altro, da questa posizione uno ha modo di porre una domanda per la seconda volta. Cavalcheremo ancora a lungo stanotte?” Gandalf rise. “Uno hobbit oltremodo incontentabile! Tutti i Maghi dovrebbero avere un paio di hobbit in custodia… per insegnargli il significato della parola e per correggerli. Mi scuserai, ma mi sono preoccupato anche di queste bazzecole. Cavalcheremo per qualche ora, con tutta calma, fino al limite della valle. Domani dovremo cavalcare più veloce. “Quando siamo venuti intendevamo tornare direttamente da Isengard alla dimora del re a Edoras, oltre le pianure, una cavalcata di qualche giorno. Ma abbiamo riflettuto e cambiato il piano. Al Fosso di Helm ci hanno preceduto messaggeri per avvertire che il re torna domani. Da lì proseguirà con molti uomini per Fanclivo lungo sentieri che passano tra i colli. D’ora innanzi, quando si potrà evitare, non bisognerà procedere in più di due o tre insieme in aperta campagna.” “Con te, o niente o doppia razione!” disse Merry. “Io però non andavo al di là della dormita di stanotte. Dove sono e cosa sono il Fosso di Helm e tutto il resto? Non so nulla di questo paese.” “Allora faresti meglio a imparare qualcosa, se vuoi capire quello che succede. Non in questo momento però, e non dal sottoscritto: ho troppe cose urgenti a cui pensare.” “D’accordo, me la vedrò con Aragorn vicino al fuoco di bivacco: è meno irascibile. Ma perché tutta questa segretezza? Credevo che avessimo vinto noi la battaglia!” “Sì, abbiamo vinto, ma è solo la prima vittoria, e già questo non fa che aumentare il pericolo. C’era qualche legame tra Isengard e Mordor, che non mi è ancora chiaro. Non sono sicuro di come si scambiassero le informazioni; ma lo facevano. L’Occhio di Barad-dûr guarderà impaziente verso la Valle del Mago, credo; e verso Rohan. Meno vede, meglio è.” La strada si svolgeva lenta, serpeggiando lungo la valle. Ora più lontano, ora più vicino, l’Isen scorreva nel suo letto sassoso. La notte venne giù dalle montagne. Le brume erano completamente sparite. Soffiava un vento gelido. La luna, ormai tonda, riempiva il cielo orientale d’un pallido, frigido lucore. Le falde della montagna sulla destra declinavano a brulle colline. Le vaste pianure si aprivano grigie innanzi a loro. Finalmente si fermarono. Poi deviarono, lasciando la strada maestra per riprendere il dolce tappeto erboso dell’altopiano. Dopo più o meno un miglio verso ovest, giunsero in una valletta. Affacciava a sud e si appoggiava al declivio del tondeggiante Dol Baran, l’ultimo colle delle dorsali a settentrione, verde alle pendici e coronato d’erica. I fianchi della forra erano irti di felci dell’anno precedente, in mezzo alle quali le fronde arricciolate strette della primavera cominciavano a premere dal suolo profumato. I pruneti crescevano folti sulle basse pendici, e lì sotto si accamparono un paio d’ore prima della mezzanotte. Accesero un fuoco in una cavità in mezzo alle radici di un rigoglioso biancospino, contorto dagli anni, ma sano in ogni suo ramo. Turgidi boccioli sporgevano dalla cima di ogni fuscello. Organizzarono i turni di guardia, due sentinelle alla volta. Gli altri, dopo aver cenato, si avvolsero nei mantelli e nelle coperte e si misero a dormire. Gli hobbit si coricarono in un angolo da soli sopra un mucchio di felci secche. Merry aveva sonno, Pippin invece ora sembrava curiosamente irrequieto. Le felci crepitavano e frusciavano mentre si contorceva e si girava. “Che cos’hai?” domandò Merry. “Sei steso su un formicaio?” “No,” disse Pippin, “ma non sto comodo. Non so più da quanto tempo non dormo in un letto!” Merry sbadigliò. “Conta i giorni sulle dita per scoprirlo!” disse. “Ma dovresti sapere quanto tempo fa abbiamo lasciato Lórien.” “Ah, quello!” disse Pippin. “Io intendevo un letto vero in una camera da letto.” “Be’, allora da Valforra,” disse Merry. “Ma stanotte potrei dormire dappertutto.” “Tu hai avuto fortuna, Merry,” disse Pippin sottovoce, dopo una pausa. “Cavalcavi con Gandalf.” “Be’, e allora?” “Sei riuscito a cavargli qualche notizia, qualche informazione?” “Sì, parecchie. Più del solito. Ma tu hai sentito tutto o quasi; eri vicino e non avevamo segreti. Ma puoi andarci tu con lui domani, se pensi di tirargli fuori qualcos’altro… e se lui ti vuole.” “Posso? Bene! Ma è chiuso, non ti pare? Non è affatto cambiato.” “Oh, sì che lo è!” disse Merry, svegliandosi un po’ e iniziando a domandarsi che cosa preoccupasse il suo compagno. “È cresciuto, o qualcosa del genere. Può essere al tempo stesso più gentile e più minaccioso, più allegro e più solenne di prima, credo. È cambiato; ma non abbiamo ancora avuto modo di appurare quanto. Non fa che pensare all’ultima parte dell’incontro con Saruman! Non ti dimenticare che una volta Saruman era il superiore di Gandalf: capo del Consiglio, qualunque cosa sia esattamente. Era Saruman il Bianco. Ora il Bianco è Gandalf. Saruman si è fatto avanti quando glielo ha ingiunto, e gli ha tolto il bastone; e poi si è limitato a mandarlo via, e lui se n’è andato!” “Be’, se mai Gandalf è cambiato, allora è più chiuso di prima, tutto qui,” ribatté Pippin. “Quella… sfera di vetro, per dire. Sembrava esserne quanto mai soddisfatto. Deve sapere o intuire qualcosa al riguardo. Ma per caso ci ha detto cosa? Macché, neanche una parola. Eppure sono stato io a raccoglierla, impedendo che rotolasse in una pozza. Da’ qui, la prenderò io, ragazzo… tutto qui. Chissà che cos’è. Sembrava pesantissima.” La voce di Pippin si fece molto bassa, come se parlasse tra sé. “Addio!” disse Merry. “E sarebbe questo che ti preoccupa? Andiamo, Pippin, ragazzo mio, non dimenticare il detto di Gildor, quello che Sam citava sempre: Non t’impicciare degli affari dei Maghi, perché sono astuti e irascibili.” “Ma ormai da mesi non facciamo altro che immischiarci negli affari dei Maghi,” disse Pippin. “Gradirei qualche informazione, oltre ai pericoli. Mi piacerebbe dare un’occhiata a quella sfera.” “Vedi di dormire!” disse Merry. “Prima o poi ne avrai quante ne vuoi di informazioni. Mio caro Pippin, non s’è mai visto un Took più curioso di un Brandaino; ma ti pare questo il momento?” “D’accordo! Che male c’è se ti dico che cosa mi piacerebbe fare: dare un’occhiata a quella pietra? So che non posso, con il vecchio Gandalf che ci sta seduto sopra, come una gallina su un uovo. Ma non mi è di grande aiuto sentirmi liquidare da te con un non puoi averla perciò vedi di dormire!” “Be’, che altro dovrei dire?” disse Merry. “Mi spiace, Pippin, ma ti tocca aspettare fino a domattina. Sarò curioso quanto vorrai dopo aver fatto colazione, e ti aiuterò in ogni modo a spremer il mago. Ma non riesco più a tenere gli occhi aperti. Se sbadiglio un’altra volta, mi spaccherò all’altezza delle orecchie. Buonanotte!” Pippin non disse altro. Ora era immobile, ma il sonno si faceva desiderare; e non lo incoraggiava il rumore del respiro leggero di Merry, addormentatosi pochi istanti dopo aver augurato la buonanotte. Il pensiero del globo scuro sembrava intensificarsi, mentre su tutto scendeva il silenzio. Pippin ne sentiva ancora il peso tra le mani e rivedeva i misteriosi abissi rossi nei quali aveva guardato per un attimo. Si girò e si rigirò cercando di pensare a qualcos’altro. A un certo punto non ce la fece più. Si alzò e si guardò intorno. Faceva molto freddo e si avvolse nel mantello. La luna brillava gelida e bianca nella forra e le ombre dei cespugli erano nere. Tutt’intorno erano stese sagome dormienti. Le due sentinelle non si vedevano: forse erano salite in cima alla collina o si erano nascoste tra le felci. Guidato da un impulso che non capiva, Pippin si avvicinò pian piano al punto dove era coricato Gandalf. L’osservò dall’alto. Il mago sembrava addormentato, ma con le palpebre non completamente chiuse: dietro le lunghe ciglia s’intravedeva il luccichio degli occhi. Pippin si ritrasse in tutta fretta. Ma Gandalf non fece una piega; e spinto di nuovo in avanti, quasi contro la sua volontà, lo hobbit strisciò passando di nuovo dietro la testa del mago, che era avvoltolato in una coperta; sopra aveva steso il mantello, e accanto a sé, tra il fianco destro e il braccio piegato, c’era una gobba, una cosa rotonda avvolta in un panno scuro; la sua mano sembrava essere appena scivolata in terra. Trattenendo il fiato, Pippin strisciò passo passo più vicino. Alla fine si chinò. Poi allungò le mani con fare furtivo e lentamente sollevò il malloppo: non sembrava pesante come si aspettava. “Magari è solo un fagotto di cianfrusaglie,” pensò con uno strano senso di sollievo; ma non riposò il fagotto. Lo tenne stretto per un attimo. Poi gli venne un’idea. Si allontanò in punta di piedi, trovò una grossa pietra e tornò sui suoi passi. Tolse rapidamente il panno, ci avvolse la pietra e si chinò, posandola accanto alla mano del mago. E finalmente guardò la cosa che aveva scoperto. Eccola: un liscio globo di cristallo, adesso scuro e smorto, nudo davanti alle sue ginocchia. Pippin lo sollevò, si affrettò a ricoprirlo col mantello e fece per tornare a letto. In quel mentre Gandalf si mosse nel sonno e mormorò qualche parola in una strana lingua; cercò a tentoni con la mano e afferrò la pietra avvolta, poi sospirò e rimase immobile. “Razza di stupido idiota!” mugugnò Pippin tra sé. “Ti vai a cacciare in un tremendo guaio. Rimettilo subito a posto!” Ma si accorse che gli tremavano le gambe e non osò avvicinarsi al mago tanto da raggiungere il fagotto. “Ormai non posso più riprenderlo senza svegliarlo,” pensò, “almeno finché non mi calmo un po’. Tanto vale dargli prima un’occhiata. Non qui però!” Sgattaiolò via e andò a sedersi su un verde poggetto non lontano dal suo giaciglio. La luna fece capolino sopra il bordo della forra. Pippin sedeva con le ginocchia sollevate, tenendoci in mezzo il globo. Si curvò e lo guardò da vicino come un bambino goloso guarda un piatto di cibo in un cantuccio, lontano dagli altri. Aprì il mantello e lo fissò. Intorno a lui l’aria sembrava immobile e tesa. Sulle prime il globo era scuro, nero come giaietto, e la luce della luna riluceva sulla superficie. Poi dal cuore emanò un fioco bagliore e un rimestio che catturò il suo sguardo, impedendogli di distoglierlo. Ben presto tutto l’interno sembrò in fiamme; la sfera roteava o forse erano le luci all’interno a girare. Tutt’a un tratto le luci si spensero. Pippin emise un rantolo e provò a liberarsi; ma rimase curvo, serrando a due mani la sfera. Si piegò sempre di più e poi s’irrigidì; le labbra si mossero per un po’ senza emettere suono. Poi con un urlo strozzato ricadde all’indietro e restò immobile. L’urlo lacerante fece saltar giù dalle pendici le sentinelle. In un istante tutto l’accampamento era in subbuglio. “Ecco dunque il ladro!” disse Gandalf, e si affrettò a gettare il mantello sul globo. “Ma come, Pippin, tu! Le cose hanno preso una piega dolorosa!” S’inginocchiò accanto al corpo di Pippin: lo hobbit era supino, rigido; gli occhi, ciechi, fissavano il cielo. “Che razza di diavoleria! Che guaio ha combinato… per sé stesso e per tutti noi!” La faccia del mago era tesa e affranta. Prese la mano di Pippin e si chinò sul viso per sentire il respiro; poi gli posò le mani sulla fronte. Lo hobbit rabbrividì. Gli occhi si chiusero. Cacciò un urlo e si sollevò a sedere, fissando esterrefatto i visi intorno a lui, pallidi alla luce della luna. “Non è per te, Saruman!” gridò con voce stridula e atona, ritraendosi da Gandalf. “Manderò subito a prenderlo. Hai capito? Di’ solo questo!” Poi lottò per alzarsi e fuggire, ma Gandalf lo trattenne con dolcezza e fermezza. “Peregrino Took!” disse. “Torna indietro!” Lo hobbit si rilassò e ricadde all’indietro, aggrappandosi alla mano del mago. “Gandalf!” gridò. “Gandalf! Perdonami!” “Perdonarti?” disse il mago. “Prima dimmi che cosa hai fatto!” “Io, io ho preso la sfera e l’ho guardata,” balbettò Pippin; “e ho visto cose che mi hanno spaventato. E volevo andarmene, ma non potevo. E poi è venuto lui e mi ha fatto delle domande; e mi ha guardato e, e, non ricordo altro.” “Così non va,” disse Gandalf con tono severo. “Che cosa hai visto e che cosa hai detto?” Pippin chiuse gli occhi e rabbrividì, ma non disse nulla. Lo guardavano in silenzio tutti, tranne Merry, che si era girato. Ma il viso di Gandalf era ancora duro. “Parla!” disse. Con voce bassa, esitante, Pippin ricominciò da capo e pian piano le parole divennero più chiare e decise. “Ho visto un cielo scuro, e un’alta merlatura,” disse. “E minuscole stelle. Sembrava lontanissimo nel tempo e nello spazio, eppure chiaro e solido. Le stelle si accendevano e spegnevano al passaggio di creature alate. Grandissime, credo, davvero; ma nel vetro sembravano pipistrelli che volteggiavano intorno alla torre. Mi è parso di vederne nove. Una ha iniziato a volare dritto verso di me, diventando sempre più grande. Aveva un orribile… no, no! Non posso dirlo. “Ho cercato di fuggire, perché credevo che sarebbe volata fuori; ma quando ha coperto tutto il globo, è sparita. Poi è venuto lui. Non sentivo nulla perché non parlava. Guardava soltanto, e io capivo. “‘Così sei tornato? Perché hai trascurato di fare rapporto per tanto tempo?’ “Io non ho risposto. Lui ha detto: ‘Tu chi sei?’ Io continuavo a tacere, ma mi sentivo straziare; e lui m’incalzava, perciò ho detto: ‘Uno hobbit.’ “Allora all’improvviso è sembrato che mi vedesse, e mi ha riso in faccia. Era atroce. Era come essere trafitto da pugnali. Ho lottato. Ma lui ha detto: ‘Aspetta un attimo! Ci rincontreremo presto. Di’ a Saruman che questo bocconcino non è per lui. Manderò subito a prenderlo. Hai capito? Di’ solo questo!’ “Poi l’ho inteso gongolare. Ho sentito che stavo andando in pezzi. No, no! Non posso dire altro. Non ricordo più niente.” “Guardami!” disse Gandalf. Pippin lo guardò dritto negli occhi. Il mago lo fissò per un istante in silenzio. Poi la sua espressione si ammorbidì e si affacciò l’ombra di un sorriso. Posò teneramente la mano sulla testa di Pippin. “Va bene!” disse. “Non dire altro! Non hai subito danni. Nei tuoi occhi non c’è menzogna, come temevo. Ma non ha parlato a lungo con te. Tu resti uno sciocco, Peregrino Took, ma uno sciocco onesto. In un frangente simile altri, più saggi, si sarebbero comportati peggio. Ma rammenta! A salvarti, e con te tutti i tuoi amici, è stata soprattutto la buona sorte, come la chiamano. Non ci contare una seconda volta. Se ti avesse interrogato, là per là, quasi certamente avresti raccontato tutto quel che sai, causando la rovina di tutti noi. Ma era troppo impaziente. Non voleva soltanto informazioni: voleva te, e all’istante, per poi occuparsi di te nella Torre Oscura, a fuoco lento. Non tremare! Se ti vai a immischiare negli affari dei Maghi, devi essere preparato a un’eventualità del genere. Suvvia! Ti perdono. Se questo può consolarti, poteva andare molto peggio.” Sollevò con delicatezza Pippin e lo riportò al suo giaciglio. Merry li seguì e si sedette accanto al compagno. “Rimani coricato e riposa, Pippin, se ci riesci!” disse Gandalf. “Fidati di me. Se ti senti nuovamente prudere il palmo delle mani, avvertimi! Certe cose si possono curare. Ma in ogni caso, mio caro hobbit, non mettermi altri pezzi di roccia sotto il gomito! E ora vi lascio soli per un po’.” Dopo di che Gandalf tornò dagli altri, che stavano ancora intorno alla pietra di Orthanc con aria preoccupata. “Il pericolo vien di notte quando meno te lo aspetti,” disse. “L’abbiamo scampata bella!” “Come sta lo hobbit?” domandò Aragorn. “Credo che ora sia tornato tutto a posto,” rispose Gandalf. “Non è stato trattenuto a lungo, e gli hobbit hanno un’incredibile capacità di recupero. Il ricordo, o l’orrore del ricordo, probabilmente svanirà presto. Troppo presto, forse. Vuoi tu, Aragorn, prendere la pietra di Orthanc e custodirla? È un incarico pericoloso.” “Pericoloso sì ma non per tutti,” disse Aragorn. “C’è qualcuno che può rivendicarla di diritto. Perché questo è senza dubbio il palantír di Orthanc, parte del tesoro di Elendil, qui posto dai Re di Gondor. La mia ora si avvicina. Lo custodirò io.” Gandalf guardò Aragorn e poi, con stupore degli altri, sollevò la pietra coperta e s’inchinò nel presentargliela. “Ricevila, sire!” disse: “in acconto di altre cose che ti saran restituite. Ma se posso consigliarti nell’uso di quel ch’è tuo, non farne uso… per ora! Sii cauto!” “Quando mai son stato frettoloso o incauto, io che ho atteso e mi son preparato per tanti lunghi anni?” disse Aragorn. “Mai, finora. Perciò non inciampare al termine del percorso,” replicò Gandalf. “Ma se non altro tieni la cosa segreta. Tu, e tutti gli altri che sono qui presenti! Soprattutto lo hobbit, Peregrino, non deve sapere dov’è conservato. L’attacco maligno potrebbe ripetersi. Ahimè! Lui l’ha tenuto in mano e ha guardato nella sfera, e questo non sarebbe mai dovuto succedere. Non avrebbe mai dovuto toccarla a Isengard, e io avrei dovuto esser più veloce. Ma ero concentrato col pensiero su Saruman e non ho capito subito quale fosse la natura della Pietra. Poi ero stanco e, mentre ero steso e ci riflettevo su, mi ha vinto il sonno. Ora so!” “Sì, non ci sono dubbi,” disse Aragorn. “Finalmente conosciamo il nesso tra Isengard e Mordor, e come funzionava. Si spiegano molte cose.” “Strani poteri hanno i nostri nemici, e strane deficienze!” disse Théoden. “Ma, vuole un antico detto: spesso il male agisce a proprio scapito.” “Questo succede spesso,” disse Gandalf. “Ma stavolta siamo stati stranamente fortunati. Forse questo hobbit mi ha salvato da uno sbaglio enorme. Avevo preso in considerazione l’eventualità di sondare di persona questa Pietra per scoprirne l’uso. Se lo avessi fatto, gli avrei rivelato la mia di presenza. Non sono ancora pronto per una prova del genere, se mai lo sarò. Ma anche se avessi trovato la forza per sottrarmi, sarebbe stato disastroso farmi veder da lui, per il momento… finché giungerà l’ora in cui la segretezza non servirà più.” “Quell’ora è ormai giunta, credo,” disse Aragorn. “Non ancora,” disse Gandalf. “Rimane un breve lasso d’incertezza, che sta a noi sfruttare. Il Nemico, è chiaro, credeva che la Pietra fosse a Orthanc… perché non avrebbe dovuto? E che pertanto lo hobbit fosse prigioniero lì, costretto come supplizio a guardare nella sfera da Saruman. Quella mente oscura, adesso piena della voce e del viso dello hobbit, nutre le sue mire: potrebbe volerci tempo prima che si accorga dell’errore. Dobbiamo far tesoro di quel tempo. L’abbiamo presa troppo comoda. Dobbiamo agire. Non è il caso d’indugiare nei paraggi d’Isengard. Partirò subito per primo con Peregrino Took. Per lui sarà meglio che starsene coricato al buio mentre gli altri dormono.” “Terrò Éomer e dieci Cavalieri,” disse il re. “Partiranno con me nelle prime ore del mattino. Gli altri potranno andare con Aragorn e mettersi in viaggio quando riterranno.” “Come vuoi,” disse Gandalf. “Ma cerca di giungere al più presto al riparo delle colline, al Fosso di Helm!” In quel mentre un’ombra calò sopra di loro. I raggi luminosi della luna parvero di colpo cancellati. Vari Cavalieri gridarono e si acquattarono, portando le braccia sopra la testa, come per proteggersi da un colpo sferrato dall’alto: una paura cieca e un freddo mortale calarono su di loro. Rannicchiati, alzarono lo sguardo. Come una nera nuvola, un’immensa sagoma alata passò sopra la luna. Roteò e si diresse a nord, volando più veloce di qualsiasi vento della Terra di Mezzo. Le stelle affievolirono al passaggio. Eccola scomparsa. Rigidi come pietre, tutti si rialzarono. Gandalf guardava il cielo, le braccia protese verso terra, rigide, e le mani contratte. “Nazgûl!” esclamò. “Il messaggero di Mordor. È in arrivo la tempesta. Il Nazgûl ha attraversato il Fiume! A cavallo, a cavallo! Non aspettate l’alba! Chi è veloce non aspetti chi è più lento! A cavallo!” Schizzò via, chiamando Mantombroso mentre correva. Aragorn lo seguì. Gandalf andò da Pippin e lo prese in braccio. “Stavolta verrai tu con me,” disse. “Mantombroso ti mostrerà la sua andatura.” Poi corse al posto dove aveva dormito. Mantombroso era già lì. Gettato in spalla il fagottello che costituiva tutto il suo bagaglio, il mago saltò in groppa al cavallo. Aragorn sollevò Pippin e, avvolto nel mantello e nella coperta, lo depose tra le braccia di Gandalf. “Addio! Sbrigatevi a seguirmi!” gridò Gandalf. “Andiamo, Mantombroso!” Il grande cavallo scosse il capo. La coda fluente guizzò al chiaro di luna. Poi balzò in avanti, sdegnando la terra, e sparve come il vento del nord dalle montagne. “Una bella nottata di tutto riposo!” disse Merry ad Aragorn. “Certa gente ha una fortuna sfacciata. Pippin non voleva dormire e voleva cavalcare con Gandalf… ed ecco che se ne va! Anziché essere trasformato in pietra e restar qui a sempiterno monito.” “Se avessi sollevato tu per primo, anziché lui, la pietra di Orthanc, che cosa sarebbe successo?” disse Aragorn. “Forse avresti fatto peggio. Chi può dirlo! Ma ora, purtroppo, hai la ventura di venire con me. E subito. Va’ a prepararti e porta tutto ciò che ha lasciato Pippin. Sbrigati!” Volava Mantombroso sopra le pianure, senza bisogno di sprone né di guida. Meno di un’ora era trascorsa e già erano giunti ai Guadi dell’Isen e li avevano attraversati. Grigio alle loro spalle si erano lasciati il Tumulo dei Cavalieri con le sue fredde lance. Pippin si andava riprendendo. Era caldo, ma il vento sul viso era tagliente e ritemprante. Era con Gandalf. L’orrore della Pietra e dell’ombra disgustosa sulla luna stavano sbiadendo, cose lasciate alle spalle nelle brume montane o in un sogno fugace. Trasse un profondo respiro. “Non sapevo che cavalcassi a pelo, Gandalf,” disse. “Non hai né sella né briglia!” “Io non cavalco alla maniera elfica, tranne nel caso di Mantombroso,” disse Gandalf. “Mantombroso non sopporta finimenti. Mantombroso non si monta: è lui che accetta di portarti… o no. Se accetta, altro non serve. Allora spetta a lui far sì che tu rimanga in groppa, a meno che non ti butti nel vuoto.” “Quanto va veloce?” domandò Pippin. “Veloce, a giudicar dal vento, ma con regolarità. E come son leggeri i suoi zoccoli!” “Ora sta galoppando come il cavallo più veloce,” rispose Gandalf; “ma per lui non è un’andatura spinta. Qui il terreno comincia a salire ed è più accidentato di quanto non fosse al di là del fiume. Ma guarda come si avvicinano le Montagne Bianche alla luce delle stelle! Più in là, come nere lance, ci sono i picchi Thrihyrne. Non ci vorrà molto prima di raggiunger la biforcazione delle strade e arrivare alla Comba del Fosso, dove due notti fa si è combattuto.” Pippin rimase in silenzio per un po’. Sentì Gandalf cantare sommessamente e mormorare brevi brani di poesia in molte lingue, mentre le miglia fuggivano dietro di loro. Alla fine il mago intonò una canzone e lo hobbit captò le parole: qualche verso gli giunse distintamente all’orecchio attraverso la furia del vento. Alte navi e alti re, Tre volte tre, Che cosa riportarono dalla terra sommersa Sul flusso marino? Sette stelle e sette pietre E un albero bianco. “Che cosa dici, Gandalf?” domandò Pippin. “Ripassavo soltanto qualche Poesia della Tradizione,” rispose il mago. “Gli hobbit, immagino, le hanno dimenticate, anche quelle che magari sapevano.” “Niente affatto,” disse Pippin. “E ne abbiamo molte tutte nostre, che forse non t’interesserebbero. Ma questa non l’avevo mai sentita. Di che cosa parla… delle sette stelle, delle sette pietre?” “Dei palantíri dei Re dell’Antichità,” rispose Gandalf. “E che cosa sono?” “Il nome significa ciò che guarda lontano. La pietra di Orthanc era una di quelli.” “Allora non l’ha fatta, non l’ha fatta” – Pippin esitò – “il Nemico?” “No,” disse Gandalf. “E neanche Saruman. Va al di là della sua arte, e anche di quella di Sauron. I palantíri vengono da Eldamar, al di là dell’Occidenza. Li hanno fatti i Noldor. Forse Fëanor in persona li ha forgiati, in giorni così lontani che non è dato misurarne il tempo in anni. Ma non c’è nulla che Sauron non sappia volgere a scopi malvagi. Povero Saruman! È stata questa la sua caduta, ora me ne rendo conto. Per tutti noi sono pericolosi i procedimenti di un’arte più profonda di quella a nostra disposizione. Però la colpa è sua. Pazzo! a tenerlo nascosto per il proprio tornaconto. Non ne ha fatto mai parola con nessuno del Consiglio. Non avevamo ancora mai pensato alla sorte dei palantíri di Gondor nel corso di queste guerre catastrofiche. Gli Uomini li avevano quasi dimenticati. Perfino a Gondor erano un segreto noto solamente a pochi; ad Arnor li ricordavano soltanto in una poesia tradizionale tra i Dúnedain.” “Che uso ne facevano gli Uomini in antico?” domandò Pippin, deliziato e stupefatto di sentirsi rispondere a tante domande, e chiedendosi quanto sarebbe durato. “Per vedere lontano e dialogare col pensiero,” disse Gandalf. “In tal modo hanno custodito e tenuto a lungo unito il regno di Gondor. Hanno piazzato Pietre a Minas Anor e a Minas Ithil, e a Orthanc nel cerchio d’Isengard. La Pietra a capo di tutte le altre si trovava sotto la Cupola di Stelle a Osgiliath prima della sua distruzione. Le altre tre erano lontanissime al Nord. Nella casa di Elrond si dice che fossero a Annúminas e a Amon Sûl, e la Pietra di Elendil si trovava sui Colli Turriti che guardano verso Mithlond nel Golfo di Lune, dove stanno le navi grigie. “Ogni palantír comunicava con gli altri, ma tutti quelli di Gondor erano sempre tenuti sotto osservazione da Osgiliath. Ora si scopre che, come la roccia di Orthanc ha resistito alle tempeste del tempo, così lì è rimasto il palantír di quella torre. Ma da solo non poteva far altro che vedere piccole immagini di cose lontane e di giorni remoti. Sarà stato senz’altro utilissimo a Saruman; senonché sembra che non fosse soddisfatto. Guardava sempre più lontano, finché posò lo sguardo su Barad-dûr. A quel punto era in trappola! “Chissà dove si trovano ora le Pietre perdute di Arnor e Gondor, sepolte o sommerse in profondità? Ma Sauron dev’essersene procurata almeno una, piegandola ai suoi fini. Deve trattarsi della Pietra d’Ithil, perché Sauron s’impadronì di Minas Ithil molto tempo fa e l’ha trasformata in un luogo malefico: è diventata Minas Morgul. “Ora è facile immaginare con quale rapidità l’occhio interessato di Saruman finì in trappola e rimase prigioniero; e come poi sia stato persuaso da lontano, e intimidito quando la persuasione non bastava. Andato per suonare fu suonato, il falco sotto la zampa dell’aquila, il ragno in una tela d’acciaio! Chissà da quanto era costretto a presentarsi spesso davanti alla sua sfera per controlli e direttive, e con la Pietra di Orthanc così rivolta verso Barad-dûr che soltanto una volontà adamantina potrebbe guardarci dentro senza che la mente e lo sguardo convoglino laggiù. E quale forza d’attrazione possiede! Non l’ho provata io stesso? Anche adesso il mio cuore desidera esercitare la sua volontà su di essa, per vedere se riesco a estorcergliela e a dirigerla dove vorrei… a guardare oltre i vasti mari d’acqua e di tempo a Tirion la Bella e a scernere la mano e la mente inimmaginabili di Fëanor all’opera, mentre l’Albero Bianco e quello d’Oro erano in fiore!” Sospirò e ammutolì. “Se soltanto l’avessi saputo prima,” disse Pippin. “Non avevo idea di quel che facevo.” “Oh, sì che ce l’avevi,” disse Gandalf. “Sapevi di comportati in modo errato e sciocco; e te lo sei anche detto, ma non hai ascoltato. Non te l’ho mai detto prima perché ci sono arrivato solo a furia di rimuginare su quanto è successo anche adesso che stiamo cavalcando assieme. Ma anche se te ne avessi parlato, il tuo desiderio non sarebbe diminuito, né sarebbe stato più facile resistere. Al contrario! No, non c’è miglior lezione della mano bruciata. Dopo, gli avvertimenti sul fuoco non cadranno nel vuoto.” “Eh, no,” disse Pippin. “Se ora avessi davanti a me tutt’e sette le pietre, chiuderei gli occhi e metterei le mani in tasca.” “Bene!” disse Gandalf. “È quel che speravo.” “Ma io vorrei sapere…” attaccò Pippin. “Povero me!” gridò Gandalf. “Se per curare la tua curiosità devo darti informazioni, passerò il resto dei miei giorni a risponderti. Che cos’altro vuoi sapere?” “Il nome di tutte le stelle e di tutti gli esseri viventi, e l’intera storia della Terra di Mezzo, dell’Oltrecielo e dei Mari Divisori,” rise Pippin. “Come minimo, ovviamente! Ma stanotte non ho fretta. Al momento mi domandavo soltanto che cosa fosse l’ombra nera. Ti ho sentito gridare ‘messaggero di Mordor’. Che cos’era? Che cosa ci faceva a Isengard?” “Era un Cavaliere Nero alato, un Nazgûl,” disse Gandalf. “Avrebbe potuto rapirti e portati nella Torre Oscura.” “Ma non era venuto per me, vero?” balbettò Pippin. “Voglio dire, non sapeva che avevo…” “No di certo,” disse Gandalf. “Da Barad-dûr a Orthanc sono duecento leghe o più in linea d’aria, e perfino un Nazgûl ci metterebbe qualche ora per coprirle. Ma dopo la scorreria degli Orchi, Saruman deve aver guardato nella Pietra, lasciando trapelare, ne son certo, più di quanto intendeva dei suoi segreti intenti. E hanno inviato un messaggero per appurare che cosa facesse. E dopo ciò che è successo stanotte ne arriverà un secondo, credo, e molto presto. E Saruman arriverà alla stretta finale della morsa in cui ha cacciato la mano. Non ha prigionieri da inviare. Non ha una Pietra per vedere e non è in grado di rispondere all’appello. Sauron non potrà che pensare che lui voglia tenersi il prigioniero e rifiuti di servirsi della Pietra. Dire la verità al messaggero non aiuterà Saruman. Isengard è distrutta, ma lui è ancora al sicuro a Orthanc. Sicché, volente o nolente, sembrerà un ribelle. Eppure, proprio al fine di evitarlo, ci ha respinto! Che cosa farà in un frangente simile, lo ignoro. Finché rimane a Orthanc, secondo me ha ancora il potere di resistere ai Nove Cavalieri. Forse ci proverà. O magari cercherà di prendere in trappola il Nazgûl o quantomeno di uccider la creatura sulla quale ora cavalca l’aria. In tal caso Rohan dovrà tenere d’occhio i suoi cavalli! “Ma non sono in grado di dire come andrà a finire, se bene o male per noi. Può darsi che l’ira nei confronti di Saruman obnubili o intralci i propositi del Nemico. Può darsi che venga a sapere che io ero lì, sulle scale di Orthanc, con degli hobbit al seguito. O che un erede di Elendil è vivo ed era al mio fianco. Se l’armatura di Rohan non l’avesse tratto in inganno, Rettilingua ricorderebbe Aragorn e il titolo che rivendicava. È quel che temo. E quindi noi fuggiamo… non dal pericolo bensì incontro a un pericolo maggiore. Ogni falcata di Mantombroso ti avvicina alla Terra d’Ombra, Peregrino Took.” Pippin non rispose ma, come colto da un improvviso gelo, si strinse nel manto. La terra grigia trascorreva sotto di loro. “Ora guarda!” disse Gandalf. “Le valli del Westfold si aprono dinanzi a noi. Qui riprendiamo la strada che mena a oriente. L’ombra scura colaggiù è l’imboccatura della Comba del Fosso. Da quella parte si trovano Aglarond e le Caverne Sfavillanti. Non chiedermi di parlartene. Chiedi a Gimli, se vi rincontrerete, e per la prima volta potresti ricevere una risposta più lunga di quanto desideri. Tu non vedrai le caverne, almeno durante questo viaggio. Ben presto ce le lasceremo alle spalle.” “Credevo che avresti fatto sosta al Fosso di Helm!” disse Pippin. “Dove siamo diretti allora?” “A Minas Tirith, prima che i mari della guerra l’accerchino.” “Oh! E quanto dista?” “Leghe e leghe,” rispose Gandalf. “È tre volte più lontano della dimora di Re Théoden, che sta a più di cento miglia a est da qui, volando come i messaggeri di Mordor. Mantombroso deve seguire una strada più lunga. Chi sarà il più veloce? “Ora cavalcheremo fino allo spuntar del giorno, al quale mancano poche ore. Poi anche Mantombroso dovrà riposare, in una conca tra le colline: a Edoras, spero. Dormi, se ci riesci! E vedrai i primi albori sul tetto dorato della casa di Eorl. Poi, tempo tre giorni, vedrai l’ombra violetta del Monte Mindolluin e le mura della torre di Denethor bianche nel mattino. “E ora vai, Mantombroso! Corri, grancuore, corri come non hai mai corso prima! Ora siamo giunti nelle terre dove tu venisti al mondo: ne conosci ogni pietra. Ora corri! Nella velocità è racchiusa la speranza!” Mantombroso scrollò la testa e nitrì fortissimo, come se una tromba l’avesse chiamato alla battaglia. Poi balzò in avanti. Il fuoco sprigionava dalle zampe; la notte gli accorreva incontro. Mentre sprofondava pian piano nel sonno, Pippin ebbe una strana sensazione: lui e Gandalf, immobili come pietre, eran seduti sulla statua di un cavallo al galoppo, mentre il mondo si dipartiva sotto le sue zampe con un grande fragore di vento. LIBRO QUARTO CAPITOLO I SMÉAGOL DOMATO “Be’, padrone, siamo nei guai, poco ma sicuro,” disse Sam Gamgee. Se ne stava abbattuto e con le spalle curve accanto a Frodo e, strizzando gli occhi, scrutava nell’oscurità. Per quanto ne sapevano, doveva essere la terza sera da quando erano fuggiti dalla Compagnia: avevano quasi perso il conto delle ore passate a rampicarsi e a faticare fra i brulli pendii e le pietre degli Emyn Muil, a volte tornando sui loro passi perché nell’impossibilità di andare oltre, altre volte scoprendo che avevano girato in tondo per ritrovarsi poi dov’erano ore prima. Tuttavia nell’insieme avevano proceduto regolarmente verso est, tenendosi nei limiti del possibile a ridosso del margine esterno di quello strano e torto groppo di colline. Ma incontravano sempre le sue irte pareti esterne, alte e impervie, aggrondate sulla piana sottostante; oltre le propaggini franose si stendevano lividi maresi marcescenti dove nulla si muoveva e non era dato scorgere neanche un uccello. Ora gli hobbit si trovavano sul ciglio di un alto crinale, spoglio e brullo, che affondava i piedi nella nebbia; e dietro di loro s’innalzavano gli aspri altipiani coronati da vagule nubi. Un vento gelido soffiava da Oriente. La notte s’addensava sui terreni informi innanzi a loro; il verde stinto cangiava in bruno fosco. Sull’estrema destra l’Anduin, che durante la giornata nei momenti di sole baluginava a sprazzi, era ormai in ombra. Ma i loro occhi non guardavano oltre il Fiume e indietro verso Gondor, verso gli amici, verso le terre degli Uomini. Erano invece volti a sud-est dove, sull’orlo della notte incombente, si profilava una linea scura, come monti remoti d’immobile fumo. Ogni tanto un lieve bagliore rosso in lontananza guizzava verso l’alto, dove terra e cielo s’incontravano. “Che guaio!” disse Sam. “Di tutti i posti che abbiamo inteso nominare, quello è l’unico che non vogliamo vedere da vicino; ed è proprio lì che cerchiamo di arrivare! E non si sa com’è, non ci riusciamo, manco morti. Si direbbe che abbiamo preso la strada sbagliata. Scendere non possiamo; e anche se scendessimo, scopriremmo che tutta quella terra verde è un’orrida palude, ci scommetto. Puah! Sentite che odore?” Annusò il vento. “Sì, lo sento,” disse Frodo, ma non si mosse e rimase con gli occhi fissi sulla linea scura e sulla fiammella che guizzava. “Mordor!” mormorò sottovoce. “Se devo proprio andarci, spero di arrivare presto e di farla finita!” Rabbrividì. Il vento era ghiacciato eppure carico di un lezzo di freddo marciume. “Be’,” disse, distogliendo finalmente gli occhi, “guai o no, non possiamo star qui tutta la notte. Dobbiamo trovare un punto più riparato e accamparci di nuovo; e forse il nuovo giorno ci mostrerà un percorso.” “O quello dopo o quello dopo ancora,” mormorò Sam. “E se quel giorno non venisse mai? Abbiamo sbagliato direzione.” “Chissà,” disse Frodo. “È il mio destino, credo, andare fino a quell’Ombra lontana, perciò una via la troveremo. Ma a mostrarmela sarà il bene o il male? La speranza era racchiusa nella velocità. Il ritardo fa il gioco del Nemico… ed eccomi qui: in ritardo. È la volontà della Torre Oscura a dirigerci? Tutte le mie scelte si sono dimostrate erronee. Avrei dovuto lasciar la Compagnia molto tempo fa e calare dal Nord, a est del Fiume e degli Emyn Muil, e poi sul solido terreno di Pian della Battaglia fino ai valichi di Mordor. Ma ormai non è più possibile per noi due soli trovare la via per tornar sui nostri passi, con gli Orchi che si aggirano sulla sponda orientale. Ogni giorno che passa è un giorno prezioso perduto. Sono stanco, Sam. Non so che cosa fare. Quanto cibo ci rimane?” “Soltanto quelle, com’è che si chiamano, lembas, signor Frodo. Una bella scorta. Sempre meglio di niente, per carità di pancia. Mai avrei creduto però, la prima volta che le ho messe sotto i denti, che avrei finito per desiderare qualcosa di diverso. Ma ora sì: un semplice tozzo di pane e un boccale – anche mezzo boccale – di birra andrebbero a fagiolo. È dall’ultimo accampamento che mi trascino dietro gli attrezzi da cucina, e a che mi son serviti? Niente per fare un fuoco, tanto per cominciare; e niente da cucinare, neanche un filo d’erba!” Si girarono e scesero in una conca pietrosa. Il sole che volgeva al tramonto finì in mezzo alle nuvole e la notte calò rapida. A dispetto del freddo dormirono come meglio poterono, a turno, in una nicchia in mezzo a grandi pinnacoli frastagliati di roccia consumata dalle intemperie; se non altro erano al riparo dal vento dell’est. “Li avete visti di nuovo, signor Frodo?” domandò Sam, mentre sedevano gelati e intorpiditi a rosicchiare cialde di lembas nel freddo grigiore del primo mattino. “No,” disse Frodo. “Sono due notti ormai che non sento e non vedo più niente.” “Neanch’io,” disse Sam. “Brrr! Quegli occhi mi mettevano strizza! Ma forse ci siamo finalmente sbarazzati di quel miserabile viscidone. Gollum! Se soltanto mi riesce di mettergli le mani al collo, gli faccio fare gollum con la strozza.” “Spero che non ce sia mai bisogno,” disse Frodo. “Non so come abbia fatto a seguirci; ma forse gli siamo di nuovo sfuggiti, come dici tu. Su questo terreno arido e brullo non rischiamo di lasciare molte impronte, né una grande scia, neanche per un naso fiutatore come il suo.” “Spero che sia così,” disse Sam. “Magari ce ne fossimo liberati per sempre!” “Lo spero anch’io,” disse Frodo; “ma la mia principale preoccupazione non è lui. Vorrei tanto andar via da queste colline! Le odio. Mi sento completamente esposto sul lato orientale, bloccato qui con solo queste morte bassure tra me e quell’Ombra lontana. Dentro c’è un Occhio. Andiamo! In un modo o nell’altro oggi dobbiamo scendere.” Ma la giornata passava e, quando il pomeriggio si dissolse nella sera, si stavano ancora affannando sul costone senza aver trovato una via d’uscita. A volte nel silenzio di quella terra arida credevano di udir fievoli suoni dietro di loro, un sasso che cadeva o l’immaginario scalpiccio di piedi sulla roccia. Ma se si fermavano e restavano immobili in ascolto, non sentivano più nulla, tranne il vento che spirava sugli spigoli delle pietre… ma anche quello ricordava il sibilo sommesso del respiro attraverso denti aguzzi. Per tutta la giornata il crinale esterno degli Emyn Muil non aveva fatto che piegare gradualmente verso nord, mentre loro arrancavano. Lungo il ciglio ora scorreva un’ampia spianata franosa di roccia intaccata e consunta, solcata ogni tanto da calanchi simili a trincee che strapiombavano in profonde fenditure nella parete del costone. Per trovare un sentiero in quei crepacci, che diventavano sempre più profondi e più frequenti, Frodo e Sam erano spinti verso sinistra, molto lontano dal ciglio, senza accorgersi che da parecchie miglia tendevano a rilento ma con regolarità a scendere: la cima del crinale digradava così al livello della bassura. Alla fine furono costretti a fermarsi. Il crinale descriveva verso nord una curva a gomito e finiva squarciato da un botro profondissimo. Dal lato opposto risaliva d’un balzo molte braccia: una grande parete grigia si stagliava innanzi a loro, il taglio netto di una coltellata. Impossibile procedere oltre: bisognava ora girare verso ovest o verso est. Ma dirigersi a ovest li avrebbe riportati nel cuore delle colline, il che significava solo altra fatica e altro ritardo; andare a est li avrebbe condotti al precipizio esterno. “Non ci resta che arrancare giù per questo calanco, Sam,” disse Frodo. “Vediamo dove porta!” “A una brutta caduta, ci scommetto,” disse Sam. Più lungo era il crepaccio e più profondo del previsto. Nel corso della scesa incontrarono pochi alberi nodosi e rachitici, i primi che vedevano da giorni: betulle contorte per lo più, con qua e là un abete. Molti erano morti e scheletrici, morsi fino al midollo dai venti orientali. Un tempo, in giorni più miti, doveva esserci stato un bel foltore d’alberi nel botro, adesso invece le piante cessavano dopo una cinquantina di metri, pur se vecchi ceppi cionchi crescevano alla spicciolata fin quasi sul ciglio del dirupo. Il fondo della forra, posto lungo il lembo di una faglia e reso scabro dalla pietra franta, dirupava precipite. Una volta giunti allo scrìmolo, Frodo si chinò e si sporse. “Guarda!” disse. “Dobbiamo essere scesi di parecchio, oppure il crinale è sprofondato. Qui è molto più basso di prima e sembra più praticabile.” Sam s’inginocchiò accanto a lui e sbirciò con riluttanza oltre il ciglio. Poi levò lo sguardo sulla grande rupe che si ergeva in lontananza alla loro sinistra. “Più praticabile!” grugnì. “Certo, è sempre più facile scendere che salire. Chi poi non sa volare può sempre saltare!” “Sarebbe comunque un bel salto,” disse Frodo. “Be’, diciamo” – provò per un istante a misurarlo con lo sguardo – “diciamo diciotto braccia. Non di più.” “Può bastare!” disse Sam. “Puah! Come odio guardare dall’alto! Sempre meglio però che arrampicarsi.” “Tuttavia,” disse Frodo, “secondo me potremmo farlo qui, e, sempre secondo me, dovremmo provarci. Guarda: la roccia è assai diversa da com’era qualche miglio prima. È franosa e crepata.” In effetti il versante esterno non era più scosceso ma accennava a digradare. Sembrava un grande bastione o un argine dalle fondamenta spostate, sicché i sentieri erano tutti contorti e confusi, lasciando grandi fenditure e lunghi lembi obliqui, larghi in alcuni punti quasi come scale. “E se vogliamo provare a scendere, tanto vale farlo subito. Fa già buio. Mi sa che è in arrivo una tempesta.” La macchia grigio fumo delle montagne a Oriente si perdeva in una nerezza più profonda che stendeva già le lunghe braccia verso ovest. La brezza che si stava alzando portava un lontano mormorio di tuono. Frodo annusò l’aria e guardò il cielo con sospetto. Legò la cinta intorno al mantello e la strinse, e sistemò il leggero fagotto sulle spalle; poi si portò sul ciglio. “Io ci provo,” disse. “Benissimo!” disse Sam con aria cupa. “Ma vado prima io.” “Tu?” disse Frodo. “Come mai hai cambiato idea sulle scalate?” “Non ho cambiato idea. Ma è questione di buon senso: metti sotto chi rischia maggiormente di scivolare. Non voglio piombarvi addosso e farvi cadere: non avrebbe senso ammazzarne due con una sola caduta.” Prima che Frodo potesse fermarlo, si sedette, fece penzolare le gambe oltre il ciglio, poi ruotò su sé stesso, raspando con le dita dei piedi in cerca di un appiglio. Difficile che avesse mai compiuto un gesto più coraggioso, o più incosciente, a sangue freddo. “No, no! Sam, vecchio scemo!” disse Frodo. “Ti ammazzerai di certo se ti lasci andare così senza neanche dare un’occhiata per veder dove dirigerti. Torna indietro!” E afferrato Sam sotto le ascelle, lo issò. “Ora, aspetta un momento e abbi pazienza!” disse. Poi si sdraiò in terra, si protese in avanti e guardò di sotto; ma, pur se il sole non era ancora tramontato, la luce sembrava andarsene in fretta. “Ce la dovremmo fare, credo,” disse dopo poco. “Io almeno sì, in ogni caso; e anche tu, se non perdi la testa e mi segui con cautela.” “Non so come fate a esserne così sicuro,” disse Sam. “Ma come! Con questa luce non si vede manco il fondo. E se arrivate a un punto dove non c’è appoggio per i piedi o per le mani?” “Tornerei su, suppongo,” disse Frodo. “Facile a dirsi,” obiettò Sam. “Meglio aspettare il mattino e la luce.” “No! Se non sono costretto,” disse Frodo con improvvisa e strana veemenza. “Odio ogni ora che passa, ogni minuto. Io faccio un tentativo e provo a scendere. Non seguirmi finché non torno su o non ti chiamo!” Afferrato con le dita l’orlo del precipizio si lasciò andare dolcemente fino a che, quando le braccia erano ormai quasi completamente tese, le dita dei piedi trovarono una cengia. “Il primo passo è fatto!” disse. “E questa cengia si allarga sulla destra. Potrei starci in piedi senza reggermi. Io…” Le sue parole furono interrotte. L’oscurità galoppante, che andava prendendo sempre più slancio, affluiva da Oriente e inghiottiva il cielo. Sulle loro teste s’udì lo schianto secco e lacerante di un tuono. La folgore s’abbatté, strinando i colli. Poi una furiosa raffica di vento e, mischiato al suo ruggito, un acuto strillo stridulo. Gli hobbit avevano sentito un grido simile nella Marcita quando fuggivano da Hobbiton, e anche là, nei boschi della Contea, gli si era gelato il sangue nelle vene. Qui nella landa deserta, più grande fu il terrore: li trapassò con gelide lame d’orrore e di disperazione, che arrestavano il cuore e il respiro. Sam cadde bocconi. Frodo allentò involontariamente la presa per coprirsi la testa e le orecchie con le mani. Oscillò e scivolò, strisciando giù con un lamento. Sam lo udì e con uno sforzo si trascinò fino al ciglio. “Padrone, padrone!” chiamò. “Padrone!” Non ottenne risposta. Si accorse che tremava dalla testa ai piedi, ma riprese fiato e urlò di nuovo: “Padrone!” Il vento sembrò ricacciargli in gola la voce ma, nel risalir ruggendo il botro allontanandosi dietro le colline, portò al suo orecchio un fievole grido di risposta: “Tutto bene, tutto bene! Sono qui. Ma non ci vedo.” Frodo chiamava con voce fioca. Di fatto non era molto lontano. Era scivolato, non caduto, e con un balzo era atterrato in piedi su una cengia più larga pochi metri più in basso. Per fortuna in quel punto la parete rocciosa rientrava di parecchio e il vento lo aveva schiacciato contro la rupe impedendogli di capitombolare. Riprese un po’ il controllo e poggiò il viso contro la pietra fredda, sentendo il cuore battere. Ma o l’oscurità era assoluta o aveva perso la vista. Intorno a lui tutto era nero. Si chiese se non fosse diventato cieco. Trasse un respiro profondo. “Tornate su! Tornate su!” udì la voce di Sam emergere dal buio sovrastante. “Non posso,” disse. “Non ci vedo. Non trovo appigli. Non riesco ancora a muovermi.” “Che cosa posso fare, signor Frodo? Che cosa posso fare?” gridò Sam sporgendosi pericolosamente. Come mai il suo padrone non ci vedeva? Certo era scuro, ma non così buio. Riusciva a vedere Frodo sotto di sé, una grigia figura abbandonata contro la rupe. Ma era troppo distante per dargli una mano. Ci fu un altro schianto di tuono; e poi cominciò a piovere. Un accecante scroscio, misto a grandine, flagellava la rupe, fredda e pungente. “Vengo giù da voi,” urlò Sam, anche se, così facendo, non avrebbe saputo dire come sperava di aiutarlo. “No, no! Aspetta!” ribatté Frodo, ora con più fermezza. “Starò meglio fra poco. Mi sento già meglio. Aspetta! Non puoi far niente senza una corda.” “Corda!” gridò Sam, parlando a vanvera tra sé nella foga e nel sollievo. “Be’, se non merito io d’essere appeso a una di quelle, come monito per le teste di rapa! Tu sei un povero grullo, Sam Gamgee: me lo ripeteva spesso il Veglio, una sua tipica espressione. Corda!” “Smettila di cianciare!” gridò Frodo, che ormai si era ripreso quanto bastava da sentirsi al tempo stesso divertito e seccato. “Lascia perdere il tuo veglio! Cerchi forse di dire a te stesso che hai una corda in tasca? Se è così, tirala fuori!” “Sì, signor Frodo, nel mio fagotto con tutto il resto. Dopo centinaia di miglia che me la porto appresso, me n’ero completamente scordato!” “Datti da fare allora e cala una cima!” Sam si affrettò a togliersi il sacco di dosso e frugò dentro. In fondo c’era davvero un rotolo della corda di seta grigia fatta dalla gente di Lórien. Lanciò una cima al padrone. L’oscurità parve diradarsi dagli occhi di Frodo o forse gli stava tornando la vista. Vide la fune grigia scendere oscillando e gli sembrò che avesse un tenue lucore argenteo. Ora che aveva un punto nell’oscurità dove fissare gli occhi, si sentì meno stordito. Spostando il peso in avanti, assicurò la cima intorno alla vita e poi afferrò la fune con tutt’e due le mani. Sam indietreggiò e puntellò i piedi contro un ceppo a un paio di metri dal ciglio. In parte issato, in parte arrampicandosi, Frodo risalì e si gettò per terra. In lontananza il tuono grugnolava e borbogliava, e la pioggia continuava a cadere fitta fitta. Gli hobbit si ritrassero carponi nella forra; ma neanche lì trovarono molto riparo. L’acqua cominciò a scendere a rivoli; ben presto diventò una fiumana spruzzante e fumigante sulle pietre, per poi sprizzar dall’alto della rupe come dalle gronde di un gran tetto. “Là sotto sarei finito quasi affogato o spazzato via dall’acqua,” disse Frodo. “Fortuna che tu avevi quella corda!” “Se ci avessi pensato prima sarebbe stato meglio,” disse Sam. “Forse ricordate quando ci hanno messo le corde nelle barche, alla partenza: nel paese degli Elfi. Me ne sono invaghito e ne ho ficcato un rotolo nel sacco. Sembrano anni. ‘Potrebbe esservi d’aiuto in molti frangenti,’ ha detto quello: Haldir o uno di loro. E diceva bene.” “Peccato che non abbia pensato anch’io di portarne un altro pezzo,” disse Frodo; “ma ho lasciato la Compagnia in gran fretta e nella confusione. Se ne avessimo abbastanza potremmo usarla per calarci. Chissà quanto è lunga la tua corda.” Sam la scorse lentamente, misurandola con le braccia: “Cinque, dieci, venti, trenta aune, più o meno,” disse. “Chi l’avrebbe mai detto!” esclamò Frodo. “Già! Chi?” disse Sam. “Gli Elfi sono gente meravigliosa. Sembra un po’ sottile, ma è robusta; e lieve come latte al tatto. Occupa poco spazio ed è aerea come l’aria. Gente meravigliosa, poco ma sicuro!” “Trenta aune!” disse Frodo cogitabondo. “Dovrebbe bastare, credo. Se la tempesta passa prima di sera, voglio provarci.” “Ormai ha quasi smesso di piovere,” disse Sam; “ma non ricominciate a fare cose pericolose quando c’è poca luce, signor Frodo! Non so voi, ma io non ho ancora scordato quello strillo nel vento. Sembrava un Cavaliere Nero… ma nell’aria, ammesso che sappiano volare. Secondo me faremmo meglio a starcene in questo crepaccio per la notte.” “Secondo me invece non trascorrerò un secondo più del necessario bloccato su questa cengia con gli occhi del Paese Oscuro che scrutano le paludi,” disse Frodo. E, alzatosi, tornò sul fondo della forra. Si sporse per guardare. Il cielo riemergeva limpido a Oriente. Sollevati i lembi zuppi e laceri della tempesta, la battaglia si era spostata, per spiegar le grandi ali sugli Emyn Muil: lì il pensiero tenebroso di Sauron rimuginò per qualche tempo. Indi si volse, per abbattersi con grandine e fulmini sulla Valle dell’Anduin e stender la sua ombra su Minas Tirith con la minaccia della guerra. Poi, calato in mezzo ai monti e radunate le sue grandi spire, mosse a rilento su Gondor e le propaggini di Rohan, tanto che i Cavalieri, pur lontanissimi nella pianura, mentre cavalcavano verso Occidente videro le nere torri muoversi dietro il sole. Ma qui, sopra il deserto e le paludi putide, il cielo turchino della sera tornò a schiudersi e, come piccoli buchi bianchi nella volta sovrastante la luna crescente, qualche pallida stella fece capolino. “È bello vedere di nuovo,” disse Frodo, respirando profondamente. “Sai, per un istante ho pensato di aver perso la vista. Per via del lampo o di qualcosa di peggio. Non vedevo più niente, proprio niente, finché non è calata la corda grigia. Pareva quasi scintillare.” “Sì, al buio sembra come d’argento,” disse Sam. “Non me n’ero mai accorto, anche se non ricordo di averla mai tirata fuori, una volta riposta. Ma, visto che siete intenzionato a scendere, signor Frodo, come pensate di usarla? Sono trenta aune, diciamo circa diciotto braccia, cioè più o meno l’altezza del dirupo, stando ai vostri calcoli.” Frodo ci pensò su per un momento. “Assicurala a quel ceppo, Sam!” disse. “Poi stavolta farai come desideri e andrai per primo. Ti calerò io; tu non dovrai far altro che usare mani e piedi per tenerti lontano dalla roccia. Certo, se appoggi il peso a qualche sporgenza e mi lasci riposare, tanto di guadagnato. Quando sarai sul fondo, ti seguirò. Ora mi sono ripreso del tutto.” “Benissimo,” disse plumbeo Sam. “Se proprio è necessario, facciamola finita!” Raccolse la corda e l’assicurò al ceppo più vicino al ciglio; poi legò l’altro capo intorno alla vita. Si girò con riluttanza e per la seconda volta si apprestò a oltrepassare il ciglio. Non andò poi così male come si aspettava. La corda parve dargli fiducia anche se, più di una volta, quando abbassò lo sguardo chiuse gli occhi. In un punto difficile, dove non c’erano sporgenze e la parete era a picco e per un breve tratto perfino rientrante, Sam scivolò e oscillò sulla fune d’argento. Ma Frodo lo calò pian piano e regolarmente, e alla fine toccò terra. Il suo timore più grande era che la lunghezza della corda terminasse mentre si trovava ancora in alto ma, quando Sam giunse in fondo e gridò: “Sono atterrato!” in mano a Frodo ne restava ancora un doppino abbondante. La voce saliva con chiarezza dal basso, ma Frodo non lo vedeva; il grigio manto elfico di Sam si era fuso col crepuscolo. Frodo ci mise assai di più a seguirlo. Si era legato la corda intorno alla vita, dopo averla assicurata in alto e anche accorciata in modo da fermarla prima di toccare il fondo; non voleva rischiare una caduta e non aveva certo la fiducia di Sam nella sottile fune grigia. In un paio di punti tuttavia dovette fare pieno affidamento sulla corda: superfici lisce dove neppure le sue forti dita di hobbit facevano presa e le sporgenze erano distanti. Ma alla fine atterrò anche lui. “Bene!” gridò. “Ce l’abbiamo fatta! Siamo fuggiti dagli Emyn Muil! E adesso chissà cosa ci aspetta. Magari fra non molto rimpiangeremo la buona roccia dura.” Ma Sam non rispose: lo sguardo rivolto all’indietro, fissava la rupe. “Grulli!” disse. “Allocchi! La mia bella corda! Eccola lì legata a un ceppo, mentre noi siamo quaggiù. Una scaletta migliore per quel viscido di Gollum non potevamo lasciarla. Meglio allora mettere un segnale per indicare la direzione presa! Mi sembra tutto un po’ troppo facile.” “Se conosci il modo di usare la corda e portartela dietro, allora dammi pure del grullo o qualunque altro titolo ti appioppava il tuo veglio,” disse Frodo. “Se vuoi, puoi risalire, scioglierla e poi tornare giù.” Sam si grattò la testa. “No, non saprei come fare, scusate,” disse. “Solo che lasciarla lì mi spiace, poco ma sicuro.” Accarezzò la cima e delicatamente la scrollò. “È dura separarmi da una cosa che proviene dal paese degli Elfi. Forse fatta da Galadriel in persona, per giunta. Galadriel,” mormorò, scuotendo tristemente il capo. Alzò gli occhi e diede un ultimo strattone alla corda come in segno d’addio. Con enorme stupore di tutt’e due gli hobbit la corda si staccò. Sam cadde riverso e le lunghe spire grigie silenziosamente gli scivolarono addosso. Frodo rise. “Chi aveva legato la corda?” disse. “Meno male che ha retto così a lungo! E pensare che avevo affidato tutto il mio peso al tuo nodo!” Sam non rise. “Magari non sarò molto bravo nelle scalate, signor Frodo,” disse in tono offeso, “ma di corde e di nodi me ne intendo. È cosa di famiglia, come si suol dire. Mio nonno e, dopo di lui, lo zio Andy, il fratello maggiore del Veglio, erano proprietari di una corderia dalle parti di Campocavo. E nessuno, dentro o fuori la Contea, avrebbe fatto un nodo più stretto del mio intorno a quel ceppo.” “Allora si sarà rotta la corda… soffregata contro il bordo della roccia, suppongo,” disse Frodo. “Scommetto di no!” disse Sam con voce ancor più offesa. Si chinò a esaminare i due capi. “Macché, neanche una sfilacciatura!” “Allora dev’esser stato il tuo nodo, temo,” disse Frodo. Sam scosse il capo e non rispose. Meditabondo, faceva scorrere la corda tra le dita. “Pensatela come vi pare, signor Frodo,” disse alla fine, “ma secondo me la corda si è staccata da sola… al mio richiamo.” La riarrotolò e la ripose amorevolmente nel fagotto. “Per staccarsi si è staccata,” disse Frodo, “ed è quel che più conta. Ma ora dobbiamo pensare alla prossima mossa. Ben presto ci raggiungerà la notte. Come sono belle le stelle, e la Luna!” “Ti rincuorano, non è vero?” disse Sam alzando lo sguardo. “Sono elfiche, in un certo senso. E la Luna è crescente. Con questo tempo nuvoloso non la vedevamo da un paio di giorni. Comincia a fare molta luce.” “Sì,” disse Frodo; “ma sarà piena solo tra qualche giorno. Non credo che affronteremo le paludi alla luce di una mezza luna.” Sotto le prime ombre della notte intrapresero la fase successiva del viaggio. Dopo un po’ Sam si volse a guardare il tragitto che avevano seguito. L’imboccatura della forra era una gola nera nel dirupo semibuio. “Sono contento che abbiamo la corda,” disse. “Comunque sia, lo avremo un po’ spiazzato, quella specie di grassatore. Provi un po’ lui a mettere i suoi osceni piedi flappi su quelle sporgenze!” Si avviarono con cautela, allontanandosi dalle propaggini del dirupo in mezzo a un subisso di pietrame grezzo e massi, bagnati e scivolosi a causa della forte pioggia. Il terreno digradava ancora marcatamente. Non avevano fatto molta strada quando incapparono in una voragine che a un tratto si spalancò nera davanti ai loro piedi. Non era larga, ma pur sempre troppo per saltarla in quella luce fioca. Credettero di udir l’acqua gorgogliare in profondità. A sinistra prendeva a nord, ripiegando verso le colline, e in tal modo sbarrava la strada in quella direzione, se non altro finché durava l’oscurità. “Secondo me è meglio cercar di tornare verso sud costeggiando il dirupo,” disse Sam. “Magari troviamo un riparo, per non dire una grotta o qualcosa del genere.” “Può darsi,” disse Frodo. “Sono stanco e, pur odiando il rallentamento, non credo che stasera riuscirò a rancare ancora per molto in mezzo ai sassi. Quanto mi piacerebbe aver davanti a noi un percorso libero: allora proseguirei finché non cedono le gambe.” Non trovarono affatto più facile passar dalle pendici accidentate degli Emyn Muil. Né Sam trovò recessi o cavità ove ripararsi: solo spogli pendii petrosi sotto la minaccia del dirupo, che ora riprendeva a salire, più alto e più scosceso mentre tornavano sui loro passi. Alla fine, stremati, si lasciarono cadere in terra, a ridosso di un macigno non lontano dai piedi del precipizio. E lì rimasero per un po’, aggomitolati e afflitti assieme nella fredda notte spietata, mentre il sonno li pervadeva a dispetto degli sforzi per tenerlo a bada. La luna era ormai alta e luminosa. La sua tenue luce bianca illuminava la facciata delle rocce e intrideva le fredde pareti minacciose del dirupo, trasformando tutta la vasta oscurità incombente in un grigio pallore gelido solcato da ombre nere. “Bene!” disse Frodo, alzandosi e avvolgendosi ancor più strettamente nel mantello. “Tu dormi per un po’, Sam, e prendi la mia coperta. Io andrò avanti e indietro e monterò la guardia.” All’improvviso s’irrigidì e, chinatosi, afferrò Sam per il braccio. “Che cos’è?” sussurrò. “Guarda là sulla rupe!” Sam guardò e respirò aspramente a denti stretti. “Ssss!” disse. “Ecco cos’è. È quel Gollum! Serpi e vipere! E sì che credevo di spiazzarlo con quel po’ po’ di scesa! Guardatelo! Come un osceno ragno che striscia lungo un muro.” Lungo la parete del precipizio, a strapiombo e quasi liscia al pallido chiar di luna, si muoveva una piccola sagoma nera con le sottili membra nere spiattellate. Forse le molli dita aderenti trovavano crepe e prese che uno hobbit non avrebbe mai visto né usato, ma sembrava strisciare su cuscinetti appiccicosi come una specie di grosso insetto che agguata la preda. E scendeva a capofitto, quasi fiutasse la via da seguire. Ogni tanto levava a rilento la testa arrovesciandola sul lungo collo magro e gli hobbit intravedevano il baluginio di due pallide lucette, gli occhi, che per un attimo battevano le palpebre alla luna per poi subito richiuderle. “Secondo voi ci vede?” disse Sam. “Non lo so,” disse piano Frodo, “ma non credo. È difficile perfino per occhi amici scorger questi manti elfici: io non ti vedo lì nell’ombra neanche a pochi passi. E ho inteso dire che non ama né il Sole né la Luna.” “Allora perché sta scendendo proprio in questa direzione?” domandò Sam. “Piano, Sam!” disse Frodo. “Forse fiuta la nostra presenza. E ha l’udito acuto come quello degli Elfi, a quel che so. Ora deve aver sentito qualcosa: le nostre voci, probabilmente. Abbiamo gridato parecchio quand’eravamo lassù; e neanche un minuto fa parlavamo a voce troppo alta.” “Be’, sono stufo di lui,” disse Sam. “Ci ha seguito una volta di troppo per i miei gusti e, se ne ho modo, vorrei scambiarci due parole. Tanto ormai non riusciremmo a seminarlo.” Calatosi sul viso il cappuccio grigio, Sam si avvicinò di soppiatto al dirupo. “Attento!” sussurrò Frodo andandogli dietro. “Non metterlo in guardia! È molto più pericoloso di quanto non sembri.” La nera sagoma strisciante aveva sceso già tre quarti della parete e si trovava a meno di una cinquantina di piedi da terra. Immobili, rannicchiati all’ombra di un grosso macigno, gli hobbit lo osservavano. Sembrava essere giunto a un punto arduo o forse qualcosa lo turbava. Lo sentivano annusare e ogni tanto emetteva un aspro sibilo che sembrava un’imprecazione. Sollevò la testa e credettero di sentirlo sputare. Poi si rimise in moto. Ora udivano la voce stridere e fischiare. “Ach, sss! Prudenza, tesoro mio! Più fretta meno velocità. Non posssiamo rissschiare di romperci il collo, vero tesssoro? No, tesssoro… gollum!” Risollevò la testa, batté le palpebre alla luna e richiuse subito gli occhi. “Noi l’odiamo,” sibilò. “Ssschifosa, ssschifosisssima luce tremebonda… sss… ci ssspia, tesssoro… ci fa male agli occhi.” Era sempre più in basso e ora i sibili divennero più aspri e chiari. “Dove sssei, dove sssei: Tesssoro mio, Tesssoro mio? È nossstro, lo è, e noi lo vogliamo. Ladri, ladri, ladruncoli ssschifosi. Dove sssono col mio Tesssoro? Maledetti! Noi vi odiamo.” “Non sembra sapere dove siamo, vero?” sussurrò Sam. “E cos’è il suo Tesoro? Si riferisce al…” “Sst!” pispigliò Frodo. “Ormai è vicinissimo, quanto basta per udire un sussurro.” Infatti Gollum all’improvviso si era arrestato di nuovo e ciondolava da una parte all’altra il capoccione sul magro collo come se stesse in ascolto. Teneva socchiusi gli occhi scialbi. Sam si trattenne, anche se gli prudevano le mani. Gli occhi, pieni di rabbia e disgusto, erano fissi sull’ignobile creatura che ora aveva ripreso a muoversi, continuando a sussurrare e a sibilar tra sé. Ormai si trovava a non più di una decina di piedi da terra, sopra le loro teste. Da quel punto la caduta era verticale, perché la parete aveva una lieve rientranza e neppure Gollum avrebbe saputo trovare appigli. Sembrava che cercasse di ruotare su sé stesso, in modo da finire sulle gambe, quando a un tratto cadde con un fischio stridulo. Nel precipitare raggomitolò gambe e braccia intorno al corpo, come un ragno al quale hanno tagliato il filo. In un lampo Sam sortì dal nascondiglio e con un paio di balzi superò lo spazio che lo separava dalla base del dirupo. Prima che Gollum avesse modo di rialzarsi, gli fu addosso. Ma scoprì a sue spese che, anche così, colto di sorpresa dopo una caduta, era un osso duro. Prima di riuscire ad agguantarlo, Sam si trovò avvinghiato da lunghe gambe e braccia che immobilizzavano le sue, mentre una morsa aderente, morbida ma spaventosamente forte, lo stritolava come corde che pian piano si stringessero; dita viscide cercavano tastoni la sua gola. Poi denti aguzzi gli azzannarono la spalla. Non gli restava che colpire di traverso con la testa tonda e dura la faccia di Gollum. Che sibilò e sputò, ma non mollò la presa. Le cose si sarebbero messe male per Sam, se fosse stato solo. Ma Frodo balzò in piedi e sguainò Pungiglione. Con la mano sinistra acciuffò Gollum per i capelli lisci e radi, tirando il lungo collo e costringendo gli scialbi occhi venefici a fissare il cielo. “Molla! Gollum,” disse. “Questo è Pungiglione. L’hai già visto una volta. Molla, o stavolta lo assaggerai! Ti taglierò la gola.” Gollum crollò, afflosciandosi come spago bagnato. Sam si rialzò, tastandosi la spalla. Negli occhi covava la rabbia, ma non poteva vendicarsi: il suo miserabile nemico si torceva piagnucolando sulle pietre. “Non farci male! Non lasciare che ci facciano del male, tesoro! Non ci faranno niente, vero, cari hobbituccoli? Non avevamo cattive intenzioni, ma ci saltano addosso come gatti su poveri topi, è così, tesoro. E noi siamo così soli, gollum. Noi saremo buoni con loro, buonissimi, se loro saranno buoni con noi, come no, sì, sssì.” “Be’, che cosa ne facciamo?” disse Sam. “Direi di legarlo, così non ci viene più appresso di soppiatto.” “Ma così ci uccideresti, ci uccideresti,” piagnucolò Gollum. “Crudeli piccoli hobbit. Legarci nelle fredde e dure terre e abbandonarci, gollum, gollum.” I singhiozzi sgorgavano in un gloglottio dal gargarozzo. “No,” disse Frodo. “Se lo uccidiamo, dobbiamo ucciderlo seduta stante. Ma, per come si sono messe le cose, non possiamo. Poveraccio! Non ci ha fatto niente.” “Ah, no?” disse Sam strofinandosi la spalla. “L’intenzione però ce l’aveva, e ancora ce l’ha, ci scommetto. Strangolarci nel sonno, ecco a cosa mira.” “Senza meno,” disse Frodo. “Ma le sue intenzioni sono tutt’altra faccenda.” Rimase per un attimo a riflettere. Gollum era immobile e aveva smesso di piagnucolare. Sam, dall’alto, lo guardava in cagnesco. A Frodo allora parve di sentire, distintamente ma da lontano, voci del passato: Ma per pietà, perché Bilbo non ha trafitto quell’ignobile creatura quando ne ha avuto l’occasione? Pietà? È stata la Pietà a fermargli la mano. La Pietà e la Misericordia: non colpire senza necessità. Non provo nessuna pietà per Gollum. Merita di morire. Lo merita eccome! Molti tra i vivi meritano di morire. E alcuni tra i morti meriterebbero di vivere. Tu puoi ridargli la vita? E allora non affrettarti a emettere sentenze capitali in nome della giustizia, perché temi per la tua incolumità. Neppure i saggi riescono a vedere tutti i risvolti. “Benissimo,” rispose a voce alta, abbassando la spada. “Ma ho ancora paura. Eppure, come vedi, non toccherò questa creatura. Ora che lo vedo, provo pietà per lui.” Sam guardò con tanto d’occhi il padrone, che sembrava parlare a qualcuno che non c’era. Gollum alzò la testa. “Sssì, siamo poveracci, tesoro,” mugolò. “Ahinoi poveri noi! Gli hobbit non ci uccideranno, cari hobbit.” “No, non ti uccideremo,” disse Frodo. “Ma non ti lasceremo nemmeno andare. Tu sei pieno di malvagità e malizia, Gollum. Dovrai venir con noi, che ti terremo d’occhio, tutto qui. Però devi aiutarci, se puoi. I favori vanno ricambiati.” “Sssì, senz’altro,” disse Gollum mettendosi a sedere. “Cari hobbit! Verremo con loro. Li guideremo al buio per sentieri sicuri, come no. E dove vanno in queste fredde e dure terre, ci domandiamo, sì ci domandiamo?” Alzò lo sguardo verso di loro e un fioco barlume d’astuzia e bramosia guizzò per un istante negli scialbi occhi che battevano. Sam gli lanciò un’occhiataccia a denti stretti; ma sembrò avvertire che l’umore del padrone aveva un che di strano e che non era il caso di mettersi a discutere. Nondimeno rimase sbalordito dalla replica di Frodo. Frodo guardò dritto negli occhi Gollum, che si sottrasse girandoli. “Tu lo sai, o comunque lo indovini, Sméagol,” disse con calma e severità. “Andiamo a Mordor, ovviamente. E tu conosci la strada, credo.” “Ach! sss!” disse Gollum, coprendosi le orecchie con le mani, come se tanta franchezza e disinvoltura nel pronunciare certi nomi lo urtasse. “Noi l’abbiamo indovinato, sì indovinato,” sussurrò; “e non volevamo che andassero, vero? No, tesoro, non i cari hobbit. Cenere, cenere e polvere e sete: questo c’è; e fosse, fosse, fosse, e Orchi, Orchi a migliaia. I cari hobbit non devono andare in… sss… certi posti.” “Sicché ci sei stato?” ribadì Frodo. “E ora ti reclamano, nevvero?” “Sssì. Sssì. No!” strillò Gollum. “Una volta, per caso, vero, tesoro? Sì, per caso. Ma non ci torneremo, no, no!” Poi di colpo cambiò voce e linguaggio, gli uscirono singhiozzi dal fondo della gola e attaccò a parlare, ma non rivolto a loro. “Lasciatemi solo, gollum! Mi fate male. Oh, le mie povere mani, gollum! Io, noi, io non voglio tornare. Non riesco a trovarlo. Sono stanco. Io, noi non riusciamo a trovarlo, gollum, gollum, no, in nessun posto. Sono sempre svegli. Nani, Uomini e Elfi, Elfi tremendi dagli occhi luminosi. Non riesco a trovarlo. Ach!” Si alzò e, chiusa la lunga mano in un groppo scarno e ossuto, l’agitò verso Oriente. “Non lo faremo!” gridò. “Non per voi.” Poi crollò di nuovo. “Gollum, gollum,” frignò con la faccia volta a terra. “Non ci guardare! Vattene via! Va’ a dormire!” “Non se ne andrà via, né andrà a dormire al tuo comando, Sméagol,” disse Frodo. “Ma se vuoi davvero liberarti di nuovo di lui, allora devi aiutarmi. E questo, purtroppo, significa trovarci un sentiero che porta a lui. Ma non devi accompagnarci fino in fondo, né oltre le porte del paese.” Gollum tornò a sedersi e lo guardò da sotto le palpebre. “È laggiù,” starnazzò. “Sempre là. Gli Orchi vi ci porteranno. Facile trovare Orchi a est del Fiume. Non chiedete a Sméagol. Povero, povero Sméagol, se n’è andato tanto tempo fa. Gli hanno preso il suo Tesoro, e ora è perso.” “Forse lo ritroveremo, se vieni con noi,” disse Frodo. “No, no, mai! Ha perso il suo Tesoro,” disse Gollum. “Alzati!” disse Frodo. Gollum si alzò e si ritrasse contro il dirupo. “Insomma!” disse Frodo. “Per te è più facile trovare un sentiero di giorno o di notte? Siamo stanchi; ma se per te è meglio la notte, partiremo stasera.” “Le grosse luci feriscono gli occhi, eccome,” mugolò Gollum. “Non sotto la Faccia Bianca, non ancora. Tra poco andrà dietro le colline, sssì. Prima riposate un po’, cari hobbit!” “Allora siediti,” disse Frodo, “e non ti muovere!” Gli hobbit sedettero ai lati di Gollum, con la schiena appoggiata alla parete rocciosa e le gambe stese. Non occorreva prendere accordi: sapevano di non doversi addormentare neanche per un attimo. Lentamente trascorse la luna. Le ombre calarono dalle colline e davanti a loro tutto s’abbuiò. Nell’alto del cielo le stelle s’infittirono lucenti. Nessuno si muoveva. Gollum sedeva con le gambe raccolte, il mento sulle ginocchia, le mani e i piedi spiattellati al suolo, gli occhi chiusi; però sembrava teso, come immerso nei pensieri o in ascolto. Frodo guardò Sam dall’altra parte. I loro occhi s’incontrarono e si capirono. Si rilassarono, appoggiando la testa e chiudendo gli occhi, o facendo finta. Ben presto si udì il rumore del loro respiro leggero. Le mani di Gollum si contrassero appena. Quasi impercettibilmente la testa si spostò a sinistra e a destra, e prima un occhio e poi l’altro aprirono una fessura. Gli hobbit non reagirono. Di colpo, con sorprendente agilità e sveltezza, balzando su da terra come un grillo o una ranocchia, Gollum si tuffò nelle tenebre. Ma era proprio ciò che si aspettavano Frodo e Sam. Prima che avesse fatto due passi dopo il balzo, Sam gli piombò addosso. Frodo gli afferrò da dietro una gamba e lo atterrò. “Mi sa che la tua corda ci sarà di nuovo utile, Sam,” disse. Sam la tirò fuori. “E dove te ne andavi in queste fredde e dure terre, signor Gollum?” ringhiò. “Ci domandiamo, sì, ci domandiamo. In cerca di qualche amico Orco, ci scommetto. Creatura infida e ignobile. Intorno al collo dovrebbe andare questa corda, e con un cappio bello stretto.” Gollum restò immobile e non tentò altri tiri. A Sam non rispose ma gli lanciò un’occhiata velenosa. “Abbiamo soltanto bisogno di qualcosa per tenerlo fermo,” disse Frodo. “Deve camminare, inutile perciò legargli le gambe… o le braccia, visto che le usa quasi allo stesso modo. Legagli una cima alla caviglia e tieni stretto in pugno l’altro capo.” Si piantò sopra Gollum, mentre Sam faceva il nodo. Il risultato sorprese tutti e due. Gollum cominciò a strillare con un fil di voce lancinante, orribile a sentirsi. Si contorceva, cercando di arrivare con la bocca alla caviglia e mordere la corda. E continuava a strillare. Alla fine Frodo si convinse che soffriva per davvero; ma non per via del nodo. Lo esaminò e si avvide che non era troppo stretto, anzi era quasi lento. Sam era più tenero delle sue parole. “Che cos’hai?” disse. “Se cerchi di scappare, bisogna legarti; ma non vogliamo farti male.” “Ci fa male, ci fa male,” sibilò Gollum. “Raggela, morde! L’hanno fatta gli Elfi, maledetti! Cattivi crudeli hobbit! Ecco appunto perché cercavamo di fuggire, tesoro. Avevamo intuito che erano hobbit crudeli. Vanno a trovare gli Elfi, gli Elfi feroci dagli occhi luminosi. Toglietecela! Ci fa male.” “No, non la toglierò,” disse Frodo, “a meno che…” – s’interruppe un istante pensieroso – “a meno che tu non faccia una promessa della quale potermi fidare.” “Giureremo di fare ciò che vuole, sì, sssì,” disse Gollum, continuando a torcersi e cercando di afferrare la caviglia. “Ci fa male.” “Giuri?” disse Frodo. “Sméagol,” disse a un tratto Gollum chiaramente, spalancando gli occhi e fissando Frodo con una strana luce. “Sméagol giurerà sul Tesoro.” Frodo si raddrizzò e di nuovo Sam fu sorpreso dalle sue parole e dal tono severo. “Sul Tesoro? Come osi?” disse. “Pensaci! Uno per radunarli e al buio avvincerli. Vincoleresti a ciò la tua promessa, Sméagol? È impegnativo. Bada che è più infido di te. Potrebbe travisar le tue parole.” Gollum si fece piccolo piccolo. “Sul Tesoro, sul Tesoro!” ripeté. “E che cosa giureresti?” domandò Frodo. “D’esser tanto, tanto buono,” disse Gollum. Poi, strisciando ai piedi di Frodo, s’umiliò innanzi a lui sussurrando con voce roca: l’attraversò un brivido, come se le parole facessero tremare di terrore le sue stesse ossa. “Sméagol giurerà che Lui non lo avrà mai, mai e poi mai! Sméagol lo trarrà in salvo. Ma deve giurare sul Tesoro.” “No! Su quello no,” disse Frodo, posando su Gollum uno sguardo di severa pietà. “Tu non desideri altro che vederlo e toccarlo, se ti riesce, pur sapendo che impazziresti. Su quello no. Giura, se vuoi, che hai cieca fiducia nel Tesoro. Perché sai dove si trova. Sì che lo sai, Sméagol. È davanti a te.” A Sam sembrò per un istante che il padrone fosse cresciuto e Gollum rimpicciolito: un’ombra alta e severa, un maestoso sire che celava il suo splendore in una grigia nuvola e, ai suoi piedi, un cagnolino guaiolante. Eppure i due erano in certa qual misura affini e non estranei: l’uno penetrava nella mente dell’altro. Gollum si drizzò e iniziò a carezzare Frodo e a scodinzolargli intorno alle ginocchia. “Giù! Giù!” disse Frodo. “Ora fa’ la tua promessa!” “Noi promettiamo, sì promettiamo!” disse Gollum. “Servirò il padrone del Tesoro. Buon padrone, buon Sméagol, gollum, gollum!” E a un tratto riprese a piangere e a morder la caviglia. “Togli la corda, Sam!” disse Frodo. Con riluttanza Sam obbedì. Gollum si alzò all’istante e si mise a saltellare in giro, come un cane frustato che il padrone accarezza. Da quel momento subì un cambiamento che durò per qualche tempo. Parlava con meno sibili e frigni, e si rivolgeva direttamente ai compagni, non a quel suo tesoruccio di persona. Strisciava e si ritraeva se si avvicinavano o facevano qualche movimento brusco, ed evitava di sfiorare i mantelli elfici; ma era amichevole e patetico, a dire il vero, nell’ansia di piacere a tutti i costi. Schiamazzava e scapriolava ridendo alla minima battuta, o perfino se Frodo gli parlava gentilmente, e piangeva se Frodo lo rimproverava. Sam evitava in ogni modo di parlargli. Era più sospettoso che mai e, se possibile, il nuovo Gollum, lo Sméagol, gli piaceva meno del vecchio. “Be’, Gollum, o com’è che dobbiamo chiamarti,” disse, “ora in marcia! La Luna è scomparsa e la notte le va dietro. Faremmo meglio a muoverci.” “Sì, sì,” confermò Gollum, saltellando in giro. “Si parte! C’è un unico passaggio tra l’estremo Nord e l’estremo Sud. Io l’ho trovato, io. Gli Orchi non se ne servono, gli Orchi non lo conoscono. Gli Orchi non traversano le Paludi, fanno un giro lungo miglia e miglia. Molto fortunati a venire in questa direzione. Molto fortunati ad aver trovato Sméagol, sì. Seguite Sméagol!” Si allontanò di qualche passo e si girò con aria interrogativa, come un cane che li invitasse a fare una passeggiata. “Aspetta un attimo, Gollum!” gridò Sam. “Ora non andare troppo avanti! Io ti starò alle costole e ho la corda a portata di mano.” “No, no!” disse Gollum. “Sméagol ha promesso.” Nel cuore della notte, sotto stelle dure e limpide, si misero in cammino. Gollum li riportò verso nord per un tratto, lungo il percorso da dove erano venuti; poi prese a destra, allontanandosi dall’erta cresta degli Emyn Muil giù per i pendii petrosi e accidentati verso i vasti acquitrini sottostanti. Rapidi e silenziosi i tre disparvero nel buio. Su tutte le leghe di deserto prima di arrivare alle porte di Mordor regnava un nero silenzio. CAPITOLO II LA TRAVERSATA DEL MARESE Gollum procedeva veloce, con la testa e il collo protesi, usando spesso le mani come piedi. Tenere il passo era impegnativo per Frodo e Sam; ma Gollum non sembrava più avere intenzione di fuggire e, se restavano indietro, si fermava ad aspettarli. Dopo qualche tempo li condusse all’orlo dello stretto botro che avevano già incontrato; ma ora erano più lontani dalle colline. “Eccolo!” gridò. “C’è un sentiero che scende all’interno, sì. Ora noi lo seguiamo… fuori, fuori laggiù.” Indicò le paludi a sud-est. Il fetore arrivava alle narici, greve e immondo anche nella fresca aria notturna. Gollum faceva avanti e indietro lungo il ciglio, e alla fine li chiamò. “Qui! Possiamo scendere qui. Sméagol una volta c’è passato: ci sono passato io, per nascondermi dagli Orchi.” Si avviò e, dietro di lui, gli hobbit si calarono nel buio. Non fu difficile perché, in quel punto, il crepaccio era profondo non più di una quindicina di piedi e largo non più di dodici. Sul fondo scorreva l’acqua: era in effetti il letto di uno dei tanti fiumiciattoli che ruscellavano giù dalle colline andando ad alimentare stagni e pantani. Gollum prese a destra, più o meno in direzione sud, sguazzando con i piedi nel torrentello sassoso e poco profondo. Sembrava godere oltremodo del contatto con l’acqua e ridacchiava tra sé, a volte addirittura gracchiando una specie di canzone. La terra fredda e dura ci morde e ci tortura e rode i diti. Le rocce e i sassi son come vecchi ossi, ossi scarniti. Ma lo stagno e il fiume son freddi e umidi: una pacchia per i diti! E oramai se ci riesce… “Ha! ha! Che cosa ci riesce?” disse, guardando in tralice gli hobbit. “Ve lo diremo,” gracchiò. “Lui l’indovinò tanto tempo fa, Baggins l’indovinò.” Gli occhi ebbero un bagliore e Sam, che colse il lampo nell’oscurità, tutto lo trovò meno che di suo gradimento. Vivo pur senza fiato; della morte più gelato; mai ha sete, eppur sorseggia; la sua cotta non riecheggia. All’asciutto lui si bagna, prende per montagna un’isola; e una fonte o spinte o sponte resta una boccata d’aria. Così liscio, così vario! A incontrarlo vai in sollucchero! Se soltanto ci riesce di sorprendere un pesce succulento come zucchero! Queste parole non fecero che rendere più urgente un problema che assillava Sam fin da quando aveva capito che il padrone avrebbe adottato Gollum come guida: il problema del cibo. Neanche sospettava che il padrone ci avesse pensato; Gollum invece sì, secondo lui. E a proposito, come aveva fatto Gollum a sostenersi in tutto il suo vagabondaggio solitario? “Non molto bene,” pensò Sam. “Ha un’aria piuttosto affamata. In mancanza di pesce, non farebbe tanto lo schizzinoso prima di assaggiare carne di hobbit, ci scommetto… ammesso che ci becchi a sonnecchiare. Be’, non ci riuscirà: non con Sam Gamgee, per dire.” A lungo arrancarono nell’oscuro botro serpeggiante, o così parve ai piedi stanchi di Frodo e Sam. Il botro piegava verso est e, via via che procedevano, si allargava diventando sempre meno profondo. Alla fine il cielo si tinse dei primi grigiori mattutini. Gollum non aveva dato segni di stanchezza ma, a questo punto, alzò lo sguardo e si fermò. “Il Giorno si avvicina,” bisbigliò, come se il Giorno fosse qualcosa in grado di udirlo e di saltargli addosso. “Sméagol resta qui: io resto qui, così la Faccia Gialla non mi vedrà.” “Noi saremmo contenti di vedere il Sole,” disse Frodo, “ma resteremo qui: adesso come adesso siamo troppo stanchi per proseguire.” “Non è saggio esser contenti della Faccia Gialla,” disse Gollum. “Ti mette a nudo. I cari, giudiziosi hobbit restano con Sméagol. Orchi e immonde creature sono in circolazione. E vedono lontano. State nascosti qui con me!” Si sistemarono tutti e tre ai piedi della parete rocciosa della forra. Ormai non superava di molto un uomo alto e alla base aveva larghi lastroni di pietra asciutta; l’acqua scorreva in un canale dall’altra parte. Frodo e Sam si sedettero su uno dei lastroni, appoggiando la schiena. Gollum sguazzava e raspava nel ruscello. “Noi dobbiamo mangiare qualcosa,” disse Frodo. “Tu hai fame, Sméagol? Da offrire abbiamo molto poco, ma lo divideremo con te.” Alla parola fame una luce verdognola si accese negli occhi scialbi di Gollum, che sembravano sporger più che mai dal viso emaciato e malaticcio. Per un attimo ricadde nei vecchi manierismi di Gollum. “Abbiamo fame, sssì fame abbiamo, tesssoro,” disse. “Cos’è che mangiano? Hanno bei pesssciolini?” La lingua spenzolò di fuori in mezzo ai denti gialli e aguzzi, leccando le labbra esangui. “No, non abbiamo pesci,” disse Frodo. “Abbiamo solo questo” – mostrò una cialda di lembas – “e acqua, se l’acqua qui è potabile.” “Sssì, sssì, acqua buona,” disse Gollum. “Beviamola, beviamola, finché possiamo! Ma cos’è che hanno, tesoro? Si sgranocchia? È saporito?” Frodo spezzò un frammento di cialda e glielo porse nella foglia che l’avvolgeva. Gollum annusò la foglia e cambiò espressione: uno spasmo di disgusto lo assalì ed ecco rispuntare una traccia dell’iniquità di prima. “Sméagol lo fiuta,” disse. “Foglie del paese Elfico, puah! Puzzano. Si era arrampicato su quegli alberi e non riusciva più a toglier quell’odore dalle mani, le mie care mani.” Lasciata cadere la foglia, prese un angoletto del lembas e si mise a rosicchiarlo. Lo sputò, colto da un attacco di tosse. “Ach! No!” farfugliò. “Voi cercate di strozzare il povero Sméagol. Polvere e cenere, non può mangiare certa roba. Deve soffrire la fame. Ma a Sméagol non importa. Cari hobbit! Sméagol ha promesso. Soffrirà la fame. Non può mangiare cibo degli hobbit. Soffrirà la fame. Povero smilzo Sméagol!” “Mi spiace,” disse Frodo; “ma temo di non poterti aiutare. Credo che questo cibo ti farebbe bene, se provassi a mangiarlo. Ma forse non puoi neanche provarci, non ancora comunque.” Gli hobbit sbocconcellarono il lembas in silenzio. Era da tanto che Sam non trovava il suo sapore così buono: il comportamento di Gollum glielo aveva fatto notare nuovamente. Ma non pertanto si sentiva a suo agio. Gollum osservava ogni boccone passare dalla mano alla bocca, come un cane in attesa accanto alla sedia di un commensale. Solo quando ebbero terminato e si predisponevano al riposo, finì per convincersi che non avevano leccornie nascoste da dividere con lui. Allora andò a sedersi a pochi passi di distanza, piagnucolando un po’. “State a sentire!” sussurrò Sam a Frodo, non troppo a bassa voce: poco o niente gl’importava che Gollum lo sentisse. “Abbiamo bisogno di dormire; però non tutti e due contemporaneamente, con quel furfante affamato nei paraggi, promessa o no. Sméagol o Gollum, non cambierà le sue abitudini seduta stante, garantito. Dormite voi, signor Frodo, e io vi chiamerò quando non ce la farò più a tenere le palpebre aperte. Gira che ti rigira, siamo al punto di partenza, fintanto che lo lasciamo libero.” “Forse hai ragione, Sam,” disse Frodo, parlando apertamente. “In lui c’è stato senz’altro un cambiamento, ma che tipo di cambiamento e quanto profondo, ancora non lo so. Non credo però che ci sia da aver paura sul serio… per il momento. Ma tu fa’ pure la guardia, se vuoi. Dammi un paio d’ore, non di più, e poi chiamami.” Frodo era così stanco che la testa gli ricadde in avanti sul petto e si addormentò quasi subito dopo aver parlato. Gollum non sembrava più avere timori di sorta. Si raggomitolò e ben presto si addormentò tranquillamente. Di lì a poco si udì il respiro sibilare piano tra i denti serrati, ma per il resto era immobile come un sasso. Dopo un po’, per tema di addormentarsi a sua volta se restava seduto ad ascoltare i due compagni che respiravano, Sam si alzò e delicatamente pungolò Gollum. Che aprì e contrasse le mani, ma non fece altri movimenti. Sam si piegò e gli disse pesssce vicino all’orecchio, ma non ci fu reazione, neanche uno sbalzo nel respiro di Gollum. Sam si grattò la testa. “Mi sa che dorme sul serio,” mormorò. “E se io fossi come Gollum, non si sveglierebbe più.” Tenne a freno l’idea della spada e della corda che gli si era affacciata alla mente e tornò a sedere accanto al padrone. Quando si svegliò il cielo era opaco, non più chiaro ma più scuro di quando avevano fatto colazione. Sam balzò in piedi. Sentirsi in forze nonché affamato contribuì non poco a fargli capir di punto in bianco che aveva dormito tutto il giorno, nove ore come minimo. Frodo dormiva ancora profondamente, ora steso sul fianco. Di Gollum non c’era traccia. A Sam vennero in mente svariate espressioni colorite riprese dal ricco frasario paterno del Veglio; poi si rese anche conto che il padrone aveva ragione: per il momento non c’era motivo di stare in guardia. In ogni caso erano tutti e due vivi e con il collo sano. “Povero disgraziato!” disse con una punta di rimorso. “Ora chissà dove sarà andato.” “Non lontano, non lontano!” disse una voce sopra di lui. Alzò gli occhi e vide la sagoma della grossa testa e delle orecchie di Gollum stagliarsi contro il cielo della sera. “Ehi, che cosa fai?” gridò Sam, ripreso dai sospetti alla vista della sagoma. “Sméagol ha fame,” disse Gollum. “Riviene presto.” “Torna subito qui!” urlò Sam. “Dai! Torna qui!” Ma Gollum era sparito. Frodo si svegliò alle grida di Sam e si sollevò a sedere, stropicciandosi gli occhi. “Salve!” disse. “Qualcosa non va? Che ore sono?” “Non lo so,” disse Sam. “Dopo il tramonto, direi. E lui è filato. Dice che ha fame.” “Non preoccuparti!” disse Frodo. “Non possiamo farci niente. Ma tornerà, vedrai. La promessa durerà ancora per un po’. E, comunque, non abbandonerà il suo Tesoro.” Quando poi venne a sapere che avevano dormito sodo per ore e ore con Gollum, un Gollum affamatissimo per giunta, in libertà lì accanto a loro, Frodo non ci diede peso. “Non tirar fuori gli improperi del tuo veglio,” disse. “Eri stremato, e tutto è andato bene: ora siamo tutti e due riposati. E abbiamo davanti un’ardua strada, la peggiore di tutte.” “Come la mettiamo con il cibo?” disse Sam. “Quanto ci vorrà per fare questo lavoro? E, una volta ultimato, che cosa faremo? Questo viatico ti tiene in piedi che è una meraviglia, anche se non sazia come si deve le budella, diciamo: non secondo il sottoscritto comunque, senza voler mancare di rispetto a chi lo ha fatto. Ma bisogna mangiarne un po’ ogni giorno, e non aumenta mica. Ne abbiamo abbastanza per tre settimane circa, a occhio e croce, e questo, badate bene, stringendo la cinghia e senza affondare i denti. Finora siamo stati un po’ troppo generosi.” “Non so quanto ci vorrà per… per finire,” disse Frodo. “Quel rallentamento sulle colline è stato una iattura. Ma Samplicio Gamgee, mio caro hobbit – anzi, Sam, mio più caro hobbit, amico tra gli amici – non è il caso di preoccuparsi per ciò che accadrà dopo. Fare il lavoro, come dici tu… che speranze abbiamo di riuscirci? E se ci riusciamo, chissà quali saranno le conseguenze. E se l’Unico finisce nel Fuoco e noi ci troviamo lì vicino? Secondo te, Sam, poi avremo ancora bisogno di pane? Io non penso. Riuscire a nutrir le nostre membra fino ad arrivare al Monte Fato, questo è tutto ciò che possiamo fare. È più di quello che possa fare io, comincio a credere.” Sam annuì in silenzio. Prese la mano del padrone e fece per chinarsi. Non la baciò, anche se ci caddero sopra le sue lacrime. Poi si volse, si strofinò il naso con la manica e si alzò, si mise a pestare i piedi e cercò di fischiare, dicendo fra un tentativo e l’altro: “Dov’è quella creatura scellerata?” Di fatto Gollum tornò poco dopo; ma fu così silenzioso che se ne accorsero soltanto quando se lo trovarono davanti. Aveva la faccia e le mani sporche di fanghiglia nera. Stava ancora masticando e sbavando. Che cosa stesse masticando non glielo chiesero e preferirono non pensarci. “Vermi o scarafaggi o qualcosa di viscido trovato nei buchi,” pensò Sam. “Brr! Creatura immonda; povero disgraziato!” Gollum non disse niente se non dopo aver bevuto in abbondanza ed essersi lavato nel ruscello. Poi si avvicinò, leccandosi le labbra. “Ora va meglio,” disse. “Vi siete riposati? Pronti a ripartire? Cari hobbit, dormono che è una bellezza. Ora vi fidate di Sméagol? Molto, molto bene.” La tappa successiva del viaggio fu alquanto simile alla precedente. Man mano che avanzavano, la forra si faceva meno profonda e la pendenza del terreno meno accentuata. Il fondo era meno sassoso e più terroso, e pian piano le pareti si ridussero a semplici argini. Il tragitto iniziò a serpeggiare e a deviare. La notte volgeva al termine ma ora le nuvole coprivano la luna e le stelle, e l’arrivo del giorno lo avvertirono soltanto dal diffondersi della tenue luce grigia. In un’ora gelida pervennero al termine del corso d’acqua. Gli argini diventarono cumuli coperti di muschio. Sull’ultimo lastrone di pietra putre, il ruscello scendeva gorgogliando in un bruno acquitrino e scompariva. Canne secche fischiavano e crepitavano anche senza un alito di vento. Ora ai lati e di fronte a loro si aprivano paludi e lame, che si stendevano a sud e a est nell’opaca semioscurità. Le brume fumigavano ascendendo in volute da oscure e guaste gore. In lontananza, ora quasi a sud, come un nero banco di nubi frastagliate galleggianti sopra un insidioso mare immerso nella nebbia, si profilavano le muraglie di Mordor. Gli hobbit erano ormai completamente nelle mani di Gollum. Non sapevano e, con quella luce nebulosa, non potevano indovinare che di fatto erano appena entrati nei confini settentrionali delle paludi, che in gran parte si stendevano a sud rispetto a loro. Se avessero conosciuto il territorio, avrebbero potuto con qualche rallentamento tornare un po’ sui loro passi e poi prendere a est e, seguendo strade impervie, giungere nella brulla spianata di Dagorlad: il campo dell’antica battaglia davanti alle porte di Mordor. Non che un tale itinerario offrisse grandi speranze. Non c’era riparo in quella pianura pietrosa; la traversavano invece le strade transitate dagli Orchi e dalla soldataglia del Nemico. Neanche i mantelli di Lórien sarebbero serviti a occultarli. “E ora come procediamo, Sméagol?” domandò Frodo. “Dobbiamo attraversare queste paludi pestilenziali?” “Non dobbiamo, macché, non dobbiamo,” disse Gollum. “Non se gli hobbit vogliono raggiungere le montagne scure e veder Lui al più presto. Un po’ indietro, un po’ a destra” – con il braccio scheletrico accennò a nord-est – “e strade impervie e fredde vi porteranno fino alle porte del Suo paese. Molti dei Suoi saranno lì in attesa di ospiti, contentissimi di portarli dritti da Lui, O sì. Il Suo Occhio scruta ininterrottamente in quella direzione. Lì ha pizzicato Sméagol, tanto tempo fa.” Gollum rabbrividì. “Ma da allora Sméagol ha imparato a usare gli occhi, sì, sì: da allora ho usato occhi, piedi e naso. Conosco altre vie. Più difficili, non così veloci; ma migliori, se non vogliamo che Lui veda. Seguite Sméagol! Vi guiderà attraverso le paludi, attraverso le brume, care fitte brume. Seguite Sméagol con molta attenzione e farete molta, moltissima strada prima che Lui vi becchi, sì forse.” Era ormai giorno, una mattinata fosca e senza vento, e i miasmi palustri ristagnavano in grevi banchi. Il sole non penetrava il basso cielo coperto, e Gollum sembrava impaziente di riprender subito il viaggio. Al che, dopo un breve riposo, si rimisero in marcia e disparvero ben presto in un mondo silenzioso e umbratile, nascosto alla vista delle terre circostanti, vuoi dai colli che avevano lasciato, vuoi dai monti che cercavano. Procedevano a rilento e in fila: Gollum, Sam, Frodo. Frodo sembrava il più stanco dei tre e, per quanto andassero piano, restava spesso indietro. Gli hobbit non ci misero molto a capire che quella che era parsa un’unica vasta palude era in realtà un reticolo di stagni e molli lame e sinuosi corsi d’acqua semisoffocati, in mezzo ai quali un occhio e un piede accorti potevano tracciare un erratico tragitto. Gollum, che ne era provvisto, non mancava di metterli a frutto. Non faceva che ruotare la testa sul lungo collo da una parte all’altra, mentre annusava e mormorava tra sé tutto il tempo. A volte alzava la mano per farli fermare, mentre lui avanzava un po’ e si accoccolava per saggiare il terreno con le dita delle mani o dei piedi, o solo per ascoltare con un orecchio premuto al suolo. Procedere così era estenuante e uggioso. Freddo e umidiccio, l’inverno regnava ancora in quella regione abbandonata. L’unico verde era la schiuma di alghe livide sulla scura superficie oleosa delle acque fosche. Erbe morte e canne fradice spiccavano tra le brume come lacerti d’ombra di estati ormai dimenticate. La luce aumentò un po’ con l’avanzar del giorno e le brume diradarono, assottigliandosi e diventando più trasparenti. Alto sopra il marciume e le esalazioni del mondo il Sole trascorreva dorato su una plaga serena con strati di spuma abbagliante, ma dal basso ne scorgevano soltanto uno spettro fugace, appannato, pallido, privo di colore e di calore. Era bastato tuttavia il vago vestigio della sua presenza perché Gollum accigliato si ritraesse, interrompendo il viaggio. Come bestiole braccate si acquattarono sul limitare di una grossa macchia di canne brune. Regnava un profondo silenzio, scalfito appena dal fioco fremito delle pannocchie vuote e dei fili d’erba franti che tremavano al minimo spostamento d’aria da loro inavvertito. “Neanche un uccello!” disse Sam attristato. “No, niente uccelli,” disse Gollum. “Belli gli uccelli!” Si leccò i denti. “Niente uccelli qui. Ci sono vèrmini, serpicciòli, creature negli stagni. Tante creature, tante brutte creature. Niente uccelli però,” concluse mestamente. Sam lo guardò con disgusto. Così trascorse il loro terzo giorno di viaggio con Gollum. Prima che le ombre della sera si allungassero su terre più felici, si rimisero in cammino ininterrottamente, salvo qualche breve sosta, che facevano non tanto per riposare quanto per aiutare Gollum, ora costretto anche lui a proceder con estrema cautela e a momenti disorientato. Erano giunti nel bel mezzo delle Morte Paludi e faceva buio. Camminavano piano, curvi, a distanza ravvicinata, seguendo attentamente ogni mossa di Gollum. Le paludi diventavano più fradice, allargandosi in vaste gore stagnanti tra le quali diventava sempre più difficile trovare punti fermi ove poggiare i piedi senza affondare nella palta gorgogliante. I viaggiatori erano leggeri, altrimenti forse nessuno di loro avrebbe trovato una via d’uscita. Di lì a poco diventò completamente buio: l’aria stessa sembrava nera e pesante da respirare. Quando spuntarono le luci, Sam si strofinò gli occhi, convinto di avere le traveggole. Ne scorse una dapprima con la coda dell’occhio sinistro, un filo di tenue lucore subito svanito; ma ben presto altre ne spuntarono: alcune come fievole fumo lumescente, altre come fiacche fiammelle appena tremule su invisibili candele; si torcevano qua e là come lenzuola fantasma svolte da mani nascoste. Ma nessuno dei compagni apriva bocca. Alla fine Sam non ne poté più. “Che cosa succede, Gollum?” disse bisbigliando. “Queste luci ora ci hanno circondato. Siamo in trappola? Chi sono?” Gollum alzò gli occhi. Dinanzi a sé aveva un’acqua scura e si spostava carponi in ogni direzione, incerto sulla via da prendere. “Sì, ci hanno circondato,” bisbigliò. “Luci subdole. Candele di cadaveri, sì, sì. Non badarci! Non guardare! Non seguirle! Dov’è il padrone?” Sam si girò e si accorse che Frodo era di nuovo rimasto indietro. Non riusciva a vederlo. Tornò sui suoi passi nell’oscurità, senza osare allontanarsi o chiamare più forte di un roco bisbiglio. A un tratto andò a sbattere contro Frodo che, immobile, guardava le pallide luci assorto nei pensieri. Dalle mani rigide lungo i fianchi gocciolavano acqua e fanghiglia. “Venite, signor Frodo!” disse Sam. “Non le guardate! Gollum dice che non dobbiamo. Cerchiamo di tenere il passo e di uscire da questo maledetto posto prima possibile… se sarà possibile!” “Va bene,” disse Frodo, come emergendo da un sogno. “Ti seguo. Va’ avanti.” Nella fretta di tornare, Sam inciampò in qualche vecchia radice o ciuffo d’erba. Cadde di peso sulle mani, che sprofondarono in una palta appiccicosa, e con la faccia sfiorò la superficie della scura motriglia. Ci fu un flebile sibilo, salì un mefitico afrore, le luci tremolarono in un turbinio di danza. Per un istante l’acqua sotto di lui sembrò una finestra dai vetri luridi attraverso la quale sbirciava. Strappate le mani alla fangaia, balzò indietro con un urlo. “Ci sono cose morte, facce morte nell’acqua,” disse con orrore. “Facce morte!” Gollum rise. “Le Paludi Morte, sì, sì: così si chiamano,” starnazzò. “Non dovreste guardare quando le candele sono accese.” “Chi sono? Cosa sono?” domandò con un brivido Sam, rivolto a Frodo, ora dietro di lui. “Non lo so,” disse Frodo con voce sognante. “Ma li ho visti anch’io. Negli stagni quando le candele erano accese. Sono in tutti gli stagni, visi pallidi, giù in profondità, sotto l’acqua scura. Li ho visti: visi arcigni e cattivi, visi nobili e tristi. Molti visi fieri e belli, con alghe tra i capelli argentei. Ma tutti immondi, tutti putrescenti, tutti morti. Brilla in loro una luce fera.” Frodo coprì gli occhi con le mani. “Non so chi siano; ma mi è parso di vedere Uomini ed Elfi, e Orchi accanto a loro.” “Sì, sì,” disse Gollum. “Tutti morti, tutti putridi. Elfi, Uomini e Orchi. Le Paludi Morte. Ci fu una grande battaglia tanto tempo fa, sì, così hanno raccontato a Sméagol quand’era giovane, quand’ero giovane prima dell’arrivo del Tesoro. Fu una grande battaglia. Uomini alti con lunghe spade, e terribili Elfi, e Orchi urlanti. Per giorni combatterono, e per mesi, nella piana davanti alle Nere Porte. Ma il Marese da allora è cresciuto e ha ingoiato le tombe; sempre strisciando, strisciando.” “Ma questo più di un’era fa,” disse Sam. “I Morti non possono esser lì per davvero! Si tratta di una diavoleria tramata nella Landa Oscura?” “Chissà! Sméagol non lo sa,” rispose Gollum. “Non puoi arrivare fino a loro, non puoi toccarli. Una volta ci abbiamo provato, sì, tesoro. Una volta ci ho provato; ma non puoi arrivare fino a loro. Soltanto forme da vedere, forse, non da toccare. No tesoro! Tutti morti.” Sam gli diede un’occhiataccia e rabbrividì di nuovo, credendo di capire perché Sméagol avesse cercato di toccarli. “Be’, io non voglio vederli,” disse. “Mai più! Non possiamo proseguire e andarcene?” “Sì, sì,” disse Gollum. “Ma piano, molto piano. Con estrema cautela! Altrimenti gli hobbit vanno a raggiungere i Morti e ad accender candeline. Seguite Sméagol! Non guardate le luci!” Si allontanò strisciando verso destra, in cerca di un percorso che costeggiasse la fangaia. Gli hobbit lo seguivano da presso, curvi, spesso usando le mani come faceva lui. “Tre piccoli tesori di Gollum tutti in fila finiremo per essere, se continua così ancora a lungo,” pensò Sam. Finalmente giunsero all’estremità del nero lago e l’attraversarono, pericolosamente, strisciando o saltando da un infido isolotto d’erba galleggiante all’altro. Spesso annaspavano, finendo o cadendo in avanti in acque fetide come fogne, per ritrovarsi inzaccherati e imbrattati quasi fino al collo e nauseanti per le nari dei compagni. Era notte fonda quando finalmente giunsero di nuovo su terra più ferma. Gollum sibilava e sussurrava tra sé, ma si vedeva che era soddisfatto: in qualche modo misterioso, grazie a un amalgama di tatto e a un’arcana memoria per le forme al buio, sembrava saper di nuovo dove si trovava, oltre che sicuro della strada da intraprendere. “E ora avanti!” disse. “Cari hobbit! Baldi hobbit! Molto molto stanchi, certamente; e lo siamo tutti, tesoro. Ma dobbiamo allontanare il padrone dalle luci cattive, sì, sì, dobbiamo.” E con queste parole partì di bel nuovo, quasi al trotto, per quello che sembrava un lungo viottolo tra alte canne, mentre loro cespitavano a tutta birra appresso a lui. Ma poco dopo s’arrestò di botto e annusò l’aria con sospetto, sibilando come se fosse nuovamente preoccupato o scontento. “Cosa c’è?” ringhiò Sam, fraintendendo i segnali. “Che bisogno c’è di annusare? La puzza quasi mi stordisce anche se mi tappo il naso. Tu puzzi, il padrone puzza; tutto qui intorno puzza.” “Sì, sì, e Sam puzza!” replicò Gollum. “Il povero Sméagol lo sente, ma il bravo Sméagol lo sopporta. Aiuta il caro padrone. Ma non importa. L’aria si muove, sta cambiando qualcosa. Sméagol si fa domande; non è contento.” Riprese il cammino, ma la sua inquietudine aumentò e ogni tanto si raddrizzava del tutto e allungava il collo verso est e verso sud. Per un po’ gli hobbit non riuscirono a udire né a sentire ciò che lo turbava. Poi di colpo si arrestarono tutti e tre, irrigidendosi e mettendosi in ascolto. A Frodo e a Sam parve di udire in lontananza un lungo grido lamentoso, alto, acuto e crudele. Abbrividirono. In quella percepirono il rimescolio nell’aria, che diventò freddissima. Mentre stavano con le orecchie tese, udirono un rumore come di vento provenir da lontano. Le luci nebulose tremolarono, s’abbassarono e si spensero. Gollum restava immobile, tremebondo a farfugliar tra sé, finché una raffica di vento non piombò su di loro, sibilando e rugghiando sopra le paludi. La notte si fece meno buia, abbastanza chiara per vedere, o intravedere, informi banchi di nebbia accartocciarsi e attorcersi passando su di loro e superandoli. Alzati gli occhi, videro le nuvole rompersi e sbrindellarsi; e poi, sulla scia della nuvolaglia in fuga, alta a sud baluginò la luna. Per un istante la sua vista rallegrò l’animo degli hobbit; invece Gollum si fece piccolo piccolo e mugugnò maledizioni all’indirizzo della Faccia Bianca. Poi Frodo e Sam, che fissavano il cielo e respiravano profondamente l’aria più fresca, la videro arrivare: una nuvoletta proveniente dalle colline maledette; un’ombra nera sguinzagliata da Mordor; una vasta sagoma alata e ominosa. Saettò anzi la luna e con un grido funesto si allontanò verso occidente, superando il vento nella sua fera velocità. Gli hobbit caddero in avanti, strisciando inconsultamente sulla fredda terra. Ma l’ombra orrorifica ruotò e tornò indietro: scorreva ora più bassa, proprio sopra di loro, rasente il tanfo palustre con le ali spaventevoli. E poi sparì, volando di nuovo verso Mordor con la velocità dell’ira di Sauron; mentre il vento le ruggiva dietro, lasciando le Paludi Morte spoglie e desolate. Fin dove l’occhio riusciva a penetrare, fino alla lontana minaccia delle montagne, la nudità desertica era screziata dalla luce intermittente della luna. Frodo e Sam si alzarono, strofinandosi gli occhi, come bambini destati da un brutto sogno che trovano la notte familiare ancora stesa sul mondo. Ma Gollum restava in terra come tramortito. Lo riscossero con difficoltà, e per un po’ non volle sollevare il viso ma, in ginocchio, poggiato sui gomiti, si copriva la nuca con le larghe mani piatte. “Spettri!” piagnucolò. “Spettri con le ali! Il Tesoro è il loro padrone. Vedono tutto, tutto. Niente può sfuggire. Maledetta Faccia Bianca! E tutto a Lui riferiscono. Lui vede, Lui sa. Ach, gollum, gollum, gollum!” Soltanto quando la luna tramontò lontano a occaso oltre Tol Brandir, si decise ad alzarsi e a ripartire. Da quel momento in poi Sam credette di avvertire un nuovo cambiamento in Gollum. Era più ossequioso e ostentatamente amichevole; ma varie volte Sam colse negli occhi strane espressioni, specie quando guardava Frodo; e sempre più sovente ricadeva nel vecchio modo di parlare. E Sam aveva anche un altro crescente motivo di preoccupazione. Frodo sembrava stanco, stanco fino allo sfinimento. Non diceva nulla, anzi, praticamente non parlava mai; e non si lamentava, ma procedeva come chi porta un peso che aumenta di continuo; e si trascinava sempre più lentamente, tanto che Sam doveva spesso pregare Gollum di aspettare per non lasciare indietro il padrone. In effetti, a ogni passo che lo avvicinava alle porte di Mordor, Frodo sentiva farsi sempre più gravoso l’Anello appeso alla catenella intorno al collo. Ora aveva iniziato a sentirlo come un vero e proprio peso che lo trascinava verso terra. Ma a turbarlo di più era l’Occhio, come in cuor suo lo chiamava. Non era tanto il gravame dell’Anello a farlo camminare curvo e quasi prono. L’Occhio: quell’orribile crescente sensazione di una volontà ostile che si adoprava con grande energia di trapassare ogni ombra delle nuvole, della terra e della carne, e di vederti: d’inchiodarti sotto il suo sguardo micidiale, nudo, inamovibile. Quanto sottili, quanto sottili e fragili erano diventati i veli che ancora la tenevano lontana. Frodo sapeva dove si trovavano di fatto la dimora e il cuore di quella volontà: con la certezza che permette d’indicare anche a occhi chiusi la direzione del sole. Ce l’aveva davanti e la sua potenza lo martellava sulla fronte. Probabilmente Gollum aveva una sensazione simile. Ma che cosa succedesse nel suo miserabile cuore tra la pressione esercitata dall’Occhio, la brama dell’Anello così vicino e l’umiliante promessa fatta in parte per paura del freddo ferro, gli hobbit lo ignoravano. Frodo non ci pensava. La mente di Sam era più che altro preoccupata per il padrone e non faceva troppo caso alla scura nuvola calata sul suo cuore. Ora aveva messo Frodo innanzi a sé e ne seguiva con occhio vigile ogni mossa, sorreggendolo quando incespicava e provando a incoraggiarlo con parole goffe. Quando finalmente giunse il giorno, gli hobbit videro con stupore quanto gli ominosi monti si fossero di molto avvicinati. Ora l’aria era più limpida e più fredda e, benché ancora lontane, le mura di Mordor non erano più una minaccia nebulosa al limite del campo visivo, bensì torri di un nero cupo corrucciate sopra la desolazione della landa. Le paludi erano agli sgoccioli e andavano scemando in morte torbe e ampie spianate di fango seccato in crepe. Davanti a loro la terra risaliva in lunghi, lievi pendii spogli e impietosi, verso il deserto all’ingresso di Sauron. Finché durò la luce grigia, si fecero piccoli piccoli, rannicchiati sotto una pietra nera come vermi, per tema che il terrore alato passasse e li spiasse con i suoi occhi crudeli. Il resto del viaggio si svolse all’ombra di una paura crescente dove la memoria non trovava nulla a cui poggiarsi. Per altre due notti arrancarono attraverso l’ingrata terra priva di sentieri. L’aria si fece acre, o così credettero, piena di un amaro sentore che mozzava il fiato e rendeva la bocca riarsa. Alla fine, il mattino del quinto giorno da quando si erano messi in marcia insieme a Gollum, si fermarono di nuovo. Scuri davanti a loro nell’alba, i grandi monti ascendevano fino ai tetti di nuvole e di fumo. Alle pendici spuntavano enormi speroni e colli accidentati che ormai distavano non più di una dozzina di miglia. Frodo si guardò intorno inorridito. Per quanto spaventose le Paludi Morte e le aride brughiere delle Terre di Nessuno, più ripugnante ancora la regione che ora il giorno strisciante svelava lentamente ai suoi occhi restii. Perfino al Lago delle Facce Morte sarebbe pervenuto qualche smunto fantasma di verde primavera; né primavera né estate invece sarebbero mai più tornate lì. Lì niente viveva, neppure le piante lebbrose che si nutrono di marciume. Gli stagni boccheggiavano soffocati da cenere e fanghi striscianti, di un bianco e grigio malsani, come se i monti avessero vomitato il luridume delle loro viscere sui terreni circostanti. Alti cumuli di roccia triturata e in polvere, grandi coni di terra dal sole riarsi e lordi di veleno si levavano in file interminabili come un osceno cimitero che una luce riluttante lentamente rivelava. Erano giunti alla desolazione innanzi a Mordor: perenne monumento all’oscuro travaglio dei suoi schiavi che sarebbe sopravvissuto alla vanificazione di ogni loro mira; una terra contaminata, guasta, immedicabile… a meno che non subentrasse il Grande Mare e la sottoponesse al lavacro dell’oblio. “Mi sento male,” disse Sam. Frodo taceva. Per un po’ ristettero, come uomini che, sull’orlo di un sonno dove l’incubo è in agguato, lo tengono lontano pur sapendo che se vogliono arrivare al mattino dovranno attraversare le ombre. La luce si diffuse e s’accentuò. I pozzi boccheggianti e i cumuli venefici emersero in tutto il loro orrore. Il sole era alto e deambulava tra nuvole e lunghi labari di fumo, ma perfino la luce del sole era corrotta. Gli hobbit non gradirono quella luce; sembrava ostile, li mostrava nella loro inermità: piccoli spettri erratici e squittenti tra i cumuli di cenere dell’Oscuro Signore. Troppo stanchi per proseguire, cercarono un posto dove riposare. Per un po’ rimasero in silenzio, seduti all’ombra di un cumulo di scorie; sprigionava però miasmi mefitici che prendevano alla gola e li soffocavano. Gollum fu il primo ad alzarsi. Imprecando e sputazzando si levò e, senza una parola né uno sguardo per gli hobbit, strisciò via a quattro zampe. Frodo e Sam gli strisciarono appresso fino a un largo pozzo quasi circolare con un alto argine a ovest. Era freddo e morto, su un fondo colaticcio di nauseante morchia variegata. In quel buco schifoso si acquattarono, nella speranza di sfuggire all’attenzione dell’Occhio. La giornata trascorse a rilento. Li torturava una gran sete, ma bevvero soltanto poche gocce dalle bottiglie, riempite l’ultima volta nella forra, che adesso a ripensarci sembrava un luogo di pace e di bellezza. Gli hobbit fecero a turno la guardia. Sulle prime nessuno dei due, stanchi com’erano, riuscì a prendere sonno; ma quando in lontananza il sole imprese a scendere nel lento nuvolame, Sam s’assopì. Frodo era di guardia, appoggiato contro il pendio del pozzo, cosa che però non alleviava il senso d’oppressione. Alzò gli occhi al cielo striato di fumo e vide strani fantasmi, oscure sagome a cavallo e facce emerse dal passato. Nel dormiveglia perse il conto del tempo e si lasciò sopraffare dall’oblio. Sam si svegliò di colpo, credendo di sentire il padrone che lo chiamava. Era sera. Frodo non poteva aver chiamato, perché si era addormentato, scivolando quasi in fondo al pozzo. Gollum era accanto a lui. Per un istante Sam credette che cercasse di destare Frodo; poi si accorse che così non era. Gollum parlava da solo. Sméagol discuteva con un altro pensiero che usava la stessa voce ma la faceva squittire e sibilare. Mentre parlava, una luce spenta e una luce verde si alternavano negli occhi. “Sméagol ha promesso,” disse il primo pensiero. “Sì, sì, tesoro mio,” fu la risposta, “abbiamo promesso: di salvare il nostro Tesoro, di non farlo avere a Lui… giammai. E invece da Lui sta andando, sì, a ogni passo è più vicino. Che cosa vorrà farne lo hobbit, chissà, sì chissà.” “Non lo so. Non posso farci niente. Il padrone ce l’ha. Sméagol ha promesso di aiutare il padrone.” “Sì, sì, di aiutare il padrone: il padrone del Tesoro. Ma se il padrone fossimo noi, allora potremmo usarlo, sì, e mantenere comunque la promessa.” “Ma Sméagol ha detto che sarebbe stato molto molto buono. Caro hobbit! Ha tolto la corda crudele dalla gamba di Sméagol. Mi parla gentilmente.” “Molto molto buono, eh, tesoro mio? Siamo buoni, buoni come pesci, dolcezza, con noi stessi però. Senza far male al caro hobbit, ovviamente, no, no.” “Ma il Tesoro mantiene la promessa,” obiettò la voce di Sméagol. “Allora prendilo,” disse l’altro, “e manteniamola noi! Allora saremo noi il padrone, gollum! Fa’ che l’altro hobbit, quello cattivo e sospettoso, fa’ che strisci, sì, gollum!” “Ma non il caro hobbit?” “Oh no, se non ci fa piacere. Eppure è un Baggins, tesoro mio, sì, un Baggins. Un Baggins lo rubò. Lo trovò e non disse niente, niente. Noi odiamo i Baggins.” “No, non questo Baggins.” “Sì, ogni Baggins. Tutti quelli che detengono il Tesoro. Dobbiamo averlo noi!” “Ma Lui vedrà, Lui saprà. Lui ce lo toglierà!” “Lui vede. Lui sa. Lui ci ha inteso fare stupide promesse… contro i Suoi ordini, sì. Bisogna prenderlo. Gli Spettri cercano. Bisogna prenderlo.” “Non per Lui!” “No, dolcezza. Capisci, tesoro mio: se ce l’abbiamo noi, allora possiamo fuggire, anche da Lui, eh? Forse diventiamo molto forti, più forti degli Spettri. Sire Sméagol? Gollum il Grande? Il Gollum! Mangia pesce ogni giorno, tre volte al giorno, fresco di mare. Gollum Tesoro supremo! Bisogna averlo. Noi lo vogliamo, lo vogliamo, lo vogliamo!” “Ma sono in due. Si sveglieranno troppo presto e ci faranno fuori,” piagnucolò Sméagol facendo un ultimo tentativo. “Non ora. Non ancora.” “Noi lo vogliamo! Ma…” e qui vi fu una lunga pausa, come se si fosse destato un nuovo pensiero. “Non ancora, eh? Forse no. Lei potrebbe aiutare. Lei potrebbe, sì.” “No, no! Non in quel modo!” gemette Sméagol. “Sì! Noi lo vogliamo! Lo vogliamo!” Ogni volta che parlava il secondo pensiero, la lunga mano di Gollum strisciava lentamente fuori, palpeggiando verso Frodo, e poi si ritraeva di scatto quando parlava di nuovo Sméagol. Alla fine tutt’e due le braccia, con le lunghe dita contratte e frementi, aggranfiarono verso il suo collo. Sam era rimasto immobile, affascinato dalla discussione, ma attento, da sotto le palpebre socchiuse, a ogni mossa che faceva Gollum. Per la sua mente semplice il pericolo maggiore costituito da Gollum era la normale fame, il desiderio di mangiare hobbit. Ora si rese conto che non era così: Gollum sentiva il terribile richiamo dell’Anello. L’Oscuro Signore era Lui, naturalmente; ma Sam si domandava chi fosse Lei. Una delle malefiche amicizie fatte da quel piccolo miserabile nel corso dei vagabondaggi, immaginò. Poi dimenticò la questione, perché le cose si erano spinte un po’ troppo avanti e si stavano facendo pericolose. Una grande pesantezza gli aveva pervaso le membra, ma con uno sforzo si riscosse e si mise a sedere. Qualcosa lo avvertì di essere cauto e di non rivelare che aveva ascoltato di nascosto la discussione. Trasse un profondo sospiro e fece un enorme sbadiglio. “Che ore sono?” disse sonnacchioso. Gollum emise un lungo sibilo tra i denti. Si drizzò un istante, teso e minaccioso; e poi si accasciò, cadendo a quattro zampe in avanti e strisciando su per l’argine del pozzo. “Cari hobbit! Caro Sam!” disse. “Dormiglioni, sì, dormiglioni! Lasciate il bravo Sméagol di guardia! Ma è sera. Il crepuscolo avanza. È ora di andare.” “Eccome!” pensò Sam. “È anche ora di separarci.” Però gli venne fatto di pensare che forse adesso avere al fianco Gollum era pericoloso come lasciarlo libero. “Maledetto! Potesse soffocare!” mugugnò. Si calò incespicando lungo l’argine e svegliò il padrone. Stranamente, Frodo si sentiva rinfrancato. Aveva sognato. L’ombra scura era passata e una stupenda visione gli era apparsa in quel paese malsano. Non ne conservava alcun ricordo, eppure a causa sua si sentiva felice e rincuorato. Il fardello gli pesava di meno. Gollum lo salutò con gioia canina. Blaterava tutto gongolante, scrocchiando le lunghe dita e carezzando le ginocchia di Frodo. Che gli sorrise. “Suvvia!” disse. “Ci hai guidato bene e fedelmente. Questa è l’ultima tappa. Guidaci fino alla Porta, e non ti chiederò di proseguire. Guidaci fino alla Porta e potrai andar dove ti pare… tranne che dai nostri nemici.” “Alla Porta, eh?” squittì Gollum, con aria sorpresa e spaventata. “Alla Porta, dice il padrone! Sì, dice così. E il bravo Sméagol fa come lui dice, O sì. Ma quando saremo vicini, forse vedremo, allora vedremo. Tutto sarà meno che bello. O no! O no!” “Avanti, muoviti!” disse Sam. “Facciamola finita!” Nel crepuscolo incipiente ramparono fuori dal pozzo e intrapresero a rilento il cammino attraverso la morta contrada. Non avevano fatto molta strada quando sentirono di nuovo la paura che era piombata su di loro allorché la forma alata aveva sorvolato le paludi. Si fermarono, acquattandosi nel fetido terreno; ma non videro niente nel fosco cielo serotino e ben presto la minaccia passò, alta sulle loro teste, forse inviata da Barad-dûr con un’ambasciata urgente. Dopo un po’ Gollum si rialzò e, tra un tremito e un mugugno, si rimise in marcia. Un’ora circa dopo la mezzanotte la paura piombò su di loro per la terza volta, ma ora sembrava più remota, come se passasse alta sopra le nuvole, lanciata a velocità tremenda a Occidente. Nondimeno Gollum era paralizzato dal terrore, convinto che li stessero inseguendo, che sapessero del loro arrivo. “Tre volte!” frignò. “Tre volte è una minaccia. Sentono la nostra presenza, sentono il Tesoro. Il Tesoro è il loro padrone. Non possiamo proseguire per questa strada, no. È inutile, è inutile!” Suppliche e parole gentili non servivano più a niente. Soltanto quando Frodo glielo ordinò con rabbia, portando la mano all’elsa della spada, Gollum si rialzò. Allora con un ringhio si drizzò e li precedette come un cane bastonato. Così arrancarono per l’estenuante parte finale della notte e, fino alla venuta di un altro giorno di paura, camminarono in silenzio a capo chino, senza vedere niente, senza sentire niente, a parte il sibilo del vento nelle orecchie. CAPITOLO III LA PORTA NERA È CHIUSA Prima ancora che l’alba spuntasse, il loro viaggio a Mordor era finito. Le paludi e il deserto alle spalle. Davanti, scuri contro un cielo pallido, i grandi monti alzavano la testa minacciosa. A ovest di Mordor sfilava la fosca catena dell’Ephel Dúath, le Montagne dell’Ombra, e a nord i picchi frastagliati e le creste nude degli Ered Lithui, grigi come cenere. Ma nel venirsi incontro, le due catene, che facevano parte di un’unica grande muraglia intorno alle lugubri pianure di Lithlad e di Gorgoroth, con al centro l’amaro mare interno di Núrnen, protendevano lunghe braccia verso nord; e tra queste braccia era un profondo canalone: Cirith Gorgor, il Valico Stregato, l’ingresso alla terra del Nemico. Alte falesie calavano ai lati e dall’imboccatura spuntavano due erti colli spogli, dall’ossatura nera, e sopra c’erano piantati i Denti di Mordor, due alte torri e solide. In epoca remota le avevano innalzate a onore e vanto della loro potenza gli Uomini di Gondor, dopo la disfatta di Sauron e la sua fuga, per tema che cercasse di tornar nel vecchio reame. Ma la forza di Gondor era venuta meno, e gli uomini avevano ceduto al sonno, e per lunghi anni le torri eran rimaste vuote. Poi Sauron era tornato. Ora le torri di guardia, cadute in rovina, erano state riparate, riempite di armi e presidiate con vigilanza ininterrotta. Le facciate di pietra avevan scure feritoie che guardavano a nord, a est e a ovest, e ogni fessura era popolata di occhi sempre attenti. All’imboccatura del valico, da rupe a rupe, l’Oscuro Signore aveva costruito un bastione di pietra, con un unico cancello di ferro, e sul suo parapetto le sentinelle montavano ininterrottamente la guardia. Ai lati delle falde collinari la roccia era forata da centinaia di caverne e buchi di vermi; lì s’annidava uno stuolo d’orchi pronti, a un segnale, a riversarsi all’esterno come formiche nere che vanno alla guerra. Nessuno poteva oltrepassare i Denti di Mordor senza sentirne il morso, a meno di non esser convocato da Sauron o di conoscere le parole d’ordine segrete che aprivano il Morannon, le porte nere del paese. I due hobbit fissavano le torri e le mura con disperazione. Perfino da lontano scorgevano nella luce fioca i movimenti delle guardie nere sulle mura e della ronda davanti al cancello. Occhieggiavano dal ciglio di una conca rocciosa sotto l’ombra sporgente dello sperone all’estremità nord dell’Ephel Dúath. In linea d’aria un corvo non avrebbe dovuto coprire più di duecento metri per volare dal loro nascondiglio alla nera sommità della torre più vicina. Un filo di fumo montava in volute, come se il fuoco covasse nella collina sottostante. Venne il giorno e il sole lampeggiò falbo dalle smorte creste degli Ered Lithui. Poi a un tratto si udì lo squillo metallico delle trombe: partiva dalle torri, e in lontananza, da fortini e avamposti nascosti sui colli giunsero squilli di risposta; e ancora più remoti ma profondi e minacciosi, nella vuota terra al di là echeggiarono i corni e i tamburi possenti di Barad-dûr. Un altro spaventevole giorno di paura e di fatica era arrivato a Mordor; e le sentinelle notturne furono richiamate nelle segrete e nelle aule sprofondate, mentre le sentinelle diurne, fere, l’occhio malo, si dirigevano marciando ai loro posti. L’acciaio baluginava sulla merlatura. “Be’, eccoci qui!” disse Sam. “Ecco le Porte, e mi sa che più vicini di così non andremo. Se mi vedesse ora, il Veglio avrebbe qualcosina da ridire, parola mia! Quante volte mi avrà detto che, se non guardavo dove mettevo i piedi, avrei fatto una brutta fine. Ma tanto ormai non credo che lo rivedrò più, il vecchio. Perderà l’occasione di dirmi te l’avevo detto, Sam: peccato. Se solo avessi modo di rivedere quel suo vecchio viso, potrebbe ripetermelo fino a sgolarsi. Prima però dovrei darmi una lavata, sennò manco mi riconoscerebbe. “Mi sa che non è il caso di chiedersi ‘e mo’ da che parte andiamo?’ Avanti non possiamo andare… a meno che non vogliamo chiedere un passaggio agli Orchi.” “No, no!” disse Gollum. “Inutile. Non possiamo andare avanti. Sméagol l’aveva detto. Aveva detto: andremo alle Porte e poi vedremo. E ora vediamo. O sì, tesoro mio, sì che vediamo. Sméagol sapeva che gli hobbit non potevano andare da questa parte. O sì, Sméagol sapeva.” “E allora perché cavolo ci hai portato qui?” disse Sam, che non si sentiva in vena d’esser giusto o ragionevole. “L’ha detto il padrone. Il padrone dice: Conducici alle Porte. Così il bravo Sméagol lo fa. L’ha detto il padrone, saggio padrone.” “È vero,” disse Frodo. Era serio e teso, ma risoluto. Era sporco, sbattuto, sciupato dalla stanchezza, ma non se ne stava più rannicchiato, e gli occhi erano limpidi. “L’ho detto perché ho intenzione di entrare a Mordor e non conosco altra via. Perciò passerò da qui. Non chiedo a nessuno di accompagnarmi.” “No, no, padrone!” gemette Gollum, accarezzandolo con aria afflitta. “Inutile da qui! Inutile! Non portare il Tesoro da Lui! Ci mangerà tutti, se riesce ad averlo, mangerà il mondo intero. Tienilo tu, caro padrone, e sii buono con Sméagol. Non darlo a Lui. Oppure vattene, va’ in qualche bel posto e restituiscilo al piccolo Sméagol. Sì, sì, padrone restituiscilo, eh? Sméagol lo terrà al sicuro; farà tante cose buone, specialmente ai cari hobbit. Tornate a casa, hobbit. Non andate alle Porte!” “Mi è stato ordinato di recarmi nel paese di Mordor, pertanto ci andrò,” rispose Frodo. “Se non c’è altra via, dovrò prendere quella. Quel che deve accadere, accadrà.” Sam non disse nulla. L’espressione sul viso di Frodo gli era bastata per capire che le sue parole non sarebbero servite. E in fin dei conti non aveva mai riposto per davvero speranza in quella storia; ma da quell’allegro hobbit che era, fintanto che la disperazione si poteva rimandare, non aveva avuto bisogno di speranza. Ora erano arrivati alla resa dei conti. Ma lui era sempre rimasto al fianco del padrone; era più che altro per questo che in fondo era partito, e avrebbe continuato a rimanere al suo fianco. Il padrone non sarebbe andato a Mordor da solo. Sam lo avrebbe accompagnato… e se non altro si sarebbero liberati di Gollum. Gollum, però, non intendeva esser lasciato libero, per il momento. S’inginocchiò ai piedi di Frodo, torcendosi le mani e squittendo. “Non da qui, padrone!” implorava. “C’è un’altra via. O sì che c’è. Un’altra via, più scura, più ardua da trovare, più segreta. Ma Sméagol la conosce. Lascia che Sméagol te la mostri!” “Un’altra via!” disse Frodo dubbioso, puntando due occhi inquisitori su Gollum. “Sssì! Sssì davvero! C’era un’altra via. Sméagol l’aveva trovata. Andiamo a vedere se è ancora lì!” “Non ne avevi mai parlato prima.” “No. Il padrone non aveva chiesto. Il padrone non aveva detto che cosa intendeva fare. Non lo dice al povero Sméagol. Dice: Sméagol, conducimi alle Porte… e poi addio! Sméagol può filare via e fare il bravo. Mentre ora dice: intendo entrare a Mordor passando da qui. Perciò Sméagol è molto spaventato. Non vuole perdere il caro padrone. E ha promesso, il padrone gli ha fatto promettere di salvare il Tesoro. Ma il padrone lo porterà a Lui, dritto alla Mano Nera, se il padrone passerà da qui. Perciò Sméagol deve salvare tutt’e due e pensa a un’altra via che c’era, tanto tempo fa. Caro padrone. Sméagol molto bravo, aiuta sempre.” Sam s’accigliò. Se avesse potuto trapassare con lo sguardo Gollum, lo avrebbe fatto. Aveva la mente piena di dubbi. Stando alle apparenze, Gollum era sinceramente dispiaciuto e desideroso di aiutare Frodo. Ma Sam, al ricordo della discussione origliata, trovava difficile creder che Sméagol, a lungo rimasto sommerso, fosse venuto a galla: in ogni caso non era quella la voce che aveva avuto l’ultima parola nella discussione. L’idea di Sam era che le due metà, Sméagol e Gollum (o quelli che in cuor suo chiamava Furtivo e Furfante), avessero fatto una tregua e un’alleanza temporanea: nessuna delle due voleva che il Nemico s’impadronisse dell’Anello; entrambe desideravano tener d’occhio Frodo ed evitarne la cattura il più a lungo possibile, se non altro fino a quando Furfante avesse avuto modo di metter mano sul suo “Tesoro”. Che ci fosse sul serio un’altra via per entrare a Mordor, Sam ne dubitava. “E meno male che nessuna delle due metà del vecchio farabutto conosce le intenzioni del padrone,” pensò. “Se sapesse che il signor Frodo sta cercando di por fine al suo Tesoro una volta per sempre, in men che non si dica saremmo nei guai, ci scommetto. Comunque il vecchio Furfante ha una tale paura del Nemico – lui che comunque è, o era, ai suoi ordini – che ci tradirebbe, pur di non farsi sorprendere ad aiutarci, e magari anche per non lasciar fondere il suo Tesoro. Io almeno la vedo così. E spero che il padrone ci penserà attentamente. Nessuno è più saggio di lui, ma ha il cuore tenero, ecco cosa. Per un Gamgee è impossibile prevedere la sua prossima mossa.” Frodo non rispose subito a Gollum. Mentre quei dubbi passavano per la mente lenta ma avveduta di Sam, lui puntava lo sguardo sullo scuro dirupo di Cirith Gorgor. La conca dove avevano trovato rifugio era scavata nel fianco di una bassa collina, poco più in alto di una lunga valle a guisa di trincea posta tra la conca e gli speroni esterni della parete montana. Nel mezzo della valle si trovavano le nere fondamenta della torre di guardia occidentale. Alla luce del mattino si vedevano chiaramente convergere, opache e polverose, alle Porte di Mordor; una serpeggiava verso nord; un’altra si perdeva nelle brume abbarbicate attorno alle pendici degli Ered Lithui; mentre la terza andava incontro a Frodo. Poi, nel curvare bruscamente intorno alla torre, s’infilava in uno stretto canalone che passava poco sotto la conca dove si trovava Frodo. A ovest, sulla destra, girava, costeggiando le falde dei monti e s’inoltrava verso sud nelle ombre profonde che ammantavano tutti i versanti occidentali dell’Ephel Dúath; proseguiva poi lontana dalla sua vista nella fascia di terra compresa tra le montagne e il Grande Fiume. Mentre guardava, Frodo si accorse che c’era grande movimento e agitazione nella piana. Sembrava che interi eserciti fossero in marcia, pur se nascosti per lo più dai miasmi e dai fumi provenienti dai pantani e dalle lande più lontani. Ma qua e là intravide baluginare elmi e lance; e sulle spianate ai lati delle strade si vedevano galoppare molte compagnie di uomini a cavallo. Ricordò la visione da lontano sull’Amon Hen, pochissimi giorni prima, anche se ora sembravano passati molti anni. Capì allora che la speranza accesa in cuore da un istante di follia era vana. Le trombe non avevano squillato in segno di sfida ma per dare il benvenuto. Non si trattava dell’assalto contro l’Oscuro Signore da parte degli uomini di Gondor, risorti come vindici spettri dalle tombe eroiche da gran tempo scomparse. Questi erano Uomini d’altra razza, giunti dalle vaste Terre Orientali, chiamati a raccolta dal loro Capo Supremo; eserciti accampatisi di notte davanti alle Porte e che ora andavano a ingrossare le file del suo potere in ascesa. Come se si fosse reso conto all’improvviso del pericolo di quella loro posizione, soli, nella luce crescente del giorno, così vicini a quell’ampia minaccia, Frodo si strinse il fragile cappuccio grigio intorno al capo e ridiscese nella conca. Poi si rivolse a Gollum. “Sméagol,” disse. “Ancora una volta voglio fidarmi di te. Sembra anzi che debba farlo e che sia mio destino ricevere aiuto da te, dove meno l’avrei cercato, e tuo destino aiutare me, che a lungo hai preso di mira con malvagie intenzioni. Finora hai meritato la mia fiducia e mantenuto sinceramente la promessa. Sinceramente, lo dico convinto,” aggiunse lanciando un’occhiata a Sam, “perché per due volte siamo stati in tuo potere e tu non ci hai fatto del male. Né hai tentato di prendermi quello che un tempo cercavi. Che la terza volta si dimostri la migliore! Ma ti avverto, Sméagol, sei in pericolo.” “Sì, sì, padrone!” disse Gollum. “Pericolo tremendo! Le ossa di Sméagol tremano al pensiero, ma lui non scappa. Deve aiutare il caro padrone.” “Non mi riferivo al pericolo che minaccia tutti noi,” disse Frodo, “bensì a un tuo pericolo personale. Hai prestato giuramento su quello che chiami il Tesoro. Ricordalo! Così ti terrà vincolato; ma cercherà il modo di usarlo a tuo discapito. Ti sta già usando. Me ne hai dato stupidamente prova solo un attimo fa. Restituiscilo a Sméagol hai detto. Non ripeterlo! Non lasciare che quell’idea cresca in te! Non lo riavrai mai. Ma il desiderio potrebbe farti fare una brutta fine. Non lo riavrai mai. In caso di necessità, Sméagol, infilerei il Tesoro al dito; quel Tesoro che tanto tempo fa ti dominava. Se io, indossandolo, ti dessi ordini, tu obbediresti, anche se dovessi lanciarti da un precipizio o buttarti nel fuoco. E questo ordinerei. Perciò fa’ attenzione, Sméagol!” Sam guardò il padrone con approvazione ma anche con sorpresa: Frodo aveva un’espressione in viso e un tono di voce del tutto nuovi. Sam aveva sempre avuto la sensazione che la bontà del caro signor Frodo fosse così grande da comportare una certa dose di cecità. Naturalmente, aveva altresì la ferma e incompatibile convinzione che il signor Frodo fosse la persona più saggia del mondo (con la possibile eccezione del Vecchio signor Bilbo e di Gandalf). Magari Gollum, a modo suo, aveva commesso lo stesso errore, avendo come scusante il fatto di conoscerlo da molto meno tempo, e confuso la bontà con la cecità. In ogni caso il discorsetto lo mise in crisi e lo terrorizzò. Prono a terra non faceva che biascicare e ripetere soltanto caro padrone. Frodo aspettò pazientemente per un po’, poi riprese a parlare con meno durezza. “Suvvia, Gollum o Sméagol se preferisci, parlami di quest’altra via e mostrami, se puoi, quali speranze offre, sufficienti a giustificare una deviazione dal tragitto prefisso. Ho fretta.” Ma Gollum era in condizioni pietose e la minaccia di Frodo lo aveva del tutto sgomentato. Tra farfugli e squittii, più le frequenti interruzioni, quando strisciava al suolo e li supplicava di esser buoni con il “povero piccolo Sméagol”, non fu facile cavargli una spiegazione chiara. Dopo un po’ iniziò a calmarsi e Frodo arrivò a pezzi e bocconi a capire che, se un viaggiatore seguiva la strada che prendeva a ovest dell’Ephel Dúath, a un certo punto sarebbe giunto a un crocevia in mezzo a un cerchio di alberi scuri. Sulla destra una via conduceva a Osgiliath e ai ponti sull’Anduin; al centro la strada proseguiva verso sud. “Avanti, avanti, avanti,” disse Gollum. “Noi non siamo mai andati da quella parte, ma dicono che va avanti per cento leghe fino a che si vede la Grande Acqua che non è mai ferma. Là ci sono tanti pesci e grandi uccelli mangiano i pesci: cari uccelli: ma noi non ci siamo mai andati, ahimè no! non ne abbiamo mai avuto occasione. E più lontano ancora ci sono altre terre, dicono, ma lì la Faccia Gialla è caldissima e di rado ci sono nuvole e gli uomini sono feroci e hanno il viso scuro. Noi non vogliamo vedere quel paese.” “No!” disse Frodo. “Ma non allontanarti dalla tua strada. Che mi dici della terza svolta?” “O sì, O sì, c’è una terza via,” disse Gollum. “È la strada sulla sinistra. Inizia subito a salire su, su, inerpicandosi sinuosa verso le alte ombre. Quando gira intorno alla roccia nera la vedrai, di colpo la vedrai sopra di te, e vorrai nasconderti.” “Vederla, vederla? Che cosa vedrai?” “La vecchia fortezza, molto vecchia, molto orribile ora. Ascoltavamo sempre storie del Sud, quando Sméagol era giovane, tanto tempo fa. O sì, raccontavamo tante storie la sera, seduti lungo gli argini del Grande Fiume, nelle terre dei salici, quando anche il Fiume era più giovane, gollum, gollum.” Si mise a piangere e a mugugnare. Gli hobbit aspettarono pazienti. “Storie del Sud,” riprese Gollum, “degli Uomini alti con occhi brillanti e case come colline di pietra, e la corona d’argento del loro Re e il suo Albero Bianco: storie stupende. Costruirono altissime torri e una era d’un bianco argenteo e in una c’era una pietra come la Luna e intorno aveva grandi mura bianche. O sì, molte erano le storie sulla Torre della Luna.” “Cioè Minas Ithil, costruita da Isildur figlio di Elendil,” disse Frodo. “Fu Isildur a mozzare il dito del Nemico.” “Sì, Lui ne ha solo quattro sulla Mano Nera, ma sono sufficienti,” disse Gollum con un brivido. “E Lui odiava la città di Isildur.” “C’è qualcosa che non odia?” disse Frodo. “Ma che cosa c’entra la Torre della Luna con noi?” “Be’, padrone, lì era e lì è: l’alta torre e le bianche case e le mura; ma non accoglienti ora, non più belle. Lui le conquistò tanto tempo fa. Ora è un posto davvero tremendo. I viaggiatori tremano quando la vedono, si sottraggono strisciando alla sua vista, ne rifuggono l’ombra. Ma il padrone da lì dovrà passare. È l’unica altra via. Le montagne in quel punto sono più basse e la vecchia strada sale sempre più su fino a giungere in cima a un oscuro valico e poi ridiscende sempre più giù… fino a Gorgoroth.” La voce divenne un sussurro e Gollum abbrividì. “Ma in che modo ci sarà d’aiuto?” domandò Sam. “Il Nemico conoscerà senz’altro tutto delle sue montagne, e quella strada sarà sorvegliatissima come questa. La torre non è mica vuota?” “O no, non vuota!” sussurrò Gollum. “Sembra vuota, ma non lo è, O no! Ci vivono creature orripilanti. Orchi, sì sempre Orchi; ma ci vivono anche creature peggiori, creature peggiori. La strada sale proprio all’ombra delle mura e supera il cancello. Niente si muove sulla strada senza che quelli lo sappiano. Le creature all’interno sanno: le Silenti Sentinelle.” “Sarebbe questo il tuo consiglio?” disse Sam. “Intraprendere un’altra lunga marcia verso sud per ritrovarci nelle peste come qui, se non peggio, una volta arrivati, sempre che ci arriviamo?” “No, no davvero,” disse Gollum. “Gli hobbit devono rendersi conto, devono cercar di capire. Lui non si aspetta un attacco da quella parte. Il Suo Occhio guarda ovunque, ma presta più attenzione a certi posti che ad altri. Non può vedere tutto in una volta, non ancora. Il fatto è che Lui ha conquistato tutto il paese a ovest delle Montagne Ombrose fino al Fiume, e ora i ponti sono in mano Sua. Secondo Lui nessuno è in grado di arrivare alla Torre della Luna senza combattere una grande battaglia ai ponti o senza usare un gran numero di barche impossibili da nascondere e che non sfuggiranno al Suo controllo.” “A quanto pare sai un sacco di cose su quello che Lui fa e pensa,” disse Sam. “Gli hai per caso parlato di recente? O ti sei limitato a bazzicare gli Orchi?” “Non buono hobbit, non saggio,” disse Gollum, lanciando a Sam un’occhiataccia e rivolgendosi a Frodo. “Sméagol ha parlato con Orchi, sì certo, prima d’incontrare il padrone, e con tanta altra gente: ha camminato molto lontano. E quello che dice lui adesso tanta gente lo dice. Il più grande pericolo per Lui, e per noi, è qui al Nord. E un giorno, un giorno non lontano, Lui verrà fuori dalle Porte Nere. È l’unica via che i grossi eserciti possono seguire. Ma giù a ovest Lui non ha paura, e poi ci sono le Silenti Sentinelle.” “Appunto!” disse Sam, che non era tipo da demordere. “E noi dovremmo andare lassù, bussare al cancello e domandare se quella è la strada giusta per Mordor? O sono troppo silenti per rispondere? Non ha senso. Tanto vale farlo qui e risparmiarci una lunga sgroppata.” “Non scherzare,” sibilò Gollum. “Non è buffo, O no! Né divertente. Non ha nessun senso cercare di entrare a Mordor. Ma se il padrone dice devo andare o voglio andare, allora lui deve provarci in un modo o nell’altro. Non deve però andare nella città terribile, O no, no di certo. È qui che Sméagol aiuta, caro Sméagol, anche se nessuno gli spiega un bel niente. Sméagol aiuta di nuovo. Lui l’ha trovato. Lui lo conosce.” “Che cosa hai trovato?” domandò Frodo. Gollum s’acquattò e la voce si ridusse di nuovo a un bisbiglio. “Un viottolo che porta su nelle montagne; e poi una scala, una scala stretta, O sì, molto lunga e stretta. E poi altre scale. E poi” – la voce s’abbassò ulteriormente – “un tunnel, un buio tunnel; e alla fine una fessurina e un sentiero alto sopra il principale valico. È da lì che Sméagol uscì dalle tenebre. Ma è stato anni fa. Il sentiero potrebbe essere ormai sparito; ma forse no, forse no.” “Non mi piace neanche un po’,” disse Sam. “Sembra troppo facile, almeno come la racconta lui. Se quel sentiero c’è ancora, sarà anche sorvegliato. Non era sorvegliato, Gollum?” Mentre lo diceva colse, o credette di cogliere, un lampo verde negli occhi di Gollum. Gollum mugugnò ma non rispose. “Non è sorvegliato?” domandò Frodo con durezza. “E tu sei davvero fuggito dalle tenebre? Non ti fu invece concesso di andartene con un compito? Questo almeno è ciò che pensava Aragorn, che ti trovò vicino alle Paludi Morte qualche anno fa.” “È una menzogna!” sibilò Gollum, e una luce malvagia si accese nello sguardo al nome di Aragorn. “Lui mentì sul mio conto, sì, mentì. Io sono fuggito da solo, poveretto. Mi dissero sì di cercare il Tesoro; e io ho cercato e cercato, certo che l’ho fatto. Ma non per il Nero. Il Tesoro era nostro, era mio ti dico. E io sono fuggito.” Frodo ebbe la strana certezza che in quella vicenda per una volta Gollum non fosse lontano dal dire la verità, come veniva da sospettare; che avesse chissà come trovato una via di fuga da Mordor, e che comunque credesse d’esserci riuscito grazie alla propria scaltrezza. Anzitutto aveva notato che Gollum diceva io, e di solito era il segno, le rare volte che capitava, che qualche traccia della verità e della sincerità di un tempo era per il momento riemersa. Ma anche a volersi fidare di Gollum su questo punto, Frodo non dimenticava i sotterfugi del Nemico. La “fuga” potevano averla agevolata, se non addirittura orchestrata, e nella Torre Oscura dovevano esserne informati. E in ogni caso Gollum teneva senz’altro nascoste un mucchio di altre cose. “Te lo domando di nuovo,” disse Frodo: “questa via segreta non è sorvegliata?” Ma il nome di Aragorn aveva messo di cattivo umore Gollum. Aveva l’aria offesa del bugiardo sospettato che per una volta ha detto la verità, almeno in parte. E non rispose. “Non è sorvegliata?” ripeté Frodo. “Sì, sì, forse. Niente posti sicuri in questo paese,” disse Gollum imbronciato. “Niente posti sicuri. Ma il padrone deve provarci o tornarsene a casa. Non c’è altra via.” Di più non riuscirono a cavargli. Il nome del luogo pericoloso e dell’alto valico non lo sapeva, o non voleva dirlo. Il nome era Cirith Ungol, un nome dalla fama terribile. Aragorn avrebbe forse potuto dir loro quel nome e il suo significato; Gandalf li avrebbe messi in guardia. Ma erano soli, Aragorn lontano e Gandalf, in mezzo alle ruine d’Isengard, lottava con Saruman, trattenuto dal tradimento. Eppure, mentre rivolgeva le ultime parole a Saruman, e il palantír piombava in fiamme sulla scalinata di Orthanc, il pensiero di Gandalf andava sempre a Frodo e Samplicio, per lunghe leghe la sua mente li cercava con pietà e speranza. Forse Frodo senza saperlo lo sentiva, come l’aveva sentito su Amon Hen, pur credendo che Gandalf fosse scomparso, scomparso per sempre nell’ombra lontana di Moria. Rimase a lungo seduto per terra, in silenzio, a testa bassa, cercando di ricordare tutto quello che Gandalf gli aveva detto. Ma per la decisione da prendere non ricordava alcun consiglio. Troppo, troppo presto avevano perso la guida di Gandalf, quando la Landa Oscura era ancora lontanissima. Come alla fine entrare a Mordor, Gandalf non l’aveva detto. Forse non poteva dirlo. Nella fortezza del Nemico a Nord, dentro Dol Guldur, era una volta penetrato. Ma dentro Mordor, alla Montagna di Fuoco e a Barad-dûr, dacché l’Oscuro Signore era tornato al potere, lì s’era mai avventurato? Frodo credeva di no. Ed ecco che da un piccolo mezzomo della Contea, un semplice hobbit della pacifica campagna, si pretendeva che trovasse una via laddove i grandi non potevano, o non osavano, passare. Era un destino crudele. Ma lo aveva scelto lui stesso nel salotto di casa una lontana primavera di un anno ormai così remoto da sembrare un capitolo nella storia della giovinezza del mondo, quando ancora fiorivano gli Alberi d’Argento e d’Oro. Si trattava di una scelta crudele. Quale via intraprendere? E se entrambe portavano al terrore e alla morte, a che pro scegliere? Il giorno avanzava. Un profondo silenzio calò sulla piccola conca grigia dove si trovavano, così prossimi ai confini del paese del terrore: un silenzio che si sentiva, quasi fosse un fitto velame che li tagliava fuori da tutto il mondo circostante. Sul loro capo una cupola di cielo pallido striato di fumo fugace, ma sembrava alta e lontana, come vista attraverso grandi abissi d’aria gravidi di cupi pensieri. Neppure un’aquila sospesa contro il sole avrebbe notato gli hobbit lì seduti, sotto il peso del fato, silenziosi, immobili, avvolti nel sottile manto grigio. Per un istante si sarebbe pur fermata a soppesare Gollum, minuscola figura spiattellata al suolo: lì forse giaceva lo scheletro affamato di un figlio degli Uomini, i cenci ancora appesi al corpo, le lunghe braccia e le lunghe gambe bianche come ossa e come ossa magre: non valeva sprecarci una beccata. Frodo stava con il capo chino sulle ginocchia, ma Sam era steso supino, le mani dietro la testa, e fissava da sotto il cappuccio il cielo vuoto. Vuoto restò ancora per molto. Poi a un tratto a Sam parve di scorgere una figura scura simile a un uccello volteggiare nel suo campo visivo, librarsi e poi allontanarsi volteggiando. Altre due la seguirono, e poi una quarta. A guardarle sembravano piccolissime, eppure qualcosa gli diceva che erano immense, dalla vasta apertura alare, e volavano a grandi altezze. Si coprì gli occhi e si piegò in avanti, rannicchiandosi. Sentiva le stesse avvisaglie di paura provate in presenza dei Cavalieri Neri, l’orrore incontrollabile provocato dal grido del vento e dall’ombra sulla luna, anche se adesso non era così schiacciante o imperioso: la minaccia era più remota. Ma sempre minaccia era. Anche Frodo l’avvertì. Il filo del pensiero s’interruppe. Si agitò e rabbrividì, ma non levò lo sguardo. Gollum si raggomitolò come un ragno in trappola. Le forme alate volteggiarono e, con una scesa repentina, tornarono sfrecciando a Mordor. Sam fece un profondo respiro. “I Cavalieri sono di nuovo in circolazione, lassù in cielo,” disse con un roco sussurro. “Li ho visti. Credete che anche loro ci abbiano visto? Volavano altissimi. E se sono Cavalieri Neri, come quelli di prima, non ci vedono bene alla luce del giorno, no?” “No, forse no,” disse Frodo. “Ma i loro destrieri ci vedevano. E quelle creature alate che ora cavalcano ci vedono probabilmente meglio di qualsiasi altra creatura. Sono come grossi uccelli spazzini. Cercano qualcosa: il Nemico sta all’erta, temo.” La sensazione d’angoscia passò, ma il silenzio circostante s’era rotto. Per un po’ erano rimasti tagliati fuori dal mondo, come su un’isola invisibile; ora erano di nuovo a nudo, il pericolo era tornato. Ma Frodo continuava a non parlare con Gollum, e non prendeva decisioni. Teneva gli occhi chiusi, come se sognasse o guardasse in fondo al cuore e ai ricordi. Alla fine si riscosse e si alzò, e sembrò che stesse per parlare e decidere. Ma “udite!” disse. “Che cos’è?” Un nuovo timore li assalì. Sentirono canti e rauche grida. Sulle prime sembravano molto lontani, ma si avvicinavano: dirigevano verso di loro. Nella mente di tutti e tre balenò il pensiero che le Ali Nere li avessero scorti e avessero spedito soldati armati a catturarli: nulla sembrava troppo rapido per quei terribili servi di Sauron. Si accovacciarono e tesero l’orecchio. Le voci e il rumorio di armi e bardature erano vicinissimi. Frodo e Sam allentarono le loro piccole spade nel fodero. La fuga era impossibile. Gollum si alzò lentamente e strisciò come un insetto fino all’orlo della conca. Con estrema cautela, un pollice alla volta, si sollevò fino a sbirciare in mezzo alla punta rotta di due pietre. Rimase lì immobile per qualche istante, senza far rumore. Di lì a poco le voci cominciarono a riallontanarsi, per poi pian piano scomparire. In lontananza un corno risuonò sui bastioni del Morannon. Allora Gollum si ritirò in silenzio e ridiscese nella conca. “Altri Uomini che vanno a Mordor,” disse a bassa voce. “Facce scure. Non avevamo mai visto Uomini come questi prima d’ora, no, non Sméagol. Sono feroci. Hanno occhi neri e lunghi capelli neri e cerchi d’oro alle orecchie; sì, quanto bell’oro. E qualcuno ha le guance pittate di rosso, e un rosso mantello; e son rosse le loro bandiere e la punta delle lance; e hanno scudi rotondi, gialli e neri con grossi spuntoni. Non cari; Uomini malvagi assai crudeli sembrano. Quasi cattivi come Orchi, e assai più grossi. Sméagol crede che vengono dal Sud, dopo la fine del Grande Fiume: venivano da quella direzione. Sono passati muovendo verso le Porte Nere; ma altri potrebbero seguirli. Sempre più gente va a Mordor. Un giorno tutte le genti saranno dentro.” “C’era qualche olifante?” domandò Sam, dimenticando la paura nella brama di notizia da strane regioni. “No, niente olifanti. Che cosa sono gli olifanti?” disse Gollum. Sam si alzò, mise le mani dietro la schiena (come sempre quando “diceva poesia”), e attaccò: Grigio come un topino, Grande come un mulino, Con un naso serpente Che la terra spaventa, Mentre arranco le piante Una scrocchia, una schianta. Con in bocca le corna Al Sud sempre ritorno Sventagliando l’orecchio. Anche quando ultravecchio Sposto ancora il mio peso Non mi vedrai mai steso Pur se fossi morente. Io sono Olifante, Di tutti il più grosso, Alto, immenso, un colosso. Se dovessi incontrarmi, Non potresti scordarmi. Ma se mai non mi vedi, So che poi non ci credi. Ma io sono Olifante, Uno che mai non mente. “Questa,” disse Sam, una volta finito di recitare, “è una poesia che abbiamo nella Contea. Assurdità forse, forse no. Ma abbiamo anche le nostre storie, sai, e notizie dal Sud. Ai tempi antichi ogni tanto gli hobbit viaggiavano. Non che molti tornassero, tantomeno si credeva tutto ciò che raccontavano: notizie da Bree e non parola di Contea, parola fida, come vuole l’adagio. Ma ho sentito storie sulla gente grossa laggiù nelle Terre del Sole. Nei nostri racconti li chiamiamo Bruniti; quando combattono, si dice, montano olifanti. Mettono case e torri e tutto il resto sulla schiena degli olifanti e gli olifanti si scagliano rocce e alberi. Perciò quando hai detto ‘Uomini dal Sud, tutti vestiti di rosso e oro’ ho detto ‘c’era qualche olifante?’ Perché se c’era, rischio o no, avrei dato un’occhiata. Ma ormai mi sa che un olifante non lo vedrò più. Magari manco esiste una bestia così.” Sospirò. “No, niente olifanti,” disse nuovamente Gollum. “Sméagol non ne ha inteso parlare. Non vuole vederli. Non vuole che esistano. Sméagol vuole andare via da qui e nascondersi in un luogo più sicuro. Sméagol vuole che il padrone parte. Caro padrone, verrai con Sméagol?” Frodo si alzò. A dispetto dei tanti problemi aveva riso quando Sam snocciolava la vecchia poesiola da focolare dell’Olifante, e ridere lo aveva sciolto dall’esitazione. “Vorrei che avessimo mille olifanti, guidati da Gandalf su uno bianco,” disse. “Allora forse ci apriremmo un varco in questa terra malefica. Ma non ne abbiamo; solo le nostre gambe stanche, e basta. Be’, Sméagol, la terza volta potrebb’essere la svolta. Verrò con te.” “Bravo padrone, saggio padrone, caro padrone!” gridò Gollum esultante, carezzando le ginocchia di Frodo. “Bravo padrone! Allora adesso riposate, cari hobbit, all’ombra dei sassi, a ridosso dei sassi! Riposate e state tranquilli fino a quando la Faccia Gialla non se ne sarà andata. Poi potremo partire alla svelta. Leggeri e veloci come ombre dobbiamo essere!” CAPITOLO IV CONIGLIO STUFATO ALLE ERBE AROMATICHE Per le poche ore di luce rimaste riposarono, spostandosi nella parte non soleggiata man mano che l’astro girava, finché l’ombra sulla sponda occidentale della conca si allungò e l’oscurità riempì tutto il fossato. Poi mangiarono un po’ e bevvero con parsimonia. Gollum non toccò cibo, ma accettò con gioia l’acqua. “Presto ne avremo altra,” disse leccandosi i baffi. “Acqua buona scorre in torrentelli al Grande Fiume, cara acqua nelle terre dove ci rechiamo. Sméagol troverà anche da mangiare lì, forse. Ha molta fame, sì, gollum!” Posò le grandi mani piatte sulla pancia incavata e una pallida luce verde affiorò negli occhi. Era sceso l’imbrunire quando finalmente si misero in cammino, strisciando fuori dalla sponda occidentale della conca e scomparendo come spettri nella campagna accidentata confinante con la strada. Mancavano tre notti al plenilunio, ma la luna non spuntava da dietro le montagne fin quasi a mezzanotte, e la prima parte della notte era assai buia. Un’unica luce rossa brillava in alto sulle Torri dei Denti, altrimenti non era dato scorgere o sentire altro segno dell’assidua sorveglianza sul Morannon. Per molte miglia l’occhio rosso parve controllarli mentre fuggivano, arrancando in mezzo a una campagna brulla e petrosa. Non osavano mettersi sulla strada ma la tennero sulla sinistra, seguendone come meglio potevano il tracciato da vicino. Alla fine, quando la notte volgeva al termine e loro erano già stanchi, perché avevano fatto solo una breve sosta, l’occhio si ridusse a un puntolino ardente e poi svanì: avevano aggirato il fianco scuro dei monti più bassi e si dirigevano verso sud. Col cuore stranamente più leggero si riposarono di nuovo; non per molto però. Secondo Gollum non procedevano abbastanza spediti. In base ai suoi calcoli il Morannon distava quasi trenta leghe dal Crocevia sopra Osgiliath, distanza che sperava di coprire in quattro tappe. Perciò eccoli ancora una volta trascinarsi fino a quando l’alba incominciò a diffondersi a rilento sulla vasta solitudine grigia. A quel punto avevano percorso quasi otto leghe e gli hobbit, pur se avessero osato, non avrebbero potuto andare oltre. La luna crescente rivelò un paese già meno brullo e dissestato. Le montagne si profilavano sempre minacciose sulla sinistra, ma nelle vicinanze vedevano la strada per il sud, che ora si allontanava dalle nere radici dei colli per piegare a ovest. Al di là i pendii erano coperti di cupi alberi simili a nuvole scure, ma tutt’intorno si stendeva una scompigliata brughiera di erica, ginestra, corniolo e altri arbusti che non conoscevano. Qua e là scorsero gruppi di alti pini. Malgrado la stanchezza il cuore degli hobbit tornò a rinfrancarsi un po’: l’aria era fresca e fragrante e ricordava gli altopiani del lontano Quartiero Nord. Quella tregua ci voleva proprio: camminare su una terra soltanto da pochi anni sotto il dominio dell’Oscuro Signore e non ancora completamente caduta in rovina. Non pertanto dimenticavano il pericolo, né le Porte Nere pur sempre troppo vicine, ancorché celate dietro le fosche alture. Cercarono un nascondiglio dove mettersi al riparo da occhi malvagi mentre la luce del giorno perdurava. La giornata angosciosa passò. Stesi al fondo dell’erica contavano le lente ore, che sembravano quasi tutte uguali, perché si trovavano ancora all’ombra dell’Ephel Dúath, e il sole era velato. Frodo dormì a intervalli, un sonno pacifico e profondo, vuoi perché si fidava di Gollum, vuoi perché troppo stanco per preoccuparsi di lui; Sam invece si limitava tutt’al più a sonnecchiare, anche quando Gollum chiaramente dormiva sodo, sbuffando e agitandosi nei suoi sogni segreti. Era la fame, forse, più che la diffidenza, a tenerlo sveglio: cominciava a desiderare un buon pasto casereccio, “qualcosa di cotto nel padellotto”. Non appena la campagna si confuse con il grigiore informe della notte imminente, si rimisero in marcia. In breve Gollum li portò alla strada per il sud; e da lì proseguirono più alacremente, anche se maggiore era il pericolo. Stavano con l’orecchio teso per captare il rumore di zoccoli o di piedi sulla strada che avevano davanti o alle spalle; ma la notte passò e non udirono né viandanti né cavalieri. La strada era stata fatta in epoca remota e riparata per una trentina di miglia sotto il Morannon ma, mentre scendeva a sud, la natura selvaggia prendeva il sopravvento. La mano degli Uomini antichi si vedeva ancora nel tracciato dritto e sicuro e nel corso pianeggiante: ogni tanto si faceva largo attraverso i pendii collinari, o saltava un corso d’acqua su un ampio arco armonioso in solida muratura; ma da ultimo ogni traccia di lavori in pietra scomparve, a parte qualche colonna rotta che spuntava qua e là tra i cespugli ai margini e qualche vecchia lastra della pavimentazione che ancora si annidava in mezzo all’erba e al muschio. Erica, alberi e felci strapiombavano ricadendo sul ciglio o si spandevano sulla superficie della strada, alla fine ridotta a una carraia poco usata, che però non procedeva tortuosamente: teneva il suo corso sicuro e li guidava sulla via più rapida. Varcarono così i confini settentrionali di quel paese che un tempo gli Uomini chiamavano Ithilien, una bella regione di boschi rampicanti e ratte cascatelle. La notte illeggiadrì sotto le stelle e la luna piena, e agli hobbit parve che mentre procedevano la fragranza dell’aria aumentasse; e dai soffi e dai mugugni di Gollum sembrava che anche lui lo avesse notato, e non lo gradisse. Ai primi albori fecero sosta. Erano giunti all’estremità di una lunga fenditura, profonda, dalle pareti a strapiombo nel tratto centrale, grazie alla quale la strada si apriva a forza un varco attraverso un costone roccioso. Saliti sulla sponda occidentale, i tre si guardarono intorno. Il giorno si diffondeva in cielo e videro che le montagne, ora molto più distanti, si ritraevano verso est descrivendo una lunga curva che si perdeva in lontananza. Davanti a loro, a ovest, dolci pendii piombavano in un’opaca foschia molto più in basso. Tutt’intorno boschetti di alberi resinosi, abeti, cedri, cipressi e altre specie sconosciute nella Contea, separati da ampie radure; e ovunque gran copia d’erbe e arbusti aromatici. Il lungo viaggio da Valforra li aveva portati molto più a sud del loro paese, ma solamente ora, in questa regione più riparata, gli hobbit sentirono il cambiamento di clima. Qui la Primavera si dava già da fare intorno a loro: le fronde perforavano il muschio e il terriccio, i larici avevano dita verdi, i fiorellini sbocciavano nell’erbetta, gli uccelli cantavano. Ithilien, il giardino di Gondor adesso abbandonato, serbava tuttavia la scarmigliata avvenenza di una driade. A sud-ovest guardava verso le basse valli tepide dell’Anduin, protetta a oriente dall’Ephel Dúath ma non ancora sotto l’ombra montana, riparata a nord dagli Emyn Muil, esposta alle brezze meridionali e ai venti umidi del Mare lontano. Vi crescevano molti grandi alberi, piantati in epoca remota, che invecchiavano negletti in mezzo a un tripudio di eredi noncuranti; e macchie e boschetti c’erano di tamarisco e di acre terebinto, di ulivi e di alloro; e c’erano ginepri e mirti; e timo che cresceva in cespugli o con i legnosi steli rampicanti mantellava di spessi arazzi le pietre celate; mille varietà di salvia esibivano fiori azzurri, rossi o verde pallido; e poi maggiorana e prezzemolo appena germogliato, e molte altre erbe dalle forme e dagli aromi che travalicavano le cognizioni del Sam orticoltore. Le grotte e le pareti rocciose erano già costellate di sassifraghe e borracina. Primule e anemoni erano desti nei boschetti di nocciolo; e asfodeli e gigli scotevano la testa socchiusa in mezzo all’erba: erba verde scuro presso gli stagni dove, venendo giù, i torrenti posavano in fredde cavità lungo il tragitto che li portava all’Anduin. I viaggiatori diedero le spalle alla strada e intrapresero la discesa. Nel procedere sfioravano erbe e cespugli, sollevando dolci effluvi intorno a loro. Gollum tossiva e aveva conati di vomito; gli hobbit invece respiravano profondamente e a un tratto Sam scoppiò a ridere, per levità di cuore non per celia. Seguirono un ruscello che discendeva rapido. Di lì a poco li condusse a un limpido laghetto in una vallicella: era posto nelle rovine di un antico bacino in pietra dal ciglio intagliato coperto quasi per intero di muschi e rovi di rose; circondato da gladioli in ranghi serrati, mentre foglie di ninfea flottavano sulla scura superficie appena increspata; ma l’acqua era fresca e profonda, e si riversava piano e senza interruzione da un beccuccio di pietra all’altro capo. Qui si lavarono e bevvero a sazietà dalla cascatella. Poi cercarono un punto dove riposare e nascondersi: il paese, per quanto ameno d’aspetto, era pur sempre territorio del Nemico. Non si erano allontanati molto dalla strada eppure, perfino in un tratto così breve, avevano scorto le cicatrici delle antiche guerre e le nuove ferite inferte dagli Orchi e da altri infami servitori dell’Oscuro Signore: un deposito a cielo aperto d’immondizia e di rifiuti; alberi abbattuti per capriccio e lasciati morire, con rune malefiche o il fero simbolo dell’Occhio intagliati con rozzi colpi sulla corteccia. Sam, calatosi sotto lo sbocco del lago a odorare e toccare piante e alberi sconosciuti, dimentico al momento di Mordor, fu costretto di colpo a ricordare l’onnipresente pericolo. Incappò in uno slargo ancora bruciacchiato dal fuoco e al centro trovò una catasta di ossa e teschi rotti e carbonizzati. La crescita veloce della vegetazione d’erica, rose selvatiche e clematidi rampicanti stava di già stendendo un velo su quello spaventoso luogo di mattanza e banchetto; ma non era antico. Si affrettò a tornare dai compagni, ma non disse nulla: le ossa era meglio lasciarle in pace, evitando che Gollum andasse a palpeggiare e a grufolare. “Troviamo un posto dove sdraiarci,” disse. “Non più in basso. Preferisco più in alto.” Tornati poco indietro sopra il lago, trovarono uno spesso giaciglio bruno di felci dell’anno prima. Dietro, un boschetto d’alloro dalle scure foglie risaliva un ripido costone coronato da vecchi cedri. Lì decisero di riposare e trascorrer la giornata, che si annunciava già calda e luminosa. Una giornata ideale per andare a zonzo tra boschetti e radure di Ithilien; ma anche se gli Orchi rifuggivano la luce del sole, troppi erano i posti dove nascondersi e spiare; e altri occhi malvagi erano in circolazione: Sauron aveva molti servitori. Gollum, in ogni caso, non si sarebbe mosso sotto la Faccia Gialla, che ben presto si sarebbe affacciata dalle oscure creste dell’Ephel Dúath, lasciandolo tramortito e accasciato alla luce e al calore. Mentre camminavano, Sam aveva pensato seriamente a come mangiare. Ora, lasciatasi alle spalle la disperazione per le invalicabili Porte, non si sentiva incline come il padrone a non darsi pensiero del loro sostentamento una volta portata a termine la missione; e in ogni caso gli sembrava più saggio conservare il viatico degli Elfi per eventuali giorni peggiori in avvenire. Erano trascorsi sei giorni o più da quando aveva calcolato che avevano una scorta sufficiente sì e no per tre settimane. “Se per allora avremo raggiunto il Fuoco, saremo fortunati, andando di questo passo!” pensò. “Magari ci vien voglia di tornare. Già, magari!” Per giunta, al termine di una lunga marcia notturna, dopo un bagno e una bevuta, aveva ancor più fame del solito. Una cena, o una colazione, vicino al fuoco nella vecchia cucina di vico Scarcasacco, non desiderava altro. Gli venne un’idea e si rivolse a Gollum. Gollum che se la stava svignando per conto suo, strisciando a quattro zampe in mezzo alle felci. “Ehi, Gollum!” disse Sam. “Dove vai? A caccia? Be’, sta’ a sentire, vecchio ficcanaso, a te non piace il nostro cibo, e al sottoscritto non spiacerebbe cambiare. Il tuo nuovo motto è sempre pronto ad aiutare. Non è che troveresti qualcosa di adatto a uno hobbit affamato?” “Sì, forse, sì,” disse Gollum. “Sméagol aiuta sempre, se loro domanda… loro domanda gentilmente.” “Giusto!” disse Sam. “E io domanda. E se non è abbastanza gentile, io supplica.” Gollum sparì. Stette via per qualche tempo e Frodo, dopo aver sbocconcellato un po’ di lembas, sprofondò nelle felci brune e si addormentò. Sam lo guardò. Le prime luci del mattino cominciavano solo adesso a penetrare tra le ombre sotto gli alberi, ma vedeva molto chiaramente il viso del padrone, e anche le mani, poggiate al suolo lungo i fianchi. A un tratto gli tornò in mente Frodo che dormiva nella casa di Elrond dopo la micidiale ferita. In quell’occasione, mentre vegliava, Sam aveva notato a momenti una fievole luce che sembrava emanare dal corpo; ma ora quella luce era ancor più chiara e intensa. Il viso di Frodo era sereno, i segni della paura e dell’apprensione erano assenti; eppure sembrava vecchio, vecchio e bello, come se il lavoro di cesellatura degli anni ora si rivelasse in tante sottili rughe prima celate, pur se la fisionomia non era alterata. Non che Sam l’avesse messa in questi termini. Scosse il capo, come se trovasse inutili le parole, e mormorò: “Gli voglio bene. Lui è così, e alle volte, chissà come, traspare. Ma io gli voglio bene, in ogni caso.” Gollum tornò silenzioso e sbirciò da sopra la spalla di Sam. Nel guardare Frodo chiuse gli occhi e si ritrasse senza far rumore. Un attimo dopo Sam lo raggiunse e lo trovò che masticava qualcosa e mugugnava tra sé. In terra accanto a lui c’erano due piccoli conigli, che iniziava a occhieggiare con ingordigia. “Sméagol aiuta sempre,” disse. “Ha portato conigli, cari conigli. Ma il padrone è addormentato, e forse anche Sam vuole dormire. Non vuole conigli adesso? Sméagol cerca di aiutare, ma non può trovare cose in un istante.” Sam, comunque, non aveva obiezioni di sorta al coniglio, e lo disse. Non ai conigli cotti, almeno. Tutti gli hobbit, ovviamente, sanno cucinare, visto che cominciano a imparare l’arte prima di saper leggere e scrivere (per molti una chimera); ma Sam era un bravo cuoco anche secondo criteri hobbit e, quando ne aveva avuto l’occasione, aveva cucinato spesso e volentieri durante gli spostamenti. Ottimisticamente, si portava ancora dietro parte dell’attrezzatura nel fagotto: una scatoletta con acciarino, esca e pietra focaia, due padelline, la più piccola dentro la più grande; all’interno un cucchiaio di legno, una corta forchetta a due rebbi e qualche spiedino; e nascosto in fondo al fagotto un po’ di sale, tesoro in via d’esaurimento. Ma gli occorreva un fuoco, e altre cose. Ci pensò un momento, mentre tirava fuori il coltello, lo nettava e lo affilava, e iniziava a pulire i conigli. Non aveva intenzione di lasciare Frodo addormentato da solo neanche per pochi minuti. “Dunque, Gollum,” disse, “ho un altro lavoretto per te. Va’ a riempire d’acqua queste padelle e riportamele!” “Sméagol andrà a prendere l’acqua, sì,” disse Gollum. “Ma a che gli serve tutta quest’acqua allo hobbit? Ha bevuto, si è lavato.” “Non preoccuparti,” disse Sam. “Se non indovini, presto lo scoprirai. E prima porterai l’acqua, prima lo saprai. Non mi rovinare le padelle, o di te ne faccio un bel tritato.” Durante l’assenza di Gollum, Sam diede un’altra occhiata a Frodo. Che dormiva tranquillamente, ma stavolta Sam fu colpito dalla magrezza del viso e delle mani. “È troppo smunto e teso,” mormorò. “Non va bene per uno hobbit. Se riuscirò a cuocere questi conigli, lo sveglierò.” Sam raccolse un fascio di felci più secche e poi s’inerpicò su per la scarpata affastellando arbusti e legna a pezzi; un grosso ramo di cedro in cima fornì una buona scorta. Asportò qualche zolla ai piedi della scarpata appena fuori dal felceto e scavò una piccola buca dove depose il combustibile. Bravo qual era con esca e pietra focaia non ci mise molto ad accendere una fiammella che non faceva quasi fumo ma emanava un profumo aromatico. Era chino sul fuoco, tenendolo riparato e alimentandolo con legni più grossi, quando tornò Gollum, che reggeva con attenzione le padelle e brontolava tra sé. Posò in terra le padelle e poi a un tratto vide quel che faceva Sam. Cacciò un sottile strillo sibilante, spaventato in apparenza e arrabbiato. “Ach, sss… no!” gridò. “No! Sciocchi hobbit, stupidi, sì stupidi! Non devono farlo!” “Non devono fare che cosa?” domandò Sam sorpreso. “Non fare le cattive lingue rossse,” sibilò Gollum. “Fuoco, fuoco! È pericoloso, sì che lo è. Brucia, uccide. E porterà nemici, sì li porterà.” “Non credo,” disse Sam. “Non vedo perché, se non ci metti sopra cose bagnate e provochi un fumo soffocante. Ma in tal caso, pazienza. Io comunque correrò il rischio. Voglio fare uno stufato di coniglio.” “Stufato di coniglio!” strillazzò Gollum sgomento. “Sciupare bella carne che Sméagol ha conservato per voi, povero Sméagol affamato! Perché mai? Perché, sciocco d’uno hobbit? Sono giovani, sono teneri, sono cari. Mangiali! Mangiali!” Artigliò il coniglio più vicino, già scuoiato e posato accanto al fuoco. “Via, via!” disse Sam. “Ciascuno a modo suo. Il nostro pane strozza te e il tuo coniglio crudo strozza me. Se mi dai un coniglio, il coniglio è mio, capisci, e se ne ho voglia lo cucino. E io ce l’ho. Non serve starmi a guardare. Vanne a prendere un altro e mangialo come ti pare… in un posto appartato e lontano dagli sguardi. Così tu non vedrai il fuoco e io non vedrò te, e saremo tutt’e due più contenti. Farò in modo che il fuoco non fumi, se questo ti può consolare.” Gollum si ritirò mugugnando e strisciò tra le felci. Sam si diede da fare con le padelle. “Che cosa sta bene col coniglio, per uno hobbit?” disse tra sé. “Erbe aromatiche e radici, specialmente le tate… per non parlar del pane. E le erbe, a quanto pare, non mancano.” “Gollum!” chiamò a bassa voce. “Non c’è due senza tre. Ho bisogno di erbe.” La testa di Gollum fece capolino tra le felci, ma l’espressione non era né cordiale né servizievole. “Qualche foglia di alloro, un po’ di timo e salvia, basteranno… prima che bolla l’acqua,” disse Sam. “No!” disse Gollum. “Sméagol non è contento. E a Sméagol non piacciono foglie puzzolenti. Non mangia né erbe né radici, no tesoro, tranne quando muore di fame o sta malissimo, povero Sméagol.” “Sméagol finirà nell’acqua bella calda, quando quest’acqua bollirà, se non farà quello che gli si chiede,” ringhiò Sam. “Sam gli ci ficcherà la testa dentro, sì tesoro. E gli farei cercare rape, carote e anche tate, se fosse stagione. Scommetto che c’è ogni sorta di cose buone che crescono selvatiche in questo paese. Non so cosa darei per cinque o sei tate.” “Sméagol non andrà, O no tesoro, stavolta no,” sibilò Gollum. “Ha paura, è stanchissimo e questo hobbit non è carino, proprio per niente. Sméagol non andrà a scavare in cerca di radici, carote e… tate. Che cosa sarebbero, tesoro, eh, ’ste tate?” “Pa-ta-te,” disse Sam, “la delizia del Veglio, e una rara zavorra ottima per uno stomaco vuoto. Ma non ne troveresti, perciò è inutile cercarle. Ma fa’ il bravo, Sméagol, e vammi a prender le erbe, e io avrò una migliore opinione di te. Per giunta, se volti pagina e non ci ripensi, uno di questi giorni ti cucinerò le tate. Giuro: pesce fritto e patatine servito da Sam Gamgee. Una cosa così non si rifiuta.” “Sì, sì che si rifiuta. Sciupare bel pesce, bruciarlo. Dammi pesce adesso e tieni cattive patatine!” “Oh sei un caso disperato,” disse Sam. “Va’ a dormire!” Alla fine fu costretto ad andarsi a cercare da solo quello che voleva; ma non dovette andar lontano, né perdere di vista il posto dove il padrone seguitava a dormire. Per un po’ Sam, assorto nei pensieri, rimase a controllare il fuoco finché l’acqua non bolliva. La luce del giorno aumentò e l’aria divenne calda; la rugiada evaporò da zolle e foglie. Ben presto i conigli tagliati a pezzi cominciarono a cuocere a fuoco lento nelle padelle insieme al mazzetto d’erbe. Durante l’attesa Sam fu lì lì per addormentarsi. Per quasi un’ora li lasciò stufare, toccandoli ogni tanto con la forchetta e assaggiando il sugo. Quando fu tutto pronto tolse le padelle dal fuoco e si avvicinò a Frodo. Frodo socchiuse gli occhi mentre Sam era sopra di lui e poi si svegliò dal sogno: un altro lieve, irrecuperabile sogno di pace. “Salve, Sam!” disse. “Non ti riposi? Qualcosa non va? Che ore sono?” “Un paio d’ore circa dopo l’alba,” disse Sam, “e più o meno le otto e mezzo secondo gli orologi della Contea. Non c’è niente che non va. Anche se non direi che va proprio tutto bene: niente salsa, né cipolle, né patate. Vi ho preparato un po’ di stufato, col sughetto, signor Frodo. Vi farà bene. Vi toccherà sorseggiarlo col vostro boccale; o direttamente dalla padella, quando si sarà raffreddata un po’. Non ho portato ciotole né qualcosa di adatto.” Frodo sbadigliò e si stiracchiò. “Avresti dovuto riposarti, Sam,” disse. “E da queste parti accendere un fuoco è pericoloso. Ma ho una fame! Hmm! Me lo lasci annusare? Stufato di che cosa?” “Un regalo di Sméagol,” disse Sam: “una coppia di conigli giovani; anche se mi sa che adesso Gollum se n’è pentito. Ma per accompagnarli ci sono solo poche erbette aromatiche.” Seduti nel felceto Sam e il suo padrone mangiarono lo stufato dalle padelle, condividendo la vecchia forchetta e il cucchiaio. Si concessero mezzo pezzo di viatico elfico a testa. Sembrò un banchetto. “Fiiu! Gollum!” chiamò Sam e fischiò piano. “Dài! Fai ancora in tempo a cambiare idea. Ne è rimasto un po’, se vuoi assaggiare il coniglio stufato.” Non ottenne risposta. “Oh be’, sarà andato a cercarsi qualcosa. Lo finiremo noi,” disse Sam. “E poi tu devi riposare un po’,” disse Frodo. “Non vi appisolate mentre io sonnecchio, signor Frodo. Non mi fido troppo di lui. C’è ancora un bel po’ del Furfante in lui, il Gollum cattivo, non so se ci capiamo, e si sta ringalluzzendo. Anche se adesso come adesso è il sottoscritto, direi, che cercherebbe di strozzare per primo. Non la vediamo allo stesso modo, e lui non è contento di Sam, O no tesoro, per niente contento.” Finirono di mangiare e Sam andò al ruscello a sciacquare le stoviglie. Rialzatosi, prima di tornare portò lo sguardo sul pendio. In quel momento vide il sole affiorare dal fumacchio, dalle brume o dalle ombre scure o che cos’altro era sempre presenti a oriente, e proiettare i raggi dorati sugli alberi e le radure circostanti. Poi notò una sottile spirale di fumo grigio azzurro, chiaramente visibile perché il sole ci batteva, levarsi da un boschetto sopra di lui. Si accorse con stupore che era il fumo del fuocherello che aveva dimenticato di smorzare. “Non va mica! E chi si aspettava che si vedesse così!” mormorò e si affrettò a tornare sui suoi passi. A un tratto si fermò e rimase in ascolto. Aveva sentito un fischio o no? O era il richiamo di qualche strano uccello? Se era un fischio, non veniva dalla direzione di Frodo. Ecco che si ripeteva da un altro punto! Sam cominciò a risalire correndo a più non posso. Scoprì che un piccolo tizzone, ancora acceso a un’estremità, aveva appiccato il fuoco alle felci ai bordi del falò e le felci, avvampando, avevano attecchito le fiamme alle zolle. A furia di pestare i piedi Sam spense quel che rimaneva del fuoco, sparpagliò la cenere e ricoprì il buco con le zolle erbose. Dopo di che tornò difilato da Frodo. “Avete udito un fischio e qualcosa che sembrava una risposta?” s’informò. “Pochi minuti fa. Spero che si trattasse solo di un uccello, ma non gli somigliava molto: piuttosto qualcuno che imitava il richiamo di un uccello, ho pensato. E purtroppo il mio fuocherello s’è messo a fumare. Be’, se ho combinato qualche guaio, non me lo perdonerò mai. Non ne avrò nemmeno modo, mi sa!” “Ssst!” sussurrò Frodo. “Mi è sembrato di udire delle voci.” I due hobbit legarono i fagotti, se li misero in spalla, pronti alla fuga, e poi s’inoltrarono strisciando nel felceto. Lì accovacciati, si misero in ascolto. Sulle voci non c’erano dubbi. Parlavano basse e furtive, ma erano vicine e continuavano ad avvicinarsi. Poi a un tratto ne sentirono una proprio lì a due passi. “Qui! È da qui che veniva il fumo!” disse. “Sarà qui nei pressi. Tra le felci, senza dubbio. Lo prenderemo come un coniglio in trappola. Così scopriremo che razza di creatura è.” “Già, e anche quello che sa!” disse una seconda voce. Quattro uomini avanzarono contemporaneamente in mezzo alle felci da diverse direzioni. Siccome fuggire o nascondersi non era più possibile, Frodo e Sam balzarono in piedi e, schiena contro schiena, sguainarono le piccole spade. Se rimasero sbigottiti di fronte a quanto videro, chi li aveva scovati lo fu anche di più. Erano comparsi quattro Uomini alti. Due di loro impugnavano una lancia dalla punta larga e lucente. Due avevano grandi archi alti quasi quanto loro e grandi faretre piene di lunghe frecce dalle piume verdi. Al fianco tutti avevano una spada ed erano vestiti di varie tonalità di verde e marrone, come per procedere senza essere visti nelle radure di Ithilien. Guanti verdi coprivano le mani e sotto il cappuccio il viso aveva una maschera verde che lasciava vedere solo gli occhi, che erano molto acuti e luminosi. Frodo pensò subito a Boromir, perché quegli Uomini erano simili a lui per statura, portamento e modo di parlare. “Non abbiamo trovato ciò che cercavamo,” disse uno. “Ma che cosa abbiamo trovato?” “Non Orchi,” disse un altro, lasciando l’elsa della spada, che aveva afferrato alla vista di Pungiglione sfavillante in mano a Frodo. “Elfi?” disse un terzo, dubbioso. “No! Non Elfi,” disse il quarto, il più alto, che aveva l’aria del capo. “Gli Elfi non si aggirano per Ithilien di questi tempi. E gli Elfi sono meravigliosamente belli, a quel che dicono.” “Noi invece no, se ho ben capito,” disse Sam. “Molte grazie. E quando avrete finito di studiarci, forse ci direte chi siete voi e perché non lasciate riposare due viaggiatori stanchi.” L’uomo alto e verde rise torvamente. “Io sono Faramir, Capitano di Gondor,” disse. “Ma in questo paese non ci sono viaggiatori: solo i servitori della Torre Oscura o della Bianca.” “Noi però non apparteniamo né agli uni né agli altri,” disse Frodo. “E il Capitano Faramir può dire ciò che vuole: noi siamo viaggiatori.” “Allora sbrigatevi a rivelare chi siete e qual è la vostra missione,” disse Faramir. “Abbiamo un lavoro da svolgere e questo non è il luogo né il momento per enigmi o discussioni. Forza! Dov’è il terzo elemento del gruppo?” “Il terzo?” “Sì, quel tipo sospetto che abbiamo visto laggiù con il naso nello stagno. Aveva un’aria sgradevole. Una specie di Orco dedito allo spionaggio, immagino, o una creatura dei loro. Ma con uno stratagemma è riuscito a tagliare la corda.” “Non so dove si trova,” disse Frodo. “È solo un compagno occasionale incontrato lungo il tragitto e non rispondo di lui. Se lo agguantate, risparmiatelo. Portatecelo o ditegli di venire da noi. È solo una disgraziata creatura vagabonda, ma per qualche tempo è sotto la mia protezione. Quanto a noi, siamo Hobbit della Contea, nel lontano Nord-Ovest, di là da molti fiumi. Il mio nome è Frodo figlio di Drogo, e questi è Samplicio figlio di Hamfast, un rispettabile hobbit al mio servizio. Lungo è stato il nostro cammino… da Valforra, o Imladris come la chiamano certi.” A questo punto Faramir trasalì e si fece più attento. “Sette compagni avevamo: uno lo abbiamo perduto a Moria, gli altri li abbiamo lasciati a Parth Galen sopra Rauros: due della mia gente; c’erano anche un Nano e un Elfo, e due Uomini. Erano Aragorn; e Boromir, che si diceva originario di Minas Tirith, una città del Sud.” “Boromir!” esclamarono tutti e quattro gli uomini. “Boromir figlio di Sire Denethor?” disse Faramir, e una strana espressione severa scese sul suo viso. “Siete venuti con lui? Questa sì che è una notizia, se è vera. Sappiate, piccoli stranieri, che Boromir figlio di Denethor era Gran Guardiano della Torre Bianca e nostro Capitano Generale: ne sentiamo dolorosamente la mancanza. Chi siete dunque e che cosa avevate a che fare con lui? Sbrigatevi, perché il Sole sta salendo!” “Conoscete le enigmatiche parole che Boromir portò a Valforra?” replicò Frodo. Cerca la Spada che ha subìto il danno. A Imladris si trova. “Certo che conosciamo le parole,” disse Faramir sbigottito. “Il fatto che anche voi le conosciate è una prova della vostra sincerità.” “Aragorn, che ho nominato, è il portatore della Spada che ha subìto il danno,” disse Frodo. “E noi siamo i Mezzomini citati nei versi.” “Questo lo vedo,” disse Faramir cogitabondo. “O vedo che sarebbe possibile. E che cos’è il Flagello d’Isildur?” “Questo è segreto,” rispose Frodo. “A tempo debito verrà senz’altro rivelato.” “Dobbiamo saperne di più,” disse Faramir, “e conoscere che cosa vi spinge così a oriente sotto quell’ombra laggiù…” indicò e non fece nome. “Ma non ora. Abbiamo un incarico. Voi siete in pericolo e quest’oggi non sareste andati lontano attraverso i campi o lungo la strada. Si scambieranno duri colpi nei paraggi anzi che faccia giorno pieno. Poi la morte, o una rapida fuga verso l’Anduin. Vi lascerò due uomini a protezione, per il vostro bene e per il mio. Un uomo saggio non si fida degli incontri casuali fatti lungo la strada in questo paese. Se tornerò, riprenderemo i nostri discorsi.” “Addio!” disse Frodo con un profondo inchino. “Credete quel che volete, io sono amico di tutti i nemici dell’Unico Nemico. Verremmo con voi, se noi mezzomini sperassimo di essere utili a uomini forti e valorosi quali voi sembrate, e se lo permettesse la mia missione. Che la luce brilli sulle vostre spade!” “I Mezzomini, qualunque altra cosa siano, sono gente cortese,” disse Faramir. “Addio!” Gli hobbit si rimisero a sedere, ma tennero per sé pensieri e dubbi. Lì vicino, proprio all’ombra maculata degli scuri allori, due uomini erano rimasti di guardia. Ogni tanto toglievano la maschera per raffreddarla, col calore del sole che aumentava, e Frodo vide che erano begli uomini, dalla pelle chiara e dai capelli scuri, con gli occhi grigi e il viso triste e fiero. Parlavano tra loro a bassa voce, usando dapprima la Lingua Comune, ma al modo antico, per poi passare a un altro idioma tutto loro. Ascoltandoli, Frodo si rese conto con stupore che parlavano la lingua elfica o una non molto diversa; e li guardò sbalordito, perché capì che dovevano essere Dúnedain del Sud, uomini della stirpe dei Signori dell’Occidenza. Dopo qualche momento provò a interpellarli; ma erano lenti e cauti nelle risposte. Dissero di chiamarsi Mablung e Damrod, soldati di Gondor e Forestali di Ithilien, dato che discendevano da un popolo che in una certa epoca, prima d’esser sopraffatto, viveva a Ithilien. Tra costoro Sire Denethor sceglieva i razziatori che traversavano in segreto l’Anduin (come e dove non vollero rivelare) per vessare gli Orchi e gli altri nemici che si aggiravano tra l’Ephel Dúath e il Fiume. “Dista una decina di leghe da qui alla sponda orientale dell’Anduin,” disse Mablung, “e di rado ci spingiamo così lontano. Ma diverso è lo scopo di questo viaggio: siamo venuti a tendere un’imboscata agli Uomini di Harad. Maledetti!” “Sì, maledetti Sudron!” disse Damrod. “Si dice che in antico ci fossero rapporti tra Gondor e i regni di Harad all’Estremo Sud; anche se mai amicizia. All’epoca i nostri confini si trovavano a sud, oltre le foci dell’Anduin, e Umbar, il loro reame più vicino, riconosceva il nostro dominio. Ma da allora tanto tempo è passato. Da molte vite d’Uomo non ci sono scambi tra di noi. Siamo venuti a sapere solo di recente che il Nemico è andato da loro e che sono passati dalla Sua parte o ci sono tornati – hanno sempre subìto il Suo ascendente – come molti altri a Oriente. I giorni di Gondor sono contati, non c’è dubbio, e le mura di Minas Tirith sono condannate, sì grandi son la forza e la malvagità Sue.” “Non per tanto però noi rimarremo con le mani in mano e Gli lasceremo fare il comodo Suo,” disse Mablung. “Marciando lungo le antiche strade, questi maledetti Sudron vengono a ingrossar le file della Torre Oscura. Già, le stesse strade opera di Gondor. E lo fanno con sempre maggior noncuranza, scopriamo, convinti che il potere del nuovo padrone sia così grande che basti solo l’ombra delle Sue colline a proteggerli. Siamo venuti a dar loro un diverso insegnamento. Sappiamo di una grossa schiera in marcia verso il nord da qualche giorno. In base ai nostri calcoli, uno dei reggimenti dovrebbe passare poco prima del meriggio sulla strada più su, dove attraversa la fenditura. La strada ci passerà pure, ma non loro! Almeno finché Faramir è Capitano. È lui ora a guidarci nelle imprese più arrischiate. Ma la sua vita è sotto un incantesimo, o il fato lo risparmia per qualche altro fine.” Le loro parole si smorzarono in un silenzio attento. Tutto sembrava immobile e guardingo. Sam, accovacciato all’orlo del felceto, sbirciava. Con gli acuti occhi da hobbit vide molti altri Uomini in circolazione. Li vedeva muoversi furtivi su per i pendii, da soli o in lunghe file, sempre all’ombra dei boschetti o delle macchie, o strisciare, quasi invisibili nella tenuta verde e marrone, in mezzo all’erba e alle fratte. Erano tutti incappucciati e mascherati, e alle mani portavano guanti, ed erano armati come Faramir e i suoi compagni. Non ci misero molto a passare e scomparire. Il sole si levò fino a sfiorare il Sud. Le ombre si ritrassero. “Chissà dove s’è cacciato quel puzzone di Gollum,” pensò Sam, ritirandosi dove l’ombra era più fitta. “Corre il rischio d’essere scambiato per un Orco o arrostito dalla Faccia Gialla. Ma ho idea che saprà badare a sé stesso.” Si stese accanto a Frodo e si appisolò. Si svegliò, convinto di aver sentito suonare i corni. Si mise a sedere. Era mezzogiorno. All’ombra degli alberi le guardie erano vigili e tese. A un tratto dall’alto, sulla cima del pendio, ecco giungere più forte e inconfondibile il suono dei corni. A Sam sembrò di udire anche grida e urla selvagge, ma fievoli, come se venissero da una caverna lontana. Di lì a poco il rumore del combattimento esplose vicinissimo, appena sopra il loro nascondiglio. Sam udiva chiaramente lo stridulo tinnio dell’acciaio contro l’acciaio, il clangore della spada sull’elmo di ferro, il colpo sordo della lama sullo scudo; gli uomini urlavano e sbraitavano, e una voce chiara e potente clamava Gondor! Gondor! “Sembrano cento fabbri al lavoro tutti assieme,” disse Sam a Frodo. “Averli così vicini basta e avanza.” Ma il rumore si avvicinava. “Arrivano!” gridò Damrod. “Guardate! Qualche Sudron è sfuggito alla trappola e si allontana di corsa dalla strada. Eccoli lì! I nostri li inseguono col Capitano in testa.” Desideroso di veder di più, Sam andò a raggiungere le guardie. Si arrampicò fin dove poté su uno degli allori più grossi. Per un attimo intravide uomini di pelle scura vestiti di rosso scendere di corsa il pendio, mentre guerrieri in verde li inseguivano a grandi balzi, abbattendoli durante la fuga. Nell’aria, un nugolo di frecce. Poi a un tratto, proprio sopra il bordo dell’argine che li riparava, un uomo cadde, precipitando in mezzo alle esili piante, quasi sulla loro testa. Si arrestò tra le felci a pochi passi di distanza, bocconi, frecce dalle piume verdi spuntavano dal collo sotto la gorgiera d’oro. Le vesti rosse erano lacere, il corsaletto di lamelle d’ottone sovrapposte squarciato e ammaccato, le nere trecce adorne d’oro impregnate di sangue. La bruna mano stringeva ancora l’elsa di una spada spezzata. Per Sam era la prima scena di battaglia di Uomini contro Uomini, e non gli piacque molto. Era contento di non poter vedere la faccia del morto. Si domandò come si chiamasse e da dove venisse; e se era davvero d’animo malvagio, o quali menzogne o minacce lo avessero indotto a compiere la lunga marcia lontano da casa; e se invece non avrebbe in realtà preferito restarsene lì in pace… tutto questo in un lampo, subito cacciato dalla mente perché, proprio mentre Mablung si avvicinava al corpo caduto, ci fu un altro rumore. Grandi grida e strepiti. In quel frastuono Sam colse uno stridulo boato o strombazzamento, seguito da tonfi e botti, come enormi arieti che facessero rintronar la terra. “Attento! Attento!” gridò Damrod al compagno. “Speriamo che i Valar lo sviino! Mûmak! Mûmak!” Con meraviglia e terrore, e poi con gioia imperitura, Sam vide una grande sagoma farsi strada tra gli alberi e calarsi di gran carriera giù per il pendio. Grande come una casa, molto più di una casa, gli parve una grigia collina semovente. La paura e lo stupore l’avranno forse ingigantito agli occhi dello hobbit, ma il Mûmak di Harad era davvero una bestia di grandi dimensioni e quelli come lui non girano oggidì per la Terra di Mezzo; i parenti ancora in circolazione non sono che un ricordo di cotanta mole e maestosità. Venne avanti, dritto incontro agli osservatori, per poi deviare appena in tempo, passando soltanto a pochi metri e facendo tremar la terra sotto i loro piedi: zampe grandi come alberi, orecchie enormi come vele tese, naso lungo sollevato come un serpente pronto a colpire, occhietti di bragia iracondi. Le zanne come corna puntate all’insù erano avvolte da fasce d’oro e grondavano sangue. La bardatura aurea e scarlatta sbatacchiava in sbrendoli scomposti. Le rovine di quella che sembrava una vera e propria torre bellica restavano sulla groppa ansante, fracassate dal furente passaggio attraverso i boschi; e in alto sul collo s’avvinghiava ancora disperatamente una figurina: il corpo di un possente guerriero, un gigante tra i Bruniti. Il bestione rovinò tuonando con rabbia cieca attraverso lo stagno e il boschetto. Le frecce scivolavano e rimbalzavano impotenti sul triplo strato di pelle dei fianchi. Uomini dei due schieramenti fuggivano innanzi a lui, ma molti li raggiungeva e li schiacciava. Ben presto lo persero di vista, mentre continuava a strombazzare e calpestare in lontananza. Che fine egli facesse Sam non seppe mai: se fosse fuggito per vagabondare nelle zone selvagge per qualche tempo, prima di perire lontano da casa o di restare intrappolato in un pozzo profondo; o se avesse continuato a imperversare prima di tuffarsi nel Grande Fiume e farsi inghiottire. Sam fece un profondo respiro. “Un Olifante era!” disse. “Sicché gli Olifanti esistono e io ne ho visto uno. Che vita! Ma nessuno a casa mi crederà mai. Be’, se è finita, schiaccerò un pisolino.” “Dormi finché puoi,” disse Mablung. “Ma il Capitano tornerà, se è incolume; e quando arriverà, partiremo subito. Ci inseguiranno non appena la notizia della nostra impresa perverrà al Nemico, e non ci vorrà molto.” “Fate piano quando dovrete andarvene!” disse Sam. “Inutile disturbarmi mentre dormo. Ho camminato tutta la notte.” Mablung rise. “Non credo che il Capitano ti lascerà qui, Mastro Samplicio,” disse. “Ma vedrai.” CAPITOLO V LA FINESTRA A OCCIDENTE A Sam sembrava di essersi appisolato soltanto per pochi minuti quando, al risveglio, scoprì che era pomeriggio inoltrato e che Faramir aveva fatto ritorno, portando con sé molti uomini. Di fatto, tutti i sopravvissuti alla scorreria, una compagine forte di due o trecento elementi, erano adesso radunati sul pendio vicino. Sedevano in un ampio semicerchio e piazzato in terra, al centro delle ali, stava Faramir, con Frodo in piedi di fronte a lui. Ricordava stranamente il processo di un prigioniero. Sam emerse strisciando dalle felci, ma nessuno fece caso a lui, e andò a mettersi a un capo delle file, da dove poteva vedere e udire tutto quel che succedeva. Osservava e ascoltava attentamente, pronto, se necessario, a precipitarsi in soccorso del padrone. Vedeva il viso di Faramir, adesso senza maschera: era severo e autorevole, e dietro l’occhio indagatore era presente un’intelligenza acuta. Nei grigi occhi fissi su Frodo il dubbio s’imponeva. Sam si rese conto subito che vari punti della versione di Frodo non soddisfacevano il Capitano: quale ruolo avesse nella Compagnia partita da Valforra; perché avesse lasciato Boromir; e dove fosse diretto. Tornava con insistenza sul Flagello d’Isildur. Chiaramente avvertiva che Frodo gli teneva nascosto qualche fatto di estrema importanza. “Ma il Flagello d’Isildur doveva destarsi alla venuta del Mezzomo, o così vanno interpretate le parole,” insistette Faramir. “Se il Mezzomo designato sei tu, avrai senza dubbio portato quest’oggetto, qualunque cosa sia, al Consiglio di cui parli, e lì Boromir l’avrà visto. Lo neghi?” Frodo non rispose. “Ah, è così!” disse Faramir. “Allora intendo saperne di più da te, perché ciò che riguarda Boromir, riguarda me. Stando alle antiche leggende, la freccia di un Orco uccise Isildur. Ma frecce d’Orco ce ne sono tante e vederne una in più non sarebbe parso un segno del Fato a Boromir di Gondor. Custodivi tu quest’oggetto? È nascosto, dici; ma non sarà perché hai deciso di nasconderlo?” “No, non è stata una mia decisione,” rispose Frodo. “Non mi appartiene. Non appartiene a nessun mortale, grande o piccolo; benché, se stesse a qualcuno reclamarlo, spetterebbe ad Aragorn figlio di Arathorn, che ho già menzionato, il capo della nostra Compagnia da Moria a Rauros.” “Perché lui e non Boromir, principe della Città fondata dai figli di Elendil?” “Perché Aragorn discende in linea diretta, di padre in padre, da Isildur, il figlio stesso di Elendil. E la spada che porta era la spada di Elendil.” Un mormorio di stupore corse la cerchia d’uomini. Qualcuno fece a gran voce: “La spada di Elendil! La spada di Elendil viene a Minas Tirith! Grande notizia!” Ma il viso di Faramir restò impassibile. “Può darsi,” disse. “Ma una dichiarazione siffatta andrà corroborata, e occorreranno prove chiare, dovesse questo Aragorn mai venire a Minas Tirith. Quando sei giorni fa sono partito, né lui né altri membri della vostra Compagnia si erano fatti vedere.” “Quella dichiarazione aveva convinto Boromir,” disse Frodo. “In verità, se fosse qui, Boromir darebbe una risposta ai vostri interrogativi. E siccome era già a Rauros molti giorni orsono, e aveva intenzione di recarsi direttamente nella vostra città, al rientro otterreste le risposte desiderate. Al pari di tutti gli altri, conosceva il mio ruolo nella Compagnia, poiché me l’ha assegnato Elrond d’Imladris in persona al cospetto dell’intero Consiglio. Con tale incarico sono giunto in questo paese, ma non sta a me rivelarlo a chi non fa parte della Compagnia. Tuttavia, chi sostiene di lottare contro il Nemico farebbe bene a non ostacolarlo.” Il tono di Frodo era fiero, indipendentemente dallo stato d’animo, e incontrò l’approvazione di Sam; ma questo non placò Faramir. “Ah, sì!” disse. “M’inviti a farmi gli affari miei, a tornare a casa e a lasciarti in pace. Boromir spiegherà tutto, al suo ritorno. Al suo ritorno, dici! Eri amico di Boromir?” Vivido nella mente di Frodo si affacciò il ricordo dell’aggressione di Boromir e per un istante esitò. Lo sguardo di Faramir, che lo teneva d’occhio, s’indurì. “Boromir era un valoroso membro della nostra Compagnia,” disse infine Frodo. “Sì, da parte mia gli ero amico.” Faramir sorrise torvamente. “Allora ti spiacerebbe sapere che Boromir è morto?” “Mi spiacerebbe eccome,” disse Frodo. Poi colse l’espressione degli occhi di Faramir e tentennò. “Morto?” disse. “Volete dire che è morto e voi lo sapevate? Avete cercato di mettermi in trappola con le parole, di prendervi gioco di me? O cercate d’ingannarmi adesso con una falsità?” “Non ingannerei nemmeno un orco con una falsità,” disse Faramir. “E allora com’è morto e come fate a saperlo? Non avete detto che nessuno della Compagnia era giunto in città quando siete partito?” “Come sia morto speravo di venirlo a sapere dal suo amico e compagno.” “Ma Boromir era vivo e in forze quando ci siamo separati. E per quanto ne so io, è ancora vivo. Anche se bisogna dire che a questo mondo i pericoli sono molti.” “Davvero molti,” disse Faramir, “in primo luogo il tradimento.” La conversazione aveva reso sempre più impaziente e arrabbiato Sam. Le ultime parole poi erano più di quanto potesse sopportare e, lanciatosi nel mezzo della cerchia, andò a grandi passi ad affiancare il padrone. “Chiedo venia, signor Frodo,” disse, “ma la cosa è durata anche troppo. Non ha diritto di parlarvi così. Dopo tutto quello che avete passato per il bene suo e di tutti questi grandi Uomini come di chiunque altro. “Statemi a sentire, Capitano!” Si piantò direttamente davanti a Faramir, mani sui fianchi, e un’espressione in viso come se si rivolgesse a un giovane hobbit che, interrogato su eventuali visite nell’orto, avesse messo su quella che lui chiamava una “faccia di tolla”. Ci furono mormorii ma anche sorrisetti sul viso degli uomini che assistevano alla scena: la vista del loro Capitano seduto in terra, faccia a faccia con un giovane hobbit a gambe divaricate, fremente d’ira, era un’esperienza nuova. “Statemi a sentire!” disse. “Dove volete andar a parare? Arriviamo al punto, prima di vederci piombare addosso tutti gli Orchi di Mordor! Se credete che il mio padrone abbia ammazzato questo Boromir per poi svignarsela, avete perso il senno; ma ditelo, e facciamola finita! E poi fateci sapere come intendete risolver la questione. Ma è un peccato che chi parla di combattere contro il Nemico poi non lascia fare gli altri a modo loro quello che hanno da fare senza mettersi in mezzo. Se vi vedesse adesso, sarebbe felicissimo. Crederebbe d’essersi fatto un nuovo amico, quello.” “Calma!” disse Faramir, ma senza collera. “Non parlare al posto del tuo padrone, che ha un’intelligenza superiore alla tua. E non ho bisogno di nessuno che mi ragguagli sui nostri pericoli. Nondimeno dedicherò un po’ di tempo a giudicare equamente una questione difficile. Se fossi frettoloso come te, vi avrei ucciso da un pezzo. Ho dato l’ordine di uccidere chiunque si trovi in questo territorio senza il permesso del Sire di Gondor. Ma non uccido uomo o animale se non quando è necessario e, anche quando è necessario, mai con piacere. Né parlo invano. Consolati perciò. Siedi accanto al tuo padrone e taci!” Sam, rosso in viso, si sedette di peso. Faramir si rivolse nuovamente a Frodo. “Mi hai chiesto come faccio a sapere che il figlio di Denethor è morto. Le notizie di morte hanno molte ali. Spesso la notte porta nuove ai parenti stretti, si dice. Boromir era mio fratello.” Un’ombra di tristezza gli passò sul volto. “Ricordi qualcosa di particolare che faceva parte dell’equipaggiamento di Sire Boromir?” Frodo ci pensò un istante, temendo un altro tranello, e domandandosi come si sarebbe conclusa la discussione. A stento era riuscito a salvare l’Anello dalla presa superba di Boromir, e non sapeva come se la sarebbe cavata a questo punto, in mezzo a così tanti uomini, bellicosi e forti. Eppure in cuor suo sentiva che Faramir, per quanto molto simile al fratello nell’aspetto, era meno accentratore, nonché più severo e più saggio. “Ricordo che Boromir portava un corno,” disse alla fine. “Ricordi bene, come uno che l’ha conosciuto per davvero,” disse Faramir. “Allora forse riesci a ricreartene l’immagine: un grande corno del bufalo d’Oriente, avvolto nell’argento e ricoperto di caratteri antichi. Quel corno si tramanda al primogenito della nostra casata da molte generazioni e si dice che, qualora suonato in caso di necessità entro i confini di Gondor, come il regno era in antico, la sua voce non verrà ignorata. “Cinque giorni prima d’intraprendere questa ventura, undici giorni fa, più o meno a quest’ora, ho udito il suono di quel corno: sembrava venire dal nord, ma fievole, quasi fosse solamente un’eco nella mente. Un funesto presagio era parso a me e a mio padre, che dalla sua partenza non ricevevamo notizie di Boromir, e nessuna sentinella lo aveva visto varcare i nostri confini. E poi tre notti dopo mi è capitata una cosa anche più strana. “La notte ero seduto in riva all’Anduin, nella grigia oscurità sotto la pallida luna, a osservare il flusso ininterrotto delle acque; e le canne tristi frusciavano. Sorvegliamo di continuo le sponde nei pressi di Osgiliath, ormai in parte in mano al nemico, che muove da lì per razziare le nostre terre. Ma quella sera a mezzanotte dormivano tutti. Allora ho visto, o mi è sembrato di vedere, il bigio baluginio di una barca fluttuante sull’acqua, una barchetta di strana foggia dall’alta prua, senza nessuno ai remi o al timone. “Un’alone di tenue lucore l’avvolgeva, e sono stato preso da sgomento. Ma mi sono alzato e sono sceso sull’argine e, attratto qual ero, mi son messo a camminare in mezzo alla corrente. Allora la barca si è volta verso di me, arrestando la corsa, ed è giunta lentamente a portata di mano, ma io non ho osato toccarla. Era immersa profondamente, come se recasse un pesante fardello, e mentre mi passava sotto gli occhi mi è sembrata piena di acqua limpida dalla quale emanava la luce; e lambito dall’acqua era steso dormiente un guerriero. “Sul ginocchio aveva una spada spezzata. Ho visto molte ferite sul corpo. Era Boromir, mio fratello, morto. Ho riconosciuto l’equipaggiamento, la spada, il volto amato. Mancava soltanto una cosa: il corno. E una cosa soltanto m’era ignota: una cinta stupenda, come di foglie d’oro intrecciate intorno alla vita. Boromir! ho gridato. Dov’è il tuo corno? Dove vai? O Boromir! Ma era scomparso. La barca s’è immessa di nuovo nella corrente e ha proseguito baluginando nella notte. È stato come un sogno, non del tutto però, perché non è seguito il risveglio. E sono sicuro che è morto e seguendo il Fiume ha raggiunto il Mare.” “Ahimè!” disse Frodo. “Era davvero il Boromir che conoscevo. Dama Galadriel gli regalò la cinta d’oro a Lothlórien. Lei ci vestì come ci vedi, di grigio elfico. Questo fermaglio è della stessa fattura.” Toccò la foglia verde e argento che assicurava il manto sotto il collo. Faramir la osservò attentamente. “È bella,” disse. “Sì, è opera della stessa scuola. Sicché siete passati per il Paese di Lórien? Una volta si chiamava Laurelindórenan, ma da tempo ormai gli Uomini non hanno più dimestichezza con quei luoghi,” aggiunse a bassa voce, considerando Frodo con nuovo stupore negli occhi. “Molto che in te era strano ora inizio a capirlo. Non vuoi dirmi altro? È duro per me pensare che Boromir sia morto in vista della sua terra.” “Non posso dire più di quanto ho detto,” rispose Frodo. “Anche se il vostro racconto mi riempie di un cattivo presagio. Avete avuto una visione, credo, nient’altro, l’ombra di una sventura già accaduta o in arrivo. A meno che non sia un trucco fraudolento del Nemico. Io ho visto i volti di magnifici guerrieri dei tempi antichi dormienti sotto gli stagni delle Morte Paludi, o resi tali dalle sue arti immonde.” “No, non è il mio caso,” disse Faramir. “Le sue opere riempiono il cuore di ribrezzo; il mio invece si riempì di pena e compassione.” “Ma come sarebbe potuta accadere per davvero una cosa del genere?” domandò Frodo. “È impossibile trasportare una barca sulle colline pietrose da Tol Brandir; e Boromir aveva intenzione di tornare in patria attraverso l’Entorrente e i campi di Rohan. E poi come faceva un’imbarcazione a superar la spuma delle grandi cascate senza affondare nelle pozze ribollenti, pur se carica d’acqua?” “Non lo so,” disse Faramir. “Ma da dove veniva la barca?” “Da Lórien,” disse Frodo. “Con tre barche del genere abbiamo sceso a remi l’Anduin fino alle Cascate. Anche quelle erano opera degli Elfi.” “Sei passato per la Terra Nascosta,” disse Faramir, “ma non sembri averne inteso appieno il potere. Gli Uomini che hanno avuto a che fare con la Maestra di Magia che dimora nel Bosco d’Oro devono aspettarsi strane cose. È pericoloso per un mortale uscire dal mondo illuminato da questo Sole, e pochi in antico ne tornarono immutati, si dice. “Boromir, O Boromir!” gridò. “Che cosa ti disse la Dama che non muore? Che cosa vide? Che cosa si svegliò allora nel tuo cuore? Perché mai ti recasti a Laurelindórenan invece di seguire la tua strada in sella ai cavalli di Rohan che rientravano in patria al mattino?” Poi, rivolto di nuovo a Frodo, parlò con voce tornata calma. “Ho idea che a queste domande tu potresti dar risposta, Frodo figlio di Drogo. Ma non qui né adesso, forse. Dovessi però ancora ritenere il mio racconto una visione, ti dirò questo. Il corno di Boromir, se non altro, è tornato davvero e non in sembianze. Il corno ci è giunto spaccato in due, come da un’ascia o da una spada. I frammenti arrivarono separatamente a riva: uno lo hanno trovato in mezzo alle canne dove si piazzano le sentinelle di Gondor, nei bacini dell’Entorrente a nord; l’altro l’ha trovato che ruotava con il flusso uno dei nostri in missione sulle acque. Strane circostanze, ma la verità prima o poi viene a galla, si dice. “E ora il corno del primogenito sta in due pezzi in grembo a Denethor che, nell’alto seggio assiso, aspetta notizie. E tu non mi sai dire niente sulla rottura del corno?” “No, lo ignoravo,” disse Frodo. “Ma il giorno in cui l’avete sentito suonare, se avete calcolato bene, era il giorno in cui ci siamo separati e io e il mio servitore abbiamo lasciato la Compagnia. E adesso il vostro racconto mi riempie di terrore. Se Boromir quel giorno era in pericolo e l’hanno ucciso, devo temere che siano periti anche tutti gli altri miei compagni. Ed erano miei amici e miei parenti. “Non intendete dunque mettere da parte i vostri dubbi e lasciarmi andare? Sono stanco, e pieno di dolore, e spaventato. Ma ho un compito da assolvere, o da tentare, prima d’essere ucciso a mia volta. E se noi due mezzomini siamo tutto ciò che resta del nostro sodalizio, la fretta aumenta. “Tornate a difender la vostra città finché siete in grado di farlo, Faramir, valoroso Capitano di Gondor, e lasciate ch’io vada dove mi porta il mio destino.” “Io non traggo conforto dal nostro colloquio,” disse Faramir; “ma tu ne cavi senz’altro più timori del dovuto. A meno che non siano stati proprio gli abitanti di Lórien a intervenire, chi avrebbe composto il corpo di Boromir per il funerale? Gli Orchi no di certo, né i servi del Senza Nome. Secondo me qualcuno della tua Compagnia è tuttora in vita. “Ma qualunque cosa sia accaduta nella Marca Settentrionale, io non nutro più dubbi su di te, Frodo. Se giorni difficili mi hanno messo in condizioni di giudicare le parole e i visi degli Uomini, potrò ben dir la mia sui Mezzomini! Anche se,” e ora sorrise, “in te c’è un che di strano, Frodo, un’aria elfica, forse. Ma le parole che ci siamo scambiati hanno un peso maggiore di quanto non sospettassi inizialmente. Ora dovrei riportarti a Minas Tirith per rispondere a Denethor e, se ora adotto una linea di condotta che si rivelerà nefasta per la mia città, dovrò com’è giusto pagarne il fio. Pertanto non deciderò affrettatamente sul da farsi. Tuttavia dobbiamo allontanarci da qui senza por tempo in mezzo.” Balzò in piedi e si mise a dare ordini. Gli uomini adunati intorno a lui si divisero all’istante in piccoli gruppi e si avviarono in ogni direzione, scomparendo rapidi tra le ombre delle rocce e degli alberi. Ben presto rimasero soltanto Mablung e Damrod. “Ora voi due, Frodo e Samplicio, verrete con me e le mie guardie,” disse Faramir. “La strada verso sud non potete farla, se questo era l’intento. Per qualche giorno sarà poco sicura e, dopo quest’ultimo tafferuglio, ancor più sorvegliata. E in ogni caso non credo che andreste lontano, stanchi come siete. Lo siamo anche noi. Ora ci sposteremo in una nostra località segreta, a meno di una decina di miglia da qui. Gli Orchi e le spie del Nemico non l’hanno ancora scoperta e, dovessero farlo, potremmo resistere a lungo anche se fossero numerosi. Lì ci coricheremo e riposeremo un po’, e voi con noi. Al mattino deciderò che cosa è meglio fare per me, e per voi.” A Frodo non restava che adeguarsi alla richiesta, o all’ordine. In ogni caso sembrava una saggia linea di condotta, dato che la scorreria degli uomini di Gondor aveva reso quanto mai pericoloso viaggiare a Ithilien. Si avviarono all’istante: in testa Mablung e Damrod, seguiti da Faramir, Frodo e Sam. Costeggiato il lato più vicino dello stagno dove gli hobbit si erano lavati, attraversarono il torrente, risalirono un lungo argine e s’inoltrarono nel verde ombroso delle selve che scendevano senza interruzione verso ovest. Mentre procedevano spediti, almeno per degli hobbit, parlottavano a bassa voce. “Ho interrotto il nostro colloquio,” disse Faramir, “non soltanto perché incalzato dal tempo, come Mastro Samplicio mi aveva fatto notare, ma anche perché stavamo per affrontar questioni che era meglio non discutere davanti a molti uomini. Per questo ho preferito parlare di mio fratello e tralasciare il Flagello d’Isildur. Non sei stato del tutto sincero con me, Frodo.” “Non ho mentito e ho detto quel che potevo della verità,” disse Frodo. “Non ti biasimo,” disse Faramir. “Hai parlato con cognizione in un difficile frangente, e con saggezza, mi è sembrato. Ma io ho appreso o indovinato più di quanto le parole non dicessero. Non eravate amici con Boromir o non vi siete separati da amici. Tu, e lo stesso Mastro Samplicio, dovete aver avuto qualche motivo di lagnanza. Ora, io lo amavo di tutto cuore, e vendicherei con gioia la sua morte, però lo conoscevo bene. Il Flagello d’Isildur… ho idea che il Flagello d’Isildur si frapponesse tra di voi e fosse causa di dissapori nella vostra Compagnia. Dev’essere senz’altro un ricco cimelio di qualche tipo, e certe cose non alimentano la pace fra alleati, almeno a detta delle antiche leggende. Ci sono andato vicino?” “Vicino,” disse Frodo, “ma non in pieno. Non c’erano dissapori nella nostra Compagnia, ma il dubbio sì: dubbio sulla via da prendere dagli Emyn Muil. Ma in ogni caso le antiche leggende c’insegnano anche il pericolo di usare parole avventate a proposito di cose come… i cimeli.” “Ah, allora è come pensavo: il problema è sorto soltanto con Boromir. Lui intendeva portare l’oggetto a Minas Tirith. Ahimè! un fato perverso suggella le labbra di chi come te l’ha visto per ultimo e mi tiene all’oscuro di quel che vorrei tanto sapere: che cosa avesse in cuore e in mente nelle ultime ore. Che abbia sbagliato o no, di ciò sono sicuro: è morto in modo degno, facendo una cosa buona. Il viso era ancor più bello che da vivo. “Ma io all’inizio ti ho incalzato, Frodo, sul Flagello d’Isildur. Perdonami! È stato malaccorto da parte mia in un momento e in un posto del genere. Non ho avuto tempo di riflettere. Avevamo combattuto un’aspra battaglia, e questo già bastava a occuparmi la mente. Ma mentre parlavo con te, mi sono avvicinato al bersaglio e allora l’ho presa alla larga di proposito. Devi sapere che tra i Reggenti della città si conserva tuttora molta della tradizione antica che non è diffusa altrove. La mia casata non discende da Elendil, anche se il sangue di Númenor scorre nelle nostre vene. Noi facciamo risalire la nostra stirpe a Mardil, il buon castaldo, che governò al posto del re partito per la guerra. E si trattava di Re Eärnur, ultimo della stirpe di Anárion, che non aveva figli e non fece mai ritorno. E da quel giorno i castaldi han governato la città, anche se parliamo di molte generazioni d’Uomini fa. “E questo ricordo di Boromir da ragazzo, quando assieme apprendevamo le vicende dei nostri antenati e l’istoria della nostra città: rimpiangeva sempre che nostro padre non fosse re. ‘Quante centinaia d’anni occorreranno per fare un re di un castaldo, se il re non torna?’ domandava. ‘Pochi anni, forse, in altri luoghi di regalità inferiore,’ rispondeva mio padre. ‘A Gondor non basterebbero diecimila anni.’ Ahimè! povero Boromir. Non ti fa capire qualcosa di lui?” “Ma certo,” disse Frodo. “Nondimeno trattò sempre Aragorn con onore.” “Non ne dubito,” disse Faramir. “Se la dichiarazione di Aragorn lo aveva convinto, come dici tu, doveva tenerlo in gran rispetto. Ma non erano ancora arrivati al dunque. Non erano ancora a Minas Tirith né erano rivali in guerra per il suo dominio. “Ma divago. Noi della casa di Denethor conosciamo molte leggende antiche per lunga tradizione e per giunta tra i nostri tesori abbiamo conservato molte cose: libri e iscrizioni su pergamene raggrinzite, sì, e su pietra, e su lamine d’argento e d’oro, in caratteri diversi. Certi adesso non li sa più leggere nessuno; quanto al resto, pochi ormai provano a decrittarlo. Io qualcosa riesco a leggerlo, perché me l’hanno insegnato. Sono stati questi documenti ad attirar da noi il Grigio Pellegrino. La prima volta che lo vidi ero bambino, e da allora è tornato due o tre volte.” “Il Grigio Pellegrino?” disse Frodo. “Non aveva un nome?” “Mithrandir lo chiamavano al modo elfico,” disse Faramir, “e a lui stava bene. Molti i nomi che ho in molti paesi, diceva. Mithrandir tra gli Elfi, Tharkûn per i Nani; Olórin ero in gioventù nell’Ovest ormai dimenticato, nel Sud Incánus, nel Nord Gandalf; all’Est non vado.” “Gandalf!” disse Frodo. “Lo sapevo che era lui. Gandalf il Grigio, il più caro dei consiglieri. Capo della nostra Compagnia. Lo abbiamo perso a Moria.” “Avete perso Mithrandir!” disse Faramir. “Un fato avverso sembra aver perseguitato il vostro sodalizio. È difficile invero creder che uno dotato di così grande sapienza e potere – molte cose mirabili ha fatto tra di noi – sia potuto perire, sottraendo così tanta dottrina al mondo. Ne sei sicuro? Non è che vi ha lasciato soltanto per raggiungere una meta che si era prefissa?” “Ahimè! sì,” disse Frodo. “L’ho visto piombare nell’abisso.” “Mi rendo conto che qui è racchiusa una grande storia di terrore,” disse Faramir, “forse me la racconterai stasera. Questo Mithrandir, l’ho capito solo adesso, era più di un esperto in materie sapienziali: grande è la sua presenza dietro i fatti odierni. Se avessimo potuto consultarlo sulle difficili parole del nostro sogno, ce le avrebbe chiarite senza bisogno di messaggeri. Ma forse non lo avrebbe fatto, e il viaggio di Boromir era segnato. Mithrandir non ci ha mai parlato di avvenimenti futuri, né mai ci ha rivelato i suoi propositi. Da Denethor ottenne, non so come, il permesso di attingere ai segreti del nostro tesoro e io ho appreso qualcosa da lui quando era disposto a insegnare (cioè di rado). Non faceva che cercar d’interrogarci soprattutto sulla Grande Battaglia combattuta a Dagorlad agli inizi di Gondor, quando Colui che noi non nominiamo fu sconfitto. Ed era avido di storie su Isildur, anche se su di lui avevamo meno da dire: sulla sua fine non abbiamo mai saputo niente di sicuro.” A questo punto la voce di Faramir si ridusse a un sussurro. “Questo però ho appreso, o indovinato, e da allora conservo nel segreto del mio cuore: Isildur prese qualcosa dalla mano dell’Innominato prima di partire da Gondor per non esser mai più visto da uomini mortali. Qui stava, a parer mio, la risposta alle domande di Mithrandir. Ma allora era parsa una questione d’interesse esclusivo per i ricercatori delle antiche dottrine. Neppure quando abbiamo discusso le parole enigmatiche del nostro sogno, ho pensato che si potesse trattare proprio del Flagello d’Isildur. Secondo l’unica leggenda a noi nota, Isildur cadde in un’imboscata, ucciso dalle frecce degli Orchi, e Mithrandir non mi aveva mai detto altro. “Che cos’è questa Cosa non sono ancora riuscito a capirlo: ma dev’essere un cimelio potente e pericoloso. Fors’anche un’arma fera, ideata dall’Oscuro Signore. Se tornava utile in battaglia, posso ben credere che Boromir, fiero e impavido, spesso avventato qual era, sempre in cerca della vittoria per Minas Tirith (nonché della gloria per la propria persona), la desiderasse e ne fosse allettato. O, perché mai partì per quella missione! Mio padre e gli anziani avrebbero dovuto sceglier me, ma lui si fece avanti, in quanto il maggiore e il più indomito (cosa vera in entrambi i casi), e non ci fu verso di dissuaderlo. “Ma non temere! Io non prenderei questa cosa, neanche se fosse abbandonata ai bordi della strada. E neanche se Minas Tirith cadesse in rovina e io solo fossi in grado di salvarla, usando l’arma dell’Oscuro Signore per il suo bene e per la mia gloria. No, io non desidero certi trionfi, Frodo figlio di Drogo.” “Né li desiderava il Consiglio,” disse Frodo. “Men che mai il sottoscritto. Io non vorrei aver niente a che fare con questa faccenda.” “Quanto a me,” disse Faramir, “vorrei veder l’Albero Bianco in fiore nelle corti dei re, e tornare la Corona d’Argento, e la pace a Minas Tirith: Minas Anor com’era in antico, piena di luce, alta e stupenda, bella come una regina tra le altre regine: non una padrona di numerosi schiavi, no, neanche una benevola padrona di schiavi volontari. Dev’esserci guerra, per difendere la nostra vita da un distruttore che divorerebbe tutto; ma io non amo la spada lucente per il taglio, né la freccia per la rapidità, né il guerriero per la gloria. Amo solo quel che difendono: la città degli Uomini di Númenor; e vorrei vederla amata per le vestigia, la vetustà, la bellezza e la saggezza attuale. Non temuta, se non come gli uomini possono temere la dignità di un uomo vecchio e saggio. “Perciò non mi temere! Non ti chiedo di dire altro. Non ti chiedo neppure di dirmi se con le mie parole mi sono avvicinato al bersaglio. Ma se ti fiderai di me, potrei forse consigliarti nel compimento della tua missione, quale essa sia… sì, e perfino aiutarti.” Frodo non rispose. Stava quasi per cedere al desiderio di aiuto e consiglio, e raccontare a quell’austero giovane, le cui parole sembravano così sagge e belle, tutto quello che aveva nella mente. Ma qualcosa lo trattenne. Aveva il cuore colmo di paura e di dolore: se lui e Sam erano davvero, come sembrava probabile, tutto quel che restava ormai dei Nove Camminatori, allora era l’unico a detenere il segreto della loro missione. Meglio un’immeritata diffidenza che parole avventate. E aveva ben presente il ricordo di Boromir, dello spaventoso mutamento provocato in lui dal richiamo dell’Anello, quando guardava Faramir e sentiva la sua voce: diversi erano, eppure molto simili. Procedettero in silenzio per un po’, trascorrendo come ombre grigie e verdi sotto i vecchi alberi, senza fare rumore con i piedi; sopra di loro cinguettavano numerosi uccelli e il sole luccicava sulla lustra volta di foglie scure nei boschi sempreverdi di Ithilien. Sam non aveva preso parte alla conversazione, anche se aveva ascoltato; e al tempo stesso aveva seguito con l’acuto orecchio da hobbit tutti i sommessi suoni boscherecci intorno a loro. Una cosa aveva notato: che durante tutta la chiacchierata il nome di Gollum non era venuto fuori neanche una volta. Ne era contento, pur consapevole che era troppo sperare di non sentirne parlare mai più. Ben presto si rese altresì conto che, pur procedendo da soli, molti uomini si aggiravano nelle vicinanze: non soltanto Mablung e Damrod, che entravano e uscivano dall’ombra innanzi a loro, ma altri ai fianchi, rapidamente avviati in gran segreto verso una meta stabilita. Una volta, giratosi di colpo, come se un prurito lo avesse avvertito di qualcuno alle spalle che l’osservava, gli era parso d’intravedere una piccola sagoma scura guizzare dietro un tronco. Aprì la bocca per parlare e la richiuse. “Non ne sono sicuro,” si disse, “e poi perché dovrei tirare in ballo quella canaglia, se loro preferiscono dimenticarlo? Vorrei riuscirci anch’io!” Proseguirono così, finché i boschi non si diradarono e la terra iniziò a scender più scoscesa. Poi presero di nuovo a destra e giunsero velocemente a un fiumiciattolo in un’angusta gola: era lo stesso corso d’acqua che gocciolava lassù in alto dal tondo stagno, ora diventato un rapido torrente che cadeva balzelloni sopra innumeri pietre in un letto a incastro profondo, sovrastato da leccio e bosso scuro. Guardando a ovest scorgevano ai loro piedi, in una caligine lucente, bassipiani e grandi praterie; in lontananza, luccicavano al sole calante le vaste acque dell’Anduin. “Purtroppo a questo punto dovrò mostrarmi scortese,” disse Faramir. “Spero che perdonerete chi finora, pur di non uccidervi o legarvi, ha anteposto la cortesia agli ordini. Ma a nessuno straniero, neppure a uno di Rohan che combatte al nostro fianco, è permesso vedere il sentiero che stiamo per prendere: è tassativo. Dovrò bendarvi.” “Come volete,” disse Frodo. “Perfino gli Elfi all’occorrenza lo fanno, e bendati abbiamo attraversato i confini della bella Lothlórien. Gimli il nano se n’ebbe a male, ma gli hobbit lo sopportarono.” “Non è un posto altrettanto bello quello dove vi porterò,” disse Faramir. “Ma mi fa piacere che accettiate di buon grado, senza farmi ricorrere alla forza.” Chiamò a bassa voce e d’un subito Mablung e Damrod sbucarono dagli alberi e accorsero da lui. “Bendate questi ospiti,” disse Faramir. “Saldamente, ma senza arrecar troppo disturbo. Non legate le mani. Daranno la loro parola che non cercheranno di vedere. Potrei fidarmi di loro anche se acconsentissero a tener chiusi gli occhi ma, se i piedi inciampano, si sbattono le palpebre. Guidateli voi senza farli incespicare.” Con fazzoletti verdi le due guardie allora bendarono gli occhi degli hobbit e calarono i loro cappucci fin quasi sulla bocca; poi rapidamente ognuno di loro ne afferrò uno per mano e tutti assieme ripresero il cammino. Tutto quel che Frodo e Sam seppero di quell’ultimo miglio di strada, lo intuirono al buio. Dopo un po’ si accorsero di seguire un percorso che scendeva ripido; ben presto si fece così stretto da costringerli a procedere in fila, sfiorando le pareti rocciose ai lati; le guardie li pilotavano da dietro con le mani saldamente poggiate sulle loro spalle. Ogni tanto pervenivano in punti accidentati, allora li sollevavano da terra per un po’, per poi ridepositarli. Sussisteva sulla destra il rumore dell’acqua che scorreva, sempre più vicina e fragorosa. Alla fine li fecero fermare. Mablung e Damrod li girarono rapidamente su sé stessi varie volte, fino alla perdita di ogni senso dell’orientamento. Poi risalirono un breve tratto: sembrava freddo e il rumore del corso d’acqua si era affievolito. Poi li presero e li portarono giù per molti gradini prima di girare un angolo. A un tratto udirono di nuovo l’acqua, che adesso rumoreggiava, a spruzzi, impetuosa. Sembrava circondarli, e sulle mani e sulle guance sentivano una pioggerella fina. Alla fine li depositarono un’ultima volta in terra. Per un istante rimasero così, quasi spauriti, bendati, senza sapere dove si trovassero; e nessuno parlava. Poi udirono alle spalle, vicinissima, la voce di Faramir. “Lasciateli guardare!” disse. Sciolti i fazzoletti e tolti i cappucci, eccoli batter gli occhi senza fiato. Si trovavano su un ripiano bagnato di pietra levigata, la soglia, per così dire, di un portale di roccia rozzamente intagliato che si schiudeva buio alle loro spalle. Ma davanti pendeva un tenue velame acqueo, così prossimo che Frodo avrebbe potuto allungare un braccio e infilarcelo. Era rivolto a occaso. Ci battevano i fasci orizzontali del sole al tramonto e la luce rossa si frangeva in uno sfarfallio di raggi iridescenti. Si aveva la sensazione di affacciarsi alla finestra di una torre elfica, dietro un velario contesto di gioielli d’argento e d’oro, di rubini, zaffiri e ametiste, tutti accesi da un fuoco che non si consuma. “Per fortuna almeno l’ora dell’arrivo è quella giusta per premiare la vostra pazienza,” disse Faramir. “Questa è la Finestra del Tramonto, Henneth Annûn, la più bella di tutte le cascate d’Ithilien, terra dalle molte fontane. Pochi stranieri hanno avuto modo di ammirarla. Anche se dietro non c’è una sala regale all’altezza. Entrate ora e vedrete!” Proprio mentre parlava il sole disparve e il fuoco sfumò in mezzo ai flutti. Si girarono e passarono sotto il basso arco minaccioso. Si trovarono subito in una camera di roccia, vasta e grezza, dal soffitto curvo e irregolare. Poche torce accese gettavano una fievole luce sulle pareti luccicanti. Molti uomini erano già presenti. Altri ne arrivavano a gruppi di due o tre da una stretta e scura porta laterale. Quando gli occhi si abituarono all’oscurità, gli hobbit videro che la caverna era più grande di quanto si aspettassero e conteneva una gran scorta d’armi e di provviste. “Be’, questo è il nostro rifugio,” disse Faramir. “Non è particolarmente comodo, ma dovreste trascorrerci la notte in pace. Se non altro è asciutto, e il cibo non manca; il fuoco invece sì. Un tempo l’acqua scorreva attraverso la caverna e l’arco, ma operai antichi ne deviarono il corso a monte della gola e il ruscello precipitò così da una cascata alta il doppio sulle rocce lassù in alto. Bloccarono tutti gli accessi a questa grotta, onde impedire il passaggio dell’acqua o di altro, tutti tranne uno. Oggi esistono soltanto due vie d’uscita: quel passaggio laggiù dal quale siete entrati bendati e attraverso la Finestra-velario in un profondo bacino pieno di lame di pietra. Ora riposate un po’, mentre preparano il pasto serale.” Condussero gli hobbit in un angolo, lì c’era un letto basso dove coricarsi, se volevano. Nel frattempo gli uomini si davano da fare nella caverna, in silenzio e con alacrità disciplinata. Dalle pareti presero alcune tavole leggere, le sistemarono sui cavalletti e apparecchiarono. Stoviglie semplici e disadorne per lo più, ma fatte bene e con gusto: piatti tondi, ciotole e scodelle d’argilla bruna smaltata e bosso tornito, liscio e lindo. Qua e là una tazza o terrina di bronzo brunito; e nel mezzo del tavolo centrale, dov’era il posto del Capitano, una coppa di semplice argento. Faramir si aggirava fra gli uomini, interrogando a bassa voce ognuno di quelli che entravano. Alcuni tornavano dall’inseguimento dei Sudron; altri, rimasti di guardia presso la strada, arrivarono per ultimi. Tutti i Sudron erano stati eliminati, tranne il grande mûmak: nessuno sapeva che cosa ne era stato di lui. Non si vedevano movimenti del nemico; neppure una spia degli Orchi era in circolazione. “Non hai visto né sentito niente, Anborn?” domandò Faramir all’ultimo arrivato. “Be’, no, signore,” disse l’uomo. “Nessun Orco almeno. Invece ho visto, o mi è sembrato di vedere, un qualcosa di strano. L’imbrunire era inoltrato, quando gli occhi fanno vedere le cose più grandi di quello che sono. Sicché magari era soltanto uno scoiattolo.” A quelle parole Sam drizzò l’orecchio. “In tal caso, però, era uno scoiattolo nero, e non ho visto coda. Era come un’ombra al suolo e, quando ho fatto per avvicinarmi, si è fiondato dietro un tronco e si è arrampicato veloce come uno scoiattolo. Voi non volete che uccidiamo animali selvatici senza scopo, e siccome non mi sembrava altro, non ho tirato frecce. E comunque era troppo buio per prendere la mira e la creatura si è volatilizzata in un batter d’occhio nell’oscurità in mezzo al fogliame. Io mi sono trattenuto qualche istante, perché lo trovavo un po’ strano, e poi mi sono affrettato a rientrare. Nell’allontanarmi mi è sembrato di sentirlo sibilare contro di me dall’alto. Forse un grosso scoiattolo. All’ombra dell’Innominato certe bestie di Boscuro avranno magari sconfinato fin dentro i nostri boschi. Lì ci sono scoiattoli neri, si dice.” “Può darsi,” disse Faramir. “Ma se così fosse, sarebbe un cattivo presagio. Non vogliamo i fuggiaschi di Boscuro a Ithilien.” Parve a Sam che il Capitano, nel parlare, lanciasse un’occhiata agli hobbit; ma Sam non disse nulla. Per un po’ lui e Frodo rimasero stesi a guardare la luce delle torce e il viavai degli uomini che parlottavano a bassa voce. Poi di colpo Frodo si addormentò. Sam lottava con sé stesso, portando ogni sorta di argomenti. “Potrebbe essere a posto,” pensava, “e potrebbe anche non esserlo. Dietro ai bei discorsi potrebbe nascondersi un cuore infame.” Sbadigliò. “Dormirei una settimana, e mi farebbe un gran bene. E che cosa posso fare, anche se rimango sveglio, io da solo con tutti questi grossi Uomini in giro? Niente, Sam Gamgee; ma devi ugualmente rimanere sveglio.” E, chissà come, ci riuscì. La luce all’ingresso della caverna sfumò e il grigio velo d’acqua si scurì, finendo per confondersi con l’ombra che s’addensava. Il rumore della cascata continuava imperterrito, senza mai cambiare nota, mattino, sera o notte. Un murmure, un sussurrio di sonno. Sam si cacciò le nocche delle dita negli occhi. Poi accesero altre torce. Spillarono una botte di vino. Aprirono i barili delle scorte. Qualcuno andò a prendere l’acqua alla cascata. C’era chi detergeva le mani nelle bacinelle. A Faramir portarono un grande bacile di rame e un panno bianco per lavarsi. “Svegliate i nostri ospiti,” disse, “e portategli l’acqua. È ora di mangiare.” Frodo si sollevò a sedere, sbadigliò e si stiracchiò. Sam, non abituato a essere servito, guardava un po’ sorpreso l’omaccione che, chino, teneva una bacinella d’acqua davanti a lui. “Posatela in terra, messere, per favore!” disse. “Sarà più facile per tutti e due.” Poi con stupore e divertimento degli Uomini affondò la testa nell’acqua fredda spruzzando collo e orecchie. “Nel vostro paese si usa lavare la testa prima di cena?” disse l’uomo che serviva gli hobbit. “No, prima di colazione,” disse Sam. “Ma se sei a corto di sonno, l’acqua fredda sul collo è come la pioggia sulla lattuga avvizzita. Ecco! Ora resterò sveglio quanto basta per mangiare un boccone.” Li fecero accomodare accanto a Faramir su barili coperti di pelli e, per comodità, più alti delle panche usate dagli Uomini. Prima di mangiare, Faramir e i suoi si volsero verso occidente restando qualche istante in silenzio. Faramir fece segno a Frodo e a Sam di fare altrettanto. “Facciamo sempre così,” disse, mentre prendevano posto: “guardiamo verso Númenor che fu, e oltre, verso l’Elfica Dimora che è, e poi verso quel che è oltre l’Elfica Dimora e che sempre sarà. Da voi non si usa così prima dei pasti?” “No,” disse Frodo, sentendosi stranamente rustico e ignorante. “Ma quando siamo ospiti, c’inchiniamo davanti al padrone di casa e dopo aver mangiato ci alziamo e ringraziamo.” “Questo lo facciamo anche noi,” disse Faramir. Dopo tanto viaggiare, e poi i bivacchi e i giorni trascorsi nella solitudine delle zone selvagge, quel pasto serale agli hobbit sembrò un banchetto: bere un vinello paglierino, fresco e fragrante, mangiare pane e burro, e carni salate, e frutta secca, e buon formaggio rosso, con mani pulite e posate e piatti puliti. Né Frodo né Sam rifiutarono niente di quello che gli veniva offerto, tantomeno rinunciarono a una seconda e, perché no, a una terza porzione. Il vino scorreva nelle vene e nelle stanche membra, e si sentivano felici e rincuorati come non capitava più da quando avevano lasciato il paese di Lórien. Una volta finito, Faramir li condusse in un recesso in fondo alla caverna, in parte celato da tendaggi, dove poi portarono una sedia e due sgabelli. Un lumino in terracotta ardeva in una nicchia. “Fra poco avrete voglia di dormire,” disse, “specialmente il buon Samplicio, che non ha chiuso occhio prima di mangiare… se per paura di sopire un nobile languore, o per paura di me, lo ignoro. Ma non fa bene andare a dormire non appena mangiato, per giunta dopo un lungo digiuno. Facciamo una chiacchierata. Devono essercene di cose da raccontare sul vostro viaggio da Valforra. E forse anche voi desiderate sapere qualcosa di noi e delle terre dove ora ci troviamo. Parlatemi di mio fratello Boromir e del vecchio Mithrandir, e delle leggiadre creature di Lothlórien.” Frodo non si sentiva più insonnolito ed era disposto a parlare. Ma anche se il cibo e il vino lo avevano messo a suo agio, non aveva abbandonato del tutto la prudenza. Sam, raggiante, canticchiava tra sé, ma quando Frodo attaccò a parlare, da principio si accontentò di ascoltare, permettendosi di esprimere il suo apprezzamento solo con qualche saltuaria esclamazione. Frodo raccontò molte storie, sempre attento però a tenere l’argomento lontano dalla missione della Compagnia e dall’Anello, accentuando invece il ruolo intrepido svolto da Boromir in tutte le loro avventure, con i lupi delle selve, in mezzo alla neve sotto il Caradhras e nelle miniere di Moria, dov’era caduto Gandalf. A colpire maggiormente Faramir fu lo scontro sul ponte. “Fuggire davanti agli Orchi avrà irritato non poco Boromir,” disse, “o anche davanti a quella fera creatura che chiami Balrog… anche se fu l’ultimo a ritirarsi.” “Sì, fu l’ultimo,” disse Frodo, “e Aragorn fu costretto a mettersi alla nostra guida. Dopo la caduta di Gandalf, soltanto lui conosceva la via. Ma se non ci fossimo stati noi tapini da proteggere, né lui né Boromir, io credo, sarebbero fuggiti.” “Forse sarebbe stato meglio che Boromir fosse caduto lì assieme a Mithrandir,” disse Faramir, “anziché andare incontro al fato che lo aspettava sopra le cascate di Rauros.” “Forse. Ma adesso raccontatemi voi le vostre vicende,” disse Frodo, accantonando di nuovo l’argomento. “Vorrei saperne di più su Minas Ithil e Osgiliath, e su Minas Tirith che mai non cede. Che speranze avete per quella città nella vostra lunga guerra?” “Che speranze abbiamo?” disse Faramir. “Da tempo non abbiamo più speranze. La spada d’Elendil, se mai tornasse, potrebbe rianimarle, ma credo che si limiterebbe a rinviare il giorno funesto, a meno che non giungano altri aiuti inaspettati da Elfi o Uomini. Il Nemico s’accresce mentre noi caliamo. Siamo un popolo in declino, un autunno senza primavera. “Gli Uomini di Númenor si erano insediati un po’ ovunque sui lidi e sulle regioni marittime delle Grandi Terre, ma per lo più si abbandonarono a malvagità e follie. Molti si lasciarono ammaliare dalle Tenebre e dalle arti nere; altri si lasciarono prendere dall’ozio e dagli agi, altri ancora combatterono tra loro finché, indeboliti, gli uomini selvaggi li sottomisero. “Non è noto se le arti malefiche fossero praticate a Gondor, né se al Senza Nome fossero tributati onori, e la sapienza e la bellezza antiche portate dall’Ovest rimasero a lungo nel regno dei figli di Elendil il Bello, e v’indugiano ancora. Nondimeno fu lo stesso Gondor causa del proprio declino, cadendo un po’ per volta in una specie d’istupidimento, con la convinzione che il Nemico dormisse, mentre era stato soltanto scacciato, non distrutto. “La morte era sempre presente perché i Númenóreani, come nel loro antico regno che, così facendo, avevano perduto, continuavano a desiderare un’eterna vita immutata. I re costruivano tombe più splendide delle abitazioni dei vivi e avevano più cari i nomi antichi presenti nei registri della loro schiatta dei nomi dei figli. Signori senza progenie sedevano in annosi saloni ruminando sull’araldica; in camere segrete uomini avvizziti miscelavano forti elisir, o dall’alto di fredde torri interpellavano le stelle. E l’ultimo re della stirpe di Anárion non ebbe eredi. “I castaldi invece furono più saggi e più fortunati. Più saggi perché reclutarono le nostre milizie tra la popolazione robusta del litorale e tra i solidi montanari degli Ered Nimrais. E fecero una tregua con le fiere genti del Nord, che spesso ci avevano assalito, uomini di estrema prodezza ma, diversamente dai selvaggi Easterling o dai crudeli Haradrim, imparentati alla lontana con noi. “Fu così che ai tempi di Cirion, il Duodecimo Castaldo (mio padre è il vigesimo sesto), ci vennero in aiuto e sul grande Campo di Celebrant distrussero il nemico che si era impossessato delle nostre province settentrionali. Si tratta dei Rohirrim, come li chiamiamo noi, signori di cavalli, e concedemmo loro i campi di Calenardhon, da allora chiamati Rohan; una provincia da gran tempo scarsamente popolata. E divennero nostri alleati e si son sempre mostrati leali verso di noi, aiutandoci all’occorrenza e sorvegliando le nostre marche settentrionali e il Varco di Rohan. “Delle nostre tradizioni e usanze hanno accolto quello che volevano e, dovendo, i loro signori parlano la nostra lingua; ma per lo più si attengono alle usanze dei loro padri e ai propri ricordi, e tra di loro parlano nella lingua nordica. E noi li amiamo: uomini alti e donne belle, entrambi intrepidi, dai capelli d’oro e gli occhi luminosi, e forti; ci ricordano la giovinezza degli Uomini, quali erano nei Giorni Antichi. In verità i nostri maestri della tradizione ritengono che, al pari dei Númenóreani dei primordi, condividano con noi sin dall’antichità la discendenza dalle stesse Tre Casate; non da Hador Chiomadoro, l’Amico degli Elfi, forse, ma da quelli dei suoi che, rifiutando la chiamata, non attraversarono il Mare per andare in Occidente. “Nella nostra tradizione distinguiamo gli Uomini in Alti, o Uomini dell’Ovest, cioè i Númenóreani; Mediani, Uomini del Crepuscolo, vale a dire i Rohirrim e quelli della loro stirpe che vivono tuttora nel lontano Nord; e Selvaggi, gli Uomini delle Tenebre. “Ora però, se i Rohirrim sono diventati per certi versi più simili a noi, perfezionando arti e creanza, anche noi ci siamo avvicinati a loro e a stento possiamo rivendicare la nomea di Alti. Siamo diventati Mediani, del Crepuscolo, ma col ricordo di altre cose. Come i Rohirrim, noi adesso amiamo la guerra e il coraggio in quanto cose buone in sé, vuoi come svago vuoi come fine; e pur se ancora convinti che un guerriero debba possedere, oltre al mestiere delle armi e dell’uccidere, anche altre competenze e cognizioni, nondimeno reputiamo un guerriero superiore a uomini d’altri mestieri. Questo i tempi richiedono. E così era mio fratello, Boromir: un prode e, pertanto, ritenuto l’uomo migliore di Gondor. E invero assai valente egli era: da lunghi anni nessun erede di Minas Tirith s’era mai mostrato così resistente alle fatiche, sempre primo in battaglia, né capace di suonare una nota più potente con il Grande Corno.” Faramir sospirò e per un po’ tacque. “In tutte le vostre storie non parlate mai molto degli Elfi, signore,” disse Sam, che a un tratto s’era fatto coraggio. Aveva notato che Faramir sembrava riferirsi agli Elfi con riverenza e questo, più ancora della cortesia, e del cibo e del vino, aveva ottenuto il rispetto di Sam e placato i suoi sospetti. “No davvero, Mastro Samplicio,” disse Faramir; “io non sono un conoscitore della tradizione Elfica. Ma hai toccato un punto che mostra come siamo cambiati, decadendo da Númenor alla Terra di Mezzo. Forse saprai, se hai avuto per compagno Mithrandir e hai parlato con Elrond, che gli Edain, i Padri dei Númenóreani, combatterono nelle prime guerre al fianco degli Elfi e ricevettero in dono il regno in mezzo al Mare, in vista dell’Elfica Dimora. Nella Terra di Mezzo, invece, Uomini e Elfi finirono per estraniarsi nei giorni delle tenebre, grazie alle arti del Nemico e ai lenti cambiamenti epocali che videro le due razze prender strade sempre più divergenti. Ora gli Uomini temono gli Elfi e ne diffidano, pur sapendo poco sul loro conto. E noi di Gondor diventiamo come gli altri Uomini, come gli uomini di Rohan; perfino loro, pur nemici dell’Oscuro Signore, evitano gli Elfi e con terrore parlano del Bosco d’Oro. “Eppure tra di noi c’è ancora chi, potendo, mantiene rapporti con gli Elfi e di quando in quando si reca di nascosto a Lórien, spesso senza fare ritorno. Non io. Ritengo pericoloso ora per un uomo mortale cercare di proposito il Popolo Antico. Però invidio voi che avete parlato con la Dama Bianca.” “La Dama di Lórien! Galadriel!” gridò Sam. “Dovreste vederla, signore, dovreste davvero vederla. Io sono solo uno hobbit e a casa mi occupo di giardinaggio, signore, non so se mi capite, e non sono granché bravo con i versi – men che mai a comporli: magari una poesiola comica ogni tanto, sapete, ma non vera poesia – perciò non vi so dire cosa intendo. Bisognerebbe cantare. Per questo ci vorrebbero Passolungo, cioè Aragorn, o il vecchio signor Bilbo. Ma mi piacerebbe scrivere una canzone su di lei. Lei è bellissima, signore! Adorabile! A volte come un grande albero in fiore, a volte come un bianco narciso, piccolo e sottile. Dura come diamante, soffice come raggio di luna. Calda come raggio di sole, fredda come gelo stellare. Fiera e distante come monte innevato, e più allegra di qualsiasi donzella da me vista in primavera con le margheritine tra le chiome. Ma sono tutte sciocchezze e non colgono nel segno.” “Allora dev’esser davvero adorabile,” disse Faramir. “Pericolosamente bella.” “Pericolosa non saprei,” disse Sam. “Mi ha colpito che la gente si porta il pericolo appresso e poi lo trova a Lórien perché ce l’ha portato. Ma forse si potrebbe definirla pericolosa, per la forza che racchiude in sé. Uno, uno finirebbe per schiantarsi contro di lei, come una nave contro uno scoglio; o affocare, come uno hobbit in un fiume. Ma non incolperemmo per questo né lo scoglio né il fiume. Senonché, Boro…” S’interruppe e arrossì. “Sì? Stavi per dire senonché Boromir?” disse Faramir. “Che cosa volevi dire? Che lui il pericolo se l’era portato appresso?” “Sì, signore, chiedo venia, e sì che vostro fratello era un tipo in gamba, se mi è permesso dirlo. Ma voi avete subodorato tutto fin da subito. Ebbene, io ho tenuto d’occhio e ascoltato Boromir lungo l’intero tragitto, fin da Valforra – senza cattive intenzioni nei confronti di Boromir, lo capirete, ma solo per vegliare sul mio padrone – e secondo me lui a Lórien capì chiaramente per la prima volta quello che io avevo già indovinato: quello che voleva. Dal primo istante in cui l’aveva visto, voleva l’Anello del Nemico!” “Sam!” gridò Frodo sgomento. Da un po’ era sprofondato nei pensieri, per uscirne all’improvviso e troppo tardi. “Povero me!” disse Sam sbiancando, e poi facendosi di fuoco. “Ci sono ricascato! Ogni volta che apri quella boccaccia combini un disastro diceva sempre il Veglio, e ne aveva ben donde. Mannaggia e poi mannaggia! “Ora statemi a sentire, signore!” fece rivolto a Faramir con tutto il coraggio che riuscì a raccogliere. “Non vi approfittate del mio padrone perché il suo servitore non è altro che un idiota. Le vostre parole sugli Elfi e sul resto, così belle, mi hanno fatto abbassare la guardia. Ma un conto le parole, un conto i fatti diciamo noi. Ora avete l’occasione di mostrare quello che valete.” “Così pare,” disse Faramir, lentamente e a bassissima voce, con uno strano sorriso. “Sicché questa è la risposta a tutti gli enigmi! L’Anello Unico dato per scomparso dal mondo. E Boromir ha cercato d’impossessarsene con la forza? E voi siete scappati? E a furia di correre siete arrivati… a me! E qui in queste selvagge contrade ho in pugno voi: due mezzomini, e uno stuolo di militi ai miei ordini, e l’Anello degli Anelli. Un bel colpo di fortuna! Un’occasione per Faramir, Capitano di Gondor, di mostrare quel che vale! Ha!” Si alzò in piedi, altissimo e severo, una luce negli occhi grigi. Frodo e Sam saltarono giù dagli sgabelli e si piantarono fianco a fianco con le spalle al muro, armeggiando con l’elsa della spada. Scese il silenzio. Nella caverna tutti gli uomini smisero di parlare e li guardarono stupiti. Ma Faramir tornò a sedersi, ridacchiando piano, e poi di colpo diventò di nuovo serio. “Povero Boromir! Troppo dura per lui la prova!” disse. “Quanto avete aumentato il mio dolore, voi due, strani viandanti da un paese remoto, che portate il pericolo degli Uomini! Ma sapete giudicare gli Uomini meno bene di quanto faccia io con i Mezzomini. Siamo veridici, noi uomini di Gondor. Ci vantiamo di rado, dopo di che agiamo di conseguenza, o moriamo nell’intento. Neanche se lo trovassi lungo la strada lo prenderei ho detto. Fossi anche uomo da desiderare quell’oggetto, e pur se non sapevo con chiarezza cosa fosse quell’oggetto quando parlavo, mi considererei comunque vincolato a quelle mie parole come a un giuramento. “Ma non sono quel genere d’uomo. O sono abbastanza saggio da sapere che ci sono pericoli che un uomo deve rifuggire. Sedete in pace! E consolati, Samplicio. Se ti sembra d’essere inciampato, tu pensa che così doveva andare. Il tuo cuore è perspicace oltre che fedele, e ha visto con più chiarezza dei tuoi occhi. Per strano che possa sembrare, fare una simile dichiarazione a me era sicuro. Potrebbe perfino aiutare il tuo amato padrone. Se sarà in mio potere, tornerà a suo favore. Consolati perciò. Ma non nominare più quell’oggetto ad alta voce. Una volta è bastato.” Gli hobbit tornarono agli sgabelli e sedettero con estrema calma. Gli uomini riattaccarono a bere e a chiacchierare, convinti che si fosse trattato di uno scherzo del capitano con i piccoli ospiti e che si fosse risolto. “Be’, Frodo, adesso finalmente ci capiamo,” disse Faramir. “Se ti sei accollato questa cosa a malincuore, su richiesta d’altri, allora ti compiango e ti rispetto. E rimango sbalordito: tenerlo nascosto e non servirtene. Per me voi siete un nuovo popolo e un nuovo mondo. La tua gente è tutta come te? Il vostro paese dev’essere un regno di pace e di contento, dove i giardinieri devono essere tenuti in grande stima.” “Non tutto lì va bene,” disse Frodo, “ma di certo i giardinieri son stimati.” “Ma la gente comunque si sfinirà, anche nei giardini, come tutte le cose sotto il Sole di questo mondo. E voi siete lontani da casa e stanchi di viaggiare. Per stasera, basta. Dormite, tutti e due… in pace, se vi riesce. Non temete! Non desidero vederlo, né toccarlo, né saperne più di quel che so (è già abbastanza), per tema che il pericolo mi tenda un’imboscata e io superi la prova meno bene di Frodo figlio di Drogo. Ora andate a riposare… prima però ditemi soltanto, se non vi spiace, dove desiderate recarvi e che cosa intendete fare. A me tocca vegliare, attendere e riflettere. Il tempo passa. Domattina ognuno di noi dovrà riprendere alla svelta la strada stabilita.” Passato il primo effetto della paura, Frodo si era accorto di tremare. Ora su di lui calò come una nuvola una grande stanchezza, che non riusciva più a nascondere né a trattenere. “Cercavo un modo per entrare a Mordor,” disse con un fil di voce. “Andavo a Gorgoroth. Devo trovare la Montagna di Fuoco e gettare la cosa nell’abisso del Fato. Me l’ha detto Gandalf. Credo che non ci arriverò mai.” Faramir lo squadrò per un momento con solenne stupore. Poi di colpo lo sostenne quando Frodo vacillò e, sollevatolo con delicatezza, lo portò a letto e lo coricò, coprendolo per farlo stare al caldo. Frodo piombò subito in un sonno profondo. Accanto a lui sistemarono un altro letto per il servitore. Sam esitò un istante, poi con un profondo inchino: “Buonanotte, Capitano, mio signore,” disse. “L’occasione avete saputo coglierla, signore.” “Davvero?” disse Faramir. “Sì, signore, e avete mostrato quanto valete: il massimo.” Faramir sorrise. “Un servitore impertinente, Mastro Samplicio. Ma no: la lode di chi è meritevole non ha prezzo. Eppure non c’è alcunché degno di lode in questo. Non desideravo né mi solleticava agire diversamente da come ho fatto.” “Be’, allora signore,” disse Sam, “voi avete detto che il mio padrone ha un’aria elfica; ed era giusto e vero. Ma per parte mia posso dir questo: anche voi avete una cert’aria, signore, che mi fa pensare a, a… be’, a Gandalf, ai maghi.” “Può darsi,” disse Faramir. “Può darsi che tu avverta da lontano l’aria di Númenor. Buonanotte!” CAPITOLO VI LO STAGNO PROIBITO Frodo si svegliò e vide Faramir chino su di lui. Per un istante, preso dai vecchi timori, si sollevò a sedere e si ritrasse. “Non hai niente da temere,” disse Faramir. “È già mattina?” disse Frodo sbadigliando. “Non ancora, ma la notte sta per finire e la luna piena sta tramontando. Vuoi venire a vederla? E poi c’è una questione sulla quale desidero avere un tuo consiglio. Mi spiace strapparti al sonno, ma vuoi venire con me?” “Certo,” disse Frodo alzandosi con un leggero brivido nel lasciare il tepore delle coperte e delle pelli. A fuoco spento sembrava freddo nella caverna. Nel silenzio il rumore della cascata era forte. Frodo indossò il mantello e seguì Faramir. Sam, svegliato di colpo da un istinto vigile, dapprima vide il letto vuoto del padrone e balzò in piedi. Poi scorse due sagome scure, Frodo e un uomo, incorniciate nell’arcata, ora pervasa da un dubbio biancicore. Si affrettò a seguirli, costeggiando file d’uomini addormentati su giacigli lungo la parete. Nel passare accanto all’imboccatura della caverna vide il Velario, adesso diventato un’abbacinante pellicola di seta, perle e filo d’argento: ghiaccioli fondenti di chiar di luna. Ma non si fermò ad ammirare e girò da un lato per seguire il padrone attraverso l’angusta via d’accesso nella parete della caverna. Prima percorsero un nero corridoio, indi salirono molti gradini bagnati e pervennero così a un pianerottolo scavato nella pietra e illuminato dallo scialbo cielo che baluginava in alto da un lungo e profondo condotto. Da lì si dipartivano due rampe di scale: una conduceva, all’apparenza, in cima all’argine del ruscello; l’altra girava a sinistra. Questa presero. La rampa si snodava verso l’alto come la scala di una torretta. Alla fine sortirono dall’oscurità petrosa e si guardarono intorno. Erano su una larga roccia piatta senza ringhiera né parapetto. Sulla destra, verso oriente, il torrente ricadeva su numerosi terrazzamenti per poi riversarsi in un flusso precipite e riempire un canale spianato d’un oscuro getto d’acqua screziato di schiuma e, increspandosi e scorrendo quasi ai loro piedi, si tuffava a capofitto dalla proda beante sulla sinistra. Lì sul ciglio, in silenzio, un uomo guardava in basso. Frodo si volse a guardare i nastri levigati dell’acqua arcuarsi e inabissarsi. Poi alzò gli occhi e guardò lontano. Il mondo era silente e freddo, come se l’alba fosse vicina. In lontananza, a Ovest, la luna calava, tonda e bianca. Scialbe brume scintillavano nella grande vallata da basso: un vasto baratro di argento fumigante, sotto il quale scorrevano le fredde acque notturne dell’Anduin. Al di là si profilava un negro buiore dove qua e là, freddi, aguzzi, remoti, bianchi come i denti dei fantasmi, corruscavano i picchi degli Ered Nimrais, le Montagne Bianche del reame di Gondor, incappucciate dalle nevi perenni. Per un po’ Frodo rimase sull’alta rupe, corso da un brivido, mentre si domandava se nella vastità delle lande notturne i suoi vecchi compagni fossero in cammino o dormissero, o giacessero morti, avvolti in un sudario di foschia. Perché strapparlo al sonno oblioso e condurlo lì? Sam, che smaniava per ricevere risposta alla stessa domanda, non si trattenne dal mormorare, solo per l’orecchio del padrone, secondo lui: “Bella vista, non c’è dubbio, signor Frodo, ma per il cuore gelida, non parliamo poi delle ossa! Che cosa succede?” Faramir sentì e rispose. “La Luna tramonta su Gondor. La bella Ithil, nell’allontanarsi dalla Terra di Mezzo, posa lo sguardo sulle candide ciocche del vecchio Mindolluin. Qualche brivido lo vale. Ma non è quello che ti ho portato a vedere… quanto a te, Samplicio, nessuno ti ci ha portato, è solo il prezzo che ti tocca pagare per la tua vigilanza. Un sorso di vino basterà a ovviare. Adesso venite a dare un’occhiata!” Si accostò alla sentinella silenziosa sulla scura proda, seguito da Frodo. Sam esitò. Si sentiva già insicuro quanto basta su quell’alta piattaforma bagnata. Faramir e Frodo guardarono giù. E molto in basso scorsero l’acqua bianca riversarsi in uno spumante catino e poi vorticare oscuramente intorno a una profonda conca ovale tra le rocce prima di trovare una via d’uscita attraverso una strettoia e defluire, fumigante e garrula, su estensioni più placide e piane. Il chiar di luna sghembava ancora a piè della cascata e luccicava sulle increspature della conca. D’un subito Frodo s’accorse di una cosa piccola e scura sulla sponda vicina, che si tuffò nel mentre la guardava per sparire poc’oltre il ribollio e il gorgoglio della rapida, fendendo nettamente l’acqua nera come una freccia o una pietra affilata. Faramir si rivolse all’uomo al suo fianco. “Che cos’è secondo te, Anborn? Uno scoiattolo o un martin pescatore? Ci sono martin pescatori neri negli stagni notturni di Boscuro?” “Qualunque cosa sia, non è un uccello,” rispose Anborn. “Ha quattro arti e si tuffa come un uomo; e dimostra anche d’essere piuttosto bravo. Che cosa sta facendo? Cerca dietro il Velario il modo di arrivare al nostro nascondiglio? A quanto pare hanno finito per scoprirci. Mi son portato dietro l’arco e ho piazzato altri arcieri, bravi quasi come me, sulle due sponde. Aspettiamo solo un vostro ordine per tirare, Capitano.” “Tiriamo?” disse Faramir, voltandosi di scatto verso Frodo. Frodo aspettò un istante prima di rispondere. Poi “No!” disse. “No! Vi prego di non farlo.” Se avesse osato, Sam avrebbe detto: “Sì” più rapido e più forte. Pur senza vedere, gli erano bastate le loro parole per indovinare che cosa guardassero. “Allora tu sai che cos’è quell’essere?” disse Faramir. “E adesso che l’hai visto, dimmi perché dovremmo risparmiarlo. Durante tutti i nostri discorsi, mai una volta hai accennato al vostro compagno vagabondo e io sul momento ho lasciato correre. Poteva anche aspettar di farsi prendere e portare al mio cospetto. Ho mandato a cercarlo i miei cacciatori più esperti, ma è riuscito a farla franca e, a parte il qui presente Anborn, che lo ha scorto ieri sera, lo hanno avvistato solo adesso. Ora però ha commesso una violazione ben peggiore della semplice caccia al coniglio sugli altipiani: ha osato venire a Henneth Annûn, e deve espiare con la vita. Questa creatura mi stupisce: segreta e scaltra com’è, viene a sguazzare nello stagno proprio davanti alla nostra finestra. Crede forse che gli uomini dormano tutta la notte senza montare la guardia? Perché si comporta così?” “Le risposte sono due, credo,” disse Frodo. “Da una parte, sa poco degli Uomini e, per quanto scaltro, il vostro rifugio è così ben nascosto che forse non sa che qui si nascondono Uomini. Dall’altra, ad attirarlo qui dev’essere un desiderio soverchiante, più forte della sua prudenza.” “È attratto qui, tu dici?” disse Faramir a bassa voce. “Non è che… allora sa del tuo fardello?” “Eccome se lo sa. Per molti anni lui stesso lo ha portato.” “Lo ha portato lui?” disse Faramir, con un brusco respiro dovuto allo stupore. “Questa faccenda s’ingarbuglia in enigmi sempre nuovi. Allora gli dà la caccia?” “Forse. Per lui è un tesoro. Ma non mi riferivo a quello.” “Ma allora cosa cerca quella creatura?” “Pesci,” disse Frodo. “Guardate!” Sbirciarono giù, verso lo scuro stagno. Una testolina nera spuntò all’altro capo della conca, appena fuori dall’ombra profonda delle rocce. Ci fu un breve argenteo barbaglìo, un mulinello di minute increspature. Nuotò fino al bordo e poi, con mirabile agilità, una ranocchiesca sagoma emerse dall’acqua risalendo la sponda. Subito si sedette e attaccò a rosicchiare qualcosa di piccolo e argentato che luccicava nel voltolarsi: gli ultimi raggi della luna ora cadevano dietro la parete rocciosa a un capo dello stagno. Faramir rise sommessamente. “Pesci!” disse. “È una fame meno pericolosa. O forse no: i pesci dello stagno di Henneth Annûn potrebbero costargli tutto quello che ha da dare.” “Ora ce l’ho sotto tiro,” disse Anborn. “Devo scoccare o no, Capitano? Per chi viene qui non invitato, la nostra legge decreta la morte.” “Aspetta, Anborn,” disse Faramir. “La faccenda è più difficile di quanto non sembri. A questo punto che cos’hai da dire, Frodo? Perché dovremmo risparmiarlo?” “È una creatura miserevole e affamata,” disse Frodo, “e non si rende conto del pericolo che corre. E Gandalf, il vostro Mithrandir, vi avrebbe implorato di non ucciderlo per questa e per altre ragioni. Proibì agli Elfi di farlo. Non so chiaramente perché, e di quello che intuisco non posso parlare apertamente qua fuori. Ma questa creatura è in certo qual modo legata alla mia missione. Fino a quando ci avete trovato e fatto prigionieri, era la mia guida.” “La tua guida!” disse Faramir. “La faccenda diventa ancora più strana. Farei molto per te, Frodo, ma questo non posso permetterlo: lasciare questo subdolo vagabondo libero di andarsene da qui a piacimento, per raggiungerti in seguito magari, se gli garba, o per farsi catturare dagli orchi e riferire tutto quel che sa sotto la minaccia della tortura. Dev’essere ucciso o preso prigioniero. Ucciso, se non lo facciamo prigioniero al più presto. Ma come catturare questa viscida creatura dalle molte maschere se non con un dardo piumato?” “Fatemi arrivare silenziosamente fino a lui,” disse Frodo. “Tenete pure l’arco teso e, se fallisco, colpite me. Io non fuggirò.” “Allora va’ e fa’ presto!” disse Faramir. “Se se la cava, dovrà poi essere il tuo fedele servo per il resto dei suoi giorni infelici. Guida Frodo fino all’argine, Anborn, e senza far rumore. Quell’essere ha naso e orecchie. Dammi il tuo arco.” Anborn brontolò e fece strada giù per la scala a chiocciola fino al pianerottolo e poi su per l’altra scala fino a che da ultimo non giunsero a una stretta apertura coperta da folti cespugli. Attraversatala in silenzio, Frodo si trovò in cima alla sponda meridionale sopra lo stagno. Ormai faceva buio e le cascate erano grigie e pallide e riflettevano soltanto il chiar di luna che indugiava in cielo a occaso. Di Gollum non c’era traccia. Andò avanti ancora un poco e Anborn si portò pian piano alle sue spalle. “Va’ avanti!” bisbigliò all’orecchio di Frodo. “Sta’ attento sulla destra. Se cadi nello stagno, poi solo il tuo amico pescatore ti potrà salvare. E non dimenticare che ci sono arcieri nelle vicinanze, anche se non li vedi.” Frodo procedette carponi, usando le mani alla maniera di Gollum, per tastare il terreno e tenersi in equilibrio. Le rocce erano per lo più piatte e lisce ma scivolose. Si fermò e tese l’orecchio. Da principio udì solo il rumore della cascata che scorreva ininterrottamente alle sue spalle. Di lì a poco però udì, non molto lontano, un sibilante mormorio. “Pesssci, bei pesssci. Faccia Bianca è sparita, tesoro mio, finalmente, sì. Ora possiamo mangiare pesce in pace. No, non in pace, tesoro. Perché Tesoro è perduto; sì, perduto. Sporchi hobbit, cattivi hobbit. Andati via e ci hanno lasciato, gollum; e Tesoro andato via. Soltanto il povero Sméagol tutto solo. Niente Tesoro. Cattivi Uomini lo prenderanno, ruberanno il mio Tesoro. Ladri. Noi li odia. Pesssci, bei pesssci. Ci fa forti. Fa occhi brillanti, mani forti, sì. Strozzali, tesoro. Strozzali tutti, sì, se abbiamo l’occasione. Bei pesssci. Bei pesssci!” E continuò così, incessantemente quasi come la cascata, interrotto soltanto da un vago rumor di sbavamenti e borboglii. Frodo rabbrividì, ascoltando con pietà e disgusto. Desiderava che smettesse, e sperava di non dover più udire quella voce. Anborn non era lontano. Poteva strisciare indietro e chiedergli di far tirare i cacciatori. Probabilmente si sarebbero avvicinati quanto basta, mentre Gollum s’ingozzava senza stare all’erta. Un unico tiro preciso e Frodo si sarebbe liberato per sempre di quella miserabile voce. Ma no, Gollum ora poteva accampare diritti su di lui. Il servo ha diritti da accampare sul padrone per i servizi resi, anche se resi per paura. Se non fosse stato per Gollum sarebbero sprofondati nelle Paludi Morte. Per di più Frodo sapeva con estrema chiarezza, chissà come, che Gandalf non avrebbe voluto. “Sméagol!” disse piano. “Pesssci, bei pesssci,” disse la voce. “Sméagol!” disse, un po’ più forte. La voce s’interruppe. “Sméagol, il Padrone è venuto a cercarti. Il Padrone è qui. Vieni, Sméagol!” Per tutta risposta ottenne un tenue sibilo, come di fiato trattenuto. “Vieni, Sméagol!” disse Frodo. “Siamo in pericolo. Gli Uomini ti uccideranno, se ti trovano qui. Sbrigati a venire, se vuoi scampare alla morte. Vieni dal Padrone!” “No!” disse la voce. “Il Padrone non buono. Lascia il povero Sméagol e va con nuovi amici. Il Padrone può aspettare. Sméagol non ha finito.” “Non c’è tempo,” disse Frodo. “Porta il pesce con te. Vieni!” “No! Devo finire il pesce.” “Sméagol!” disse Frodo disperato. “Il Tesoro si arrabbierà. Io prenderò il Tesoro e dirò: fagli ingoiar le ossa e soffocalo. Mai più mangerai pesce. Vieni, il Tesoro aspetta!” Ci fu un sibilo acuto. E di lì a poco Gollum emerse dall’oscurità a quattro zampe, come un cane sperduto richiamato all’ordine. Aveva un pesce mezzo mangiato in bocca e un altro in mano. Si avvicinò a Frodo, quasi naso contro naso, e lo fiutò. Gli occhi pallidi brillavano. Poi si tolse il pesce di bocca e si sollevò. “Bravo Padrone!” sussurrò. “Bravo hobbit, tornato dal povero Sméagol. Il buon Sméagol viene. Adesso andiamo, andiamo presto, sì. Attraverso gli alberi, mentre le Facce sono scure. Sì, vieni, andiamo!” “Sì, fra poco andremo,” disse Frodo. “Non subito però. Verrò con te, come promesso. Prometto di nuovo. Non ora però. Non sei ancora al sicuro. Io ti salverò, ma tu devi fidarti di me.” “Noi dobbiamo fidarci del Padrone?” disse Gollum dubbioso. “Perché? Perché non partire subito? Dov’è l’altro hobbit, quello rabbioso e villano? Dov’è?” “Lassù,” disse Frodo, indicando la cascata. “Senza di lui non parto. Dobbiamo tornare da lui.” Ebbe un tuffo al cuore. Somigliava troppo a un raggiro. Faramir non avrebbe permesso che uccidessero Gollum, non era questo che in realtà temeva Frodo, ma probabilmente lo avrebbe fatto prigioniero e legato; e il comportamento di Frodo sarebbe senz’altro parso una slealtà alla povera creatura sleale. Impossibile probabilmente anche solo fargli capire o credere che Frodo gli aveva salvato la vita nell’unico modo a sua disposizione. Che altro fare per mantener fede, nei limiti concessigli, agli impegni presi con le due parti? “Vieni!” disse. “Altrimenti il Tesoro si arrabbierà. Ora risaliamo il torrente e torniamo indietro. Vai, vai, precedimi!” Gollum avanzò strisciando lungo il bordo per un breve tratto, annusando con sospetto. Di lì a poco si fermò e alzò la testa. “Qui c’è qualcosa!” disse. “Non uno hobbit.” A un tratto si girò. Negli occhi sporgenti guizzava una luce verde. “Padrone, padrone!” sibilò. “Cattivo! Malfido! Falso!” Sputò e protese le lunghe braccia dalle dita prensili. In quella la grande sagoma nera di Anborn si profilò dietro di lui e gli piombò addosso. Una mano grossa e forte l’agguantò per la collottola e l’immobilizzò. Gollum si girò come un fulmine, tutto bagnato e viscido qual era, torcendosi come un’anguilla, mordendo e graffiando come un gatto. Ma altri due uomini emersero dall’ombre. “Sta’ fermo!” disse uno di loro. “O ti riempiamo di aghi come un porcospino. Sta’ fermo!” Gollum s’afflosciò e cominciò a piangere e frignare. Senza tanti complimenti, lo legarono. “Piano, piano,” disse Frodo. “Non è mica forte come voi. Evitate, se potete, di fargli male. Vedrete che si calmerà. Sméagol! Non ti faranno del male. Ci sono io qui con te, e non ti succederà niente. Prima devono uccidere me. Fidati del Padrone!” Gollum si girò e gli sputò addosso. Gli uomini lo sollevarono, gli calarono un cappuccio sugli occhi e lo portarono via. Frodo li seguì, sentendosi alquanto spregevole. Passarono attraverso l’apertura dietro i cespugli e rifecero scale e corridoi per tornare alla caverna, dove avevano acceso due o tre torce. Gli uomini si stavano svegliando. C’era anche Sam, che lanciò una strana occhiata al floscio fagotto che portavano. “Preso?” disse a Frodo. “Sì. Be’ no, non l’ho preso. È venuto lui da me, perché sulle prime purtroppo si fidava. Non volevo che lo legassero così. Spero che vada tutto bene; ma odio tutta questa faccenda.” “Anch’io,” disse Sam. “E non andrà mai bene niente dove ci sarà questo impiastro.” Un uomo si avvicinò e fece cenno agli hobbit di seguirlo nel recesso in fondo alla caverna. Faramir era seduto lì, e avevano riacceso la lampada nella nicchia sopra la sua testa. Con un gesto li invitò a sedersi sugli sgabelli accanto a lui. “Portate vino per gli ospiti,” disse. “E portate il prigioniero al mio cospetto.” Portarono il vino, e poi arrivò Anborn trascinando Gollum. Gli tolse il cappuccio e lo mise in piedi, piazzandosi alle spalle per sostenerlo. Gollum sbatté gli occhi, celando la malizia dello sguardo dietro le palpebre pesanti e pallide. Aveva un’aria invero miseranda, fradicio e gocciolante, puzzava di pesce (in mano ne stringeva ancora uno); le rade ciocche pendevano come fetida malerba sulla fronte ossuta, tirava su col naso. “Lasciateci liberi! Lasciateci liberi!” disse. “La corda ci fa male, sì, fa male, e non abbiamo fatto niente.” “Niente?” disse Faramir, lanciando un’occhiata penetrante alla misera creatura, senza però che il viso esprimesse collera, pietà o meraviglia. “Niente? Non hai mai fatto niente che meriti i legacci o una peggiore punizione? Comunque non sta a me giudicare, per fortuna. Ma stanotte sei venuto dove venire si espia con la morte. I pesci di quello stagno si pagano a caro prezzo.” Gollum lasciò cadere il pesce dalla mano. “Non voglio pesce,” disse. “Il prezzo non lo stabilisce il pesce,” disse Faramir. “Il solo fatto di venir qui a guardare lo stagno comporta la pena di morte. Finora ti ho risparmiato su preghiera del qui presente Frodo che sostiene di esserti, almeno lui, riconoscente. Ma devi convincere anche me. Come ti chiami? Donde vieni? Dove vai? Quali sono le tue mire?” “Siamo perduti, perduti,” disse Gollum. “Niente nome, niente mire, niente Tesoro, niente. Solo vuoto. Solo fame; sì, abbiamo fame. Pochi pesciolini, cattivi ossuti pesciolini per una povera creatura, e loro dicono morte. Così saggi sono; così giusti, così tanto giusti.” “Non molto saggi,” disse Faramir. “Ma giusti: forse sì, nei limiti concessi alla nostra poca saggezza. Slegalo, Frodo!” Faramir prese uno stiletto dalla cinta e lo porse a Frodo. Fraintendendo il gesto, Gollum strillò e cadde a terra. “Ma insomma, Sméagol!” disse Frodo. “Devi fidarti di me. Non ti abbandonerò. Rispondi sinceramente, se puoi. Ti farà bene, non male.” Tagliò la fune ai polsi e alle caviglie di Gollum e lo mise in piedi. “Vieni qui!” disse Faramir. “Guardami! Sai come si chiama questo posto? Ci sei mai stato prima?” Lentamente Gollum alzò gli occhi e guardò con reticenza in quelli di Faramir. I suoi persero ogni luce e per un istante si fissarono vacui e incolori nei chiari occhi incrollabili dell’uomo di Gondor. Seguì un silenzio immoto. Poi Gollum chinò il capo e s’accasciò fino a rannicchiarsi tremebondo al suolo. “Non sappiamo e non vogliamo sapere,” piagnucolò. “Mai venuti qui; mai torneremo.” “Nella tua mente ci sono porte sprangate e finestre chiuse, che danno su camere oscure,” disse Faramir. “Ma, in questo caso, secondo me tu stai dicendo la verità. Buon per te. Su cosa vuoi giurare che non tornerai mai più qui; né mai ci guiderai creatura vivente né a segni né a parole?” “Il Padrone sa,” disse Gollum, lanciando un’occhiata diffidente a Frodo. “Sì, lui sa. Noi prometteremo al Padrone, se ci salverà. Giureremo su Quello, sì.” Strisciò ai piedi di Frodo. “Salvateci, caro Padrone!” frignò. “Sméagol promette sul Tesoro, promette lealmente. Mai più tornare, mai parlare, no mai! No, tesoro, no!” “Sei convinto?” disse Faramir. “Sì,” disse Frodo. “A questo punto o dovete accettare la promessa o applicare la vostra legge. Altro non otterrete. Ma io ho promesso che, se veniva con me, non sarebbe stato maltrattato. E non intendo mostrarmi sleale.” Per un attimo Faramir rimase pensieroso. “Benissimo,” disse alla fine. “Ti cedo al tuo padrone, a Frodo figlio di Drogo. A lui decretare che cosa ne sarà di te!” “Ma, Sire Faramir,” disse Frodo inchinandosi, “non vi siete ancora pronunciato nei confronti del suddetto Frodo, e finché non si saprà il verdetto, lui non potrà fare piani per sé né per i suoi compagni. Avete rinviato il giudizio al mattino; ma questo è ormai prossimo.” “Allora pronuncerò la mia sentenza,” disse Faramir. “Per quanto è in mio potere, per concessione di un’autorità più alta, io dichiaro te, Frodo, libero di circolare nel regno di Gondor fino al limite delle antiche frontiere; ma né tu né altri al tuo seguito avete il permesso di venire senza invito in questi luoghi. Questa sentenza sarà in vigore per un anno e un giorno, indi scadrà, a meno che tu non venga a Minas Tirith prima del termine e ti presenti al Sire nonché Castaldo della Città. Nel qual caso lo supplicherei di confermare quel che ho fatto e di prolungarlo a vita. Nel frattempo, chiunque tu prenda sotto la tua protezione sarà sotto la mia protezione e sotto lo scudo di Gondor. Hai trovato risposta?” Frodo fece un profondo inchino. “L’ho trovata,” disse, “e mi metto a vostra disposizione, se i miei servigi valgono qualcosa per chi è così nobile e degno di rispetto.” “Valgono molto,” disse Faramir. “E ora, prendi questa creatura, questo Sméagol, sotto la tua protezione?” “Prendo Sméagol sotto la mia protezione,” disse Frodo. Sam fece un sonoro sospiro; e non per i convenevoli che, da bravo hobbit, approvava appieno. Anzi, nella Contea la cosa avrebbe richiesto una marea d’inchini e di parole. “Sappi allora,” disse Faramir, rivolto a Gollum, “che su di te pende una condanna a morte; ma, finché starai al fianco di Frodo, da parte nostra non dovrai temere. Se però uno di Gondor ti trovasse lontano da lui, la sentenza verrà eseguita. E possa la morte trovarti prontamente, dentro o fuori Gondor, se non lo servi a dovere. Ora rispondimi: dove volevi andare? Lui dice che eri la sua guida. Dove lo stavi conducendo?” Gollum non rispose. “Questo non può restar segreto,” disse Faramir. “Rispondimi, altrimenti ribalterò il verdetto.” Ma Gollum non rispose. “Risponderò io al posto suo,” disse Frodo. “Mi ha condotto, come gli avevo chiesto, alle Porte Nere; ma erano invalicabili.” “Non ci sono porte aperte nella Terra Senza Nome,” disse Faramir. “Al che noi abbiamo deviato e seguito la strada che mena a Sud,” riprese Frodo; “perché a suo dire c’è, o potrebbe esserci, un sentiero vicino a Minas Ithil.” “Minas Morgul,” disse Faramir. “Non lo so con precisione,” disse Frodo; “ma il sentiero s’inerpica, credo, sui monti dal versante settentrionale della valle ove si trova l’antica città. Sale fino a un’alta sella per poi ridiscender verso… quel che c’è dall’altra parte.” “Conosci il nome di quell’alto passo?” disse Faramir. “No,” disse Frodo. “Si chiama Cirith Ungol.” Gollum sibilò aspramente e si mise a mugugnare tra sé. “Non si chiama così?” disse Faramir rivolto a lui. “No!” disse Gollum, e poi strillò, come se qualcosa lo avesse trafitto. “Sì, sì, una volta abbiamo sentito quel nome. Ma che cosa c’importa del nome? Il Padrone dice che deve entrare. Perciò noi dobbiamo tentare una via. Non c’è altra via da tentare, no.” “Non c’è altra via?” disse Faramir. “Come fai a saperlo? E chi ha esplorato tutti i confini dell’oscuro reame?” Fissò a lungo Gollum pensieroso. Di lì a poco parlò nuovamente. “Porta via questa creatura, Anborn. Trattala gentilmente, ma tienila d’occhio. E tu, Sméagol, non provare a tuffarti nelle cascate. Le rocce hanno certi denti che ti ucciderebbero anzitempo. Ora lasciaci e porta via il tuo pesce!” Anborn uscì e Gollum lo seguì strisciando. Davanti al recesso chiusero la tenda. “Frodo, secondo me ti comporti con molta imprudenza in questo frangente,” disse Faramir. “E, sempre secondo me, non dovresti andare con questa creatura. È malvagia.” “No, non del tutto malvagia,” disse Frodo. “Non del tutto, forse,” disse Faramir; “ma la malizia la divora come una cancrena, e il male aumenta. Gollum non ti porterà a niente di buono. Se ti separi da lui, gli darò un salvacondotto e una guida per accompagnarlo in qualunque punto delle frontiere di Gondor scelto da lui.” “Non lo accetterebbe,” disse Frodo. “Mi seguirebbe come fa da tanto tempo. E gli ho promesso molte volte di prenderlo sotto la mia protezione e di andare dove mi conduceva. Non vorrete che rompa la mia promessa?” “No,” disse Faramir. “Ma il mio cuore lo vorrebbe. Consigliare a un altro di rompere un patto anziché farlo di persona sembra il male minore, specie se si tratta di un amico destinato involontariamente a scapitarne. Ma no… se Gollum verrà con te, ora dovrai sopportarlo. Però non sei tenuto a recarti a Cirith Ungol, io credo, di cui non ti ha detto tutto ciò che sa. Questo l’ho avvertito con chiarezza nella sua mente. Non andare a Cirith Ungol!” “Dove dovrei andare allora?” disse Frodo. “Dovrei tornare alle Porte Nere e consegnarmi alle sentinelle? Che cosa sapete di quel posto che rende il suo nome così temibile?” “Di certo niente,” disse Faramir. “Di questi tempi noi di Gondor non passiamo mai a est della Strada, e nessuno di noi più giovani l’ha mai fatto, né ha messo piede sulle Montagne dell’Ombra. Di esse conosciamo solo antiche relazioni e le dicerie di un tempo. Ma un oscuro terrore alberga lungo i valichi sopra Minas Morgul. Se si nomina Cirith Ungol, gli anziani e i custodi della tradizione sbiancano e ammutiscono. “Nella valle di Minas Morgul il male subentrò molto tempo fa, e costituiva una minaccia e un timore quando il Nemico discacciato dimorava ancora lontano e la maggior parte di Ithilien era ancora in mano nostra. Come saprai, Minas Morgul era un tempo una roccaforte, fiera e bella, Minas Ithil, gemella della nostra città. Ma se ne impadronirono uomini feri che il Nemico nella sua pristina possa aveva dominato e che, dopo la sua caduta, erravano privi di un tetto e di un padrone. Si dice che i loro capi fossero uomini di Númenor piombati in un’oscura cattiveria; a loro il Nemico aveva dato anelli del potere, e li aveva divorati: erano diventati spettri viventi, terribili e malefici. Dopo la sua partenza presero Minas Ithil e lì s’insediarono, riempiendo la città, e tutta la vallata circostante, di marciume: sembrava vuota e non lo era perché, fra quelle mura in rovina, viveva una paura informe. C’erano Nove Signori e, dopo il ritorno del loro Padrone, che favorirono e prepararono in segreto, ridivennero potenti. Allora i Nove Cavalieri emersero dai cancelli dell’orrore e noi non riuscimmo a fronteggiarli. Non avvicinarti alla loro cittadella. Ti scopriranno. È un luogo d’insonne malvagità, pieno d’occhi sempre vigili. Non prender quella via!” “Ma dove altro m’indirizzereste?” disse Frodo. “Voi stesso non sapreste, a quel che dite, guidarmi fino ai monti, né al di là. Ma al di là dei monti io devo andare, per via dell’impegno solenne preso davanti al Consiglio, e trovare una via o perire nella ricerca. E se tornassi indietro, rifiutando di percorrere la strada fino in fondo, dove andrei fra gli Elfi o gli Uomini? Mi fareste venire a Gondor con questa Cosa, la Cosa che ha reso vostro fratello folle di desiderio? Che effetto sortirebbe a Minas Tirith? Finiranno per esserci due Minas Morgul che si guatano ghignando attraverso una morta landa piena di putredine?” “Non lo vorrei,” disse Faramir. “Allora cosa vorreste che facessi?” “Non lo so. Però non vorrei vederti andare incontro alla morte o al supplizio. E non credo che Mithrandir avrebbe scelto questa via.” “Ma siccome lui non c’è, sono costretto a seguire i sentieri che trovo. E non c’è tempo per lunghe ricerche,” disse Frodo. “È un fato crudele e un’impresa disperata,” disse Faramir. “Ma almeno ricorda il mio avvertimento: sta’ attento alla tua guida, Sméagol. Ha già ucciso prima d’ora. L’ho letto in lui.” Sospirò. “Be’, così c’incontriamo e ci lasciamo, Frodo figlio di Drogo. Con te non serve mitigare le parole: non spero di rivederti un dì sotto questo Sole. Ma la mia benedizione accompagnerà te e tutto il tuo popolo. Riposa un poco adesso, mentre ti preparano da mangiare. “Mi piacerebbe sapere come questo strisciante Sméagol è venuto in possesso della Cosa di cui parliamo, e come l’ha persa, ma non ti voglio importunare adesso. Se mai dovessi, al di là di ogni speranza, tornare nelle terre dei vivi e, seduti sotto un muro assolato, ci riraccontassimo le nostre storie, ridendo delle passate pene, allora me lo dirai. Fino a quel momento, o a qualche altro momento al di là della visione delle Pietre Veggenti di Númenor, addio!” Si alzò e fece un profondo inchino a Frodo e, scostata la tenda, rientrò nella caverna. CAPITOLO VII VIAGGIO AL CROCEVIA Frodo e Sam tornarono ai giacigli e si coricarono in silenzio, riposando per un po’, mentre gli uomini si rimettevano in moto e avviavano le attività della giornata. Dopo qualche tempo portarono acqua agli hobbit, che poi condussero a un tavolo apparecchiato per tre. Faramir si sdigiunò con loro. Non dormiva da prima della battaglia del giorno precedente, eppure non sembrava stanco. Una volta finito, si alzarono da tavola. “Che la fame non abbia a tormentarvi per la via,” disse Faramir. “Avete poche provviste, ma ho ordinato di metter nei vostri fagotti una piccola scorta di cibo adatto a chi viaggia. Dato che vi spostate in Ithilien, non sarà certo l’acqua a mancarvi, ma non bevete dai torrenti che sgorgano da Imlad Morgul, la Valle della Morte Vivente. Un’altra cosa devo dirvi. Esploratori e spie son tutti rientrati, anche quelli che si sono infiltrati in vista del Morannon. Hanno tutti notato una strana cosa. Il territorio è vuoto. Niente lungo la strada, nessun rumor di passi, di corno, di freccia s’ode in giro. Un silenzio sospeso aleggia sulla Terra Senza Nome. Non so che cosa lasci presagire. Ma l’ora corre incontro a una grande conclusione. È in arrivo la tempesta. Affrettatevi finché potete! Se siete pronti, partiamo. Tra breve il Sole sorgerà dall’ombra.” Gli uomini consegnarono agli hobbit i fagotti (un po’ più pesanti di prima) e anche due robusti bastoni di legno lucido, ferrato, coi pomelli lavorati e corsi da cinghie di cuoio intrecciate. “Non ho doni adatti da darvi al momento del distacco,” disse Faramir; “ma prendete questi bastoni. Potranno essere utili a chi cammina o s’inerpica in zone selvagge. Li usano gli uomini delle Montagne Bianche; anche se questi li abbiamo accorciati per voi e ferrati di nuovo. Sono ricavati dal bell’albero lebethron, quello preferito dai falegnami di Gondor, e possiedono il pregio di trovar la via e di fare ritorno. Un pregio che non perderanno del tutto, spero, nell’Ombra in cui entrerete!” Gli hobbit fecero un profondo inchino. “Graziosissimo sire,” disse Frodo, “Elrond Mezzelfo mi aveva detto che lungo la via avrei trovato l’amicizia, segreta e inaspettata. Di certo non mi sarei aspettato un’amicizia come quella che mi avete riservato. Averla trovata muta il male in un gran bene.” E si apprestarono a partire. Tirarono fuori Gollum da qualche angolo o nascondiglio, e sembrava più a suo agio di prima, anche se si teneva al fianco di Frodo ed evitava lo sguardo di Faramir. “La tua guida dev’esser bendata,” disse Faramir, “mentre tu e il tuo servitore Samplicio, se volete, ne siete dispensati.” Gollum strillò, si divincolò e si aggrappò a Frodo, quando fecero per bendargli gli occhi; e Frodo disse: “Bendateci tutti e tre, a partire da me, allora forse si renderà conto che non vogliamo fargli del male.” Così fecero e li condussero fuori dalla caverna di Henneth Annûn. Dopo aver attraversato corridoi e scale, sentirono l’aria del mattino, fresca e fragrante, intorno a loro. Proseguirono bendati per un altro breve tratto, prima salendo, poi declinando dolcemente. Alla fine la voce di Faramir ordinò di togliere le bende. Erano di nuovo sotto le frasche dei boschi. Il rumore della cascata non si udiva, perché un lungo pendio volto a meridione si frapponeva tra loro e la forra ove scorreva il torrente. A ovest scorgevano la luce attraverso gli alberi, come se lì il mondo giungesse a un brusco termine, su una proda protesa solo verso il cielo. “Qui le nostre strade si separano per l’ultima volta,” disse Faramir. “Se seguirete il mio consiglio, non prenderete subito a oriente. Continuate dritto, così i boschi vi proteggeranno per molte miglia. A occidente si trova un ciglione dove il terreno scende nelle grandi vallate, a volte di botto e a strapiombo, altre seguendo le pendici. Tenetevi presso il ciglione e il limitare della foresta. Direi che all’inizio del viaggio potrete procedere anche alla luce del giorno. Il paese sogna, immerso in una falsa pace, e per un poco il male si è ritratto. Fate buon viaggio, finché potete!” Poi abbracciò gli hobbit, secondo l’usanza del suo popolo, chinandosi e ponendo le mani sulle loro spalle e baciandoli in fronte. “Che la benevolenza di tutti gli uomini dabbene vi accompagni!” disse. Frodo e Sam s’inchinarono fino a terra. Poi Faramir si volse e senza guardare indietro li lasciò per andar dalle due guardie che si tenevano a poca distanza. Gli hobbit si stupirono vedendo con quanta rapidità quegli uomini vestiti di verde adesso si muovevano, sparendo quasi in un batter d’occhio. La foresta dove prima era Faramir sembrava vuota e tetra, come un sogno volato via. Frodo sospirò e si volse verso sud. Quasi a ribadire il suo sprezzo per tutti quei convenevoli, Gollum andava raspando nel terriccio ai piedi di un albero. “Già di nuovo affamato?” pensò Sam. “Be’, ecco che ci risiamo!” “Se ne sono andati finalmente?” disse Gollum. “Uomini cattivi e dissspettosi! Il collo di Sméagol fa ancora male, sì fa male. Andiamo!” “Sì, andiamo,” disse Frodo. “Ma se non sai far altro che parlare male di chi ha mostrato compassione per te, sta’ zitto!” “Caro Padrone!” disse Gollum. “Sméagol stava solo scherzando. Perdona sempre lui, sì, sì, perfino gli scherzetti del caro Padrone. Oh sì, caro Padrone, caro Sméagol!” Frodo e Sam non risposero. Caricato in spalla il fagotto e impugnato il bastone, s’inoltrarono nei boschi di Ithilien. Quel giorno riposarono due volte e consumarono un po’ delle vettovaglie fornite da Faramir: frutta secca e carne salata sufficienti per parecchi giorni; e una dose di pane da mangiare mentre era ancora fresco. Gollum non toccò cibo. Il sole sorse e trascorse invisibile su in alto, per poi iniziare a scendere e, attraverso gli alberi a occaso, la luce s’indorò; e loro continuavano a marciare nella fresca ombra verde, e intorno a loro tutto taceva. Gli uccelli sembravano volati tutti via o ammutoliti. Il buio arrivò presto nei boschi silenziosi e, anzi il calar della notte, fecero sosta, stremati, dopo aver percorso sette leghe o più da Henneth Annûn. Steso su un rialzo di terriccio sotto un’antica pianta, Frodo dormì tutta la notte. Accanto a lui Sam era più agitato: si svegliò molte volte, ma di Gollum, che se l’era svignata non appena gli altri si erano sistemati per riposare, non c’era traccia. Vuoi che avesse dormito da solo in qualche covo nei paraggi, vuoi che si fosse aggirato furtivamente per tutta la notte, non lo disse; ma tornò ai primi albori e svegliò i compagni. “Devono alzarsi, sì, devono!” disse. “Molta strada ancora da fare. Hobbit devono far presto!” La giornata passò non molto diversamente da quella che l’aveva preceduta, a parte il fatto che il silenzio sembrava più profondo; l’aria diventò plumbea e, sotto gli alberi, quasi soffocante. Era come se il tuono covasse. Gollum si arrestava spesso, fiutando l’aria, e poi mugugnava tra sé e li spronava ad accelerare. Quando la terza tappa della giornata volgeva al termine e il pomeriggio scemava, la foresta si aprì e gli alberi, ora più massicci, si sparpagliarono. Grandi lecci dalla circonferenza enorme si ergevano scuri e solenni in ampie radure con, qua e là, frassini canuti e querce giganti che iniziavano appena a mettere i germogli verdi e marrone. Intorno si stendevano lunghi tratti d’erba verde screziati di celidonie e anemoni, bianchi e azzurri, ora richiusi nel sonno; e poi campi popolati di foglie dei giacinti di bosco: gli esili steli delle campanule spuntavano già dal terriccio. Non si scorgeva creatura vivente, né uccello né animale, ma in quegli spazi aperti Gollum spauriva, e adesso procedevano con cautela, schizzando da una lunga ombra all’altra. La luce stava sfumando in fretta quando giunsero alla fine della foresta. Sedettero sotto una vecchia quercia nodosa che mandava giù le radici contorte lungo un’erta scarpata franosa. Davanti a loro avevano una profonda valle offuscata. All’altro capo i boschi si ricompattavano, azzurri e grigi nella cupa sera, e proseguivano in direzione sud. Sulla destra ardevano le Montagne di Gondor, remote a Occidente, sotto un cielo a chiazze infocate. Sulla sinistra, il buio: le mura imponenti di Mordor; e da quel buio emergeva la lunga valle, che scendeva scoscesa in una depressione sempre più larga verso l’Anduin. Sul fondo scorreva un torrente impetuoso: Frodo udiva la voce petrosa montare attraverso il silenzio; e accanto, sul lato citeriore, una strada si srotolava verso il basso come un pallido nastro per affondare in grigie brume gelide non tocche da sprazzi di tramonto. A Frodo parve d’intravedere in lontananza, come galleggianti su un umbratile mare, le alte cime opache e le guglie infrante di antiche torri abbandonate e scure. Si rivolse a Gollum. “Sai dove siamo?” disse. “Sì, Padrone. Posti pericolosi. Questa è la strada dalla Torre della Luna, Padrone, che arriva alla città distrutta sulle sponde del Fiume. La città distrutta, sì, posto molto cattivo, pieno di nemici. Non dovevamo seguire il consiglio degli Uomini. Gli hobbit si sono allontanati molto dal cammino. Ora devono andare a est, lassù.” Agitò il braccio scarno verso le fosche montagne. “E non possiamo usare questa strada. Oh no! Gente crudele viene dalla Torre seguendo questa direzione.” Frodo portò lo sguardo sulla strada. Almeno al momento niente si muoveva. Sembrava, solitaria e disertata, andare incontro a vuote rovine nella nebbia. Ma un che di malefico aleggiava nell’aria, come se in effetti cose invisibili trascorressero su e giù. Frodo rabbrividì nel riportare l’occhio sulle lontane guglie ormai quasi svanite nella notte, e il rumore dell’acqua sembrava freddo e crudele: la voce di Morgulduin, il torrente inquinato che scorreva dalla Valle degli Spettri. “Che cosa dobbiamo fare?” disse. “Ne abbiamo fatta parecchia di strada. Sarà il caso di cercare un posto nei boschi dietro di noi dove poterci nascondere.” “Inutile nascondersi al buio,” disse Gollum. “È di giorno che ora gli hobbit devono nascondersi, sì, di giorno.” “Oh insomma!” disse Sam. “Dobbiamo riposarci un po’, anche se poi ci toccherà rialzarci nel cuore della notte. Ci resteranno altre ore di buio e tu avrai tempo di guidarci per un lungo tratto, se conosci la via.” Gollum acconsentì con riluttanza e tornò verso gli alberi, avanzando per un po’ in direzione est lungo i margini radi del bosco. Non voleva dormire per terra così vicino alla strada infida e, dopo qualche discussione, si arrampicarono tutti e tre nell’inforcatura di un grande leccio dai rami fitti fitti che scaturivano assieme dal tronco e costituivano un buon nascondiglio e un rifugio abbastanza comodo. Scese la notte e sotto la chioma fogliare dell’albero fu buio totale. Frodo e Sam bevvero un sorso d’acqua e mangiarono un po’ di pane e frutta secca; Gollum invece s’aggomitolò e si addormentò all’istante. Gli hobbit non chiusero occhio. Doveva esser passata da poco la mezzanotte quando Gollum si svegliò: a un tratto si accorsero dei suoi pallidi occhi spalpebrati che luccicavano puntati su di loro. Gollum ascoltava e annusava, ciò che sembrava essere, come avevano notato in precedenza, il suo metodo abituale per appurare l’ora di notte. “Siamo riposati? Abbiamo fatto un bel sonno?” disse. “Andiamo!” “Non lo siamo e non l’abbiamo fatto,” ringhiò Sam. “Ma se dobbiamo andare, andiamo.” Gollum si lasciò cadere dai rami dell’albero sulle quattro zampe, seguito più lentamente dagli hobbit. Non appena toccato terra si rimisero in marcia guidati da Gollum verso est, su per gli scuri declivi. Vedevano poco: ora la notte era così fonda che neanche si accorgevano dei tronchi prima di andarci a sbattere. Il terreno si fece più accidentato e procedere riusciva più difficile, ma Gollum non sembrava affatto in difficoltà. Li guidava attraverso boschetti e distese di pruni; a volte lungo l’orlo di un botro profondo o di un pozzo scuro, a volte in fondo a neri fossi ricoperti di boscaglia e poi di nuovo fuori; e se mai scendevano un poco, il pendio seguente era sempre più lungo e più scosceso. Ascendevano regolarmente. Alla prima sosta si volsero a guardare e a stento scorsero la volta della foresta che si erano lasciata alle spalle stesa come un’ombra densa e vasta, una notte più scura sotto lo scuro cielo vuoto. Da Oriente sembrava lentamente profilarsi un gran nerume che divorava le fioche stelle sfocate. Più in là la luna calante sfuggì alla nube inseguitrice, ma tutt’intorno aveva un alone gialligno. Alla fine Gollum si rivolse agli hobbit. “Tra poco giorno,” disse. “Hobbit devono far presto. Non è sicuro stare allo scoperto in questi posti. Sbrigatevi!” Affrettò il passo, e loro lo seguirono stancamente. Ben presto cominciarono a salire una grande dorsale. In buona parte era coperta da una folta vegetazione di ginestre, mirtilli e rovi bassi e duri, anche se qua e là si aprivano radure, cicatrici di fuochi recenti. Man mano che si avvicinavano alla cima, i cespugli di ginestre diventarono più frequenti; erano alti e vecchissimi, dalle lunghe gambe scheletriche in basso, in alto folti, e già gettavano gialli germogli corruschi nell’oscurità esalando un sentore dolciastro. Così alte le ispide fratte che gli hobbit ci camminavano sotto senza piegarsi, passando attraverso lunghe navate secche su un tappeto di spesso terriccio spinoso. Arrivati al lembo estremo di quel vasto dorso collinare interruppero la marcia e strisciarono a nascondersi sotto un groppo di pruni. La ramaglia ritorta, prostrata al suolo, era schiacciata da un groviglio rampicante di vecchi rovi. Molto addentro c’era un vano con rami morti e triboli a far da travicelli, soffittato di foglioline e primi getti primaverili. Si adagiarono lì per un po’, troppo stanchi anche per mangiare; e sbirciando dai buchi del ricetto aspettarono il lento evolversi del giorno. Ma il giorno non venne, solo uno smorto crepuscolo bruno. A Oriente si scorgeva un baluginio di un rosso opaco sotto il basso nuvolame: non era il rosso dell’alba. Oltre le terre franose intermedie, i monti dell’Ephel Dúath li agguatavano, neri e informi in basso ove la notte fitta non schiodava, in alto i frastagli delle vette e dei ciglioni si stagliavano duri e minacciosi contro il barbaglio arroventato. In lontananza sulla destra una grande spalla dei monti spiccava, scura e nera tra l’ombre, propulsa verso ovest. “Da che parte andiamo adesso?” domandò Frodo. “Quello lì è l’ingresso della… della Valle di Morgul, laggiù oltre quella massa nera?” “Dobbiamo pensarci già adesso?” disse Sam. “Tanto da qui non ci muoviamo mica finché è giorno, se si può dire giorno.” “Forse no, forse no,” disse Gollum. “Ma dobbiamo partire presto, arrivare al Crocevia. Sì, al Crocevia. È quella strada laggiù, sì, Padrone.” Il rosso baluginio su Mordor andò scemando. Il crepuscolo s’addensò mentre grandi vapori montavano a Oriente e strisciavano sopra di loro. Frodo e Sam mangiarono un boccone e poi si coricarono, Gollum invece era irrequieto. Non volle assaggiare il loro cibo, bevve però un po’ d’acqua e poi si mise a strisciare sotto i cespugli, annusando e mugugnando. Poi di botto sparì. “A caccia, direi,” disse Sam e sbadigliò. Toccava a lui dormir per primo e ben presto eccolo immerso in un sogno. Credeva di essere tornato nel giardino di Casa Baggins in cerca di qualcosa; ma in spalla aveva un pesante fagotto che lo costringeva a stare curvo. Tutto sembrava chissà come infestato d’erbacce rigogliose, e pruni e felci avevano invaso le aiuole fin quasi all’ultima siepe. “Vedo che avrò il mio bel da fare; ma sono così stanco,” non faceva che ripetere. Di lì a poco ricordò quel che cercava. “La mia pipa!” disse, e così si svegliò. “Che scemo!” si disse, aprendo gli occhi e domandandosi perché fosse sdraiato sotto la siepe. “È sempre stata nel tuo fagotto!” Dopo di che si rese anzitutto conto che la pipa sarà anche stata nel fagotto ma che non aveva foglie, e poi che si trovava a centinaia di miglia da Casa Baggins. Si mise a sedere. Sembrava che fosse quasi buio. Perché il padrone lo aveva lasciato dormire più di quanto non gli spettasse, fino a sera? “Non avete dormito neanche un po’, signor Frodo?” disse. “Che ore sono? Non è che si è fatto tardi?” “No,” disse Frodo. “Ma il giorno si fa più buio anziché più chiaro. Secondo me non è ancora mezzogiorno, e tu hai dormito sì e no tre ore.” “Che cosa sta succedendo?” disse Sam. “Minaccia tempesta? In tal caso sarà la peggiore di tutte. Finiremo per desiderare di trovarci in un profondo fosso, non già bloccati sotto una siepe.” Tese l’orecchio. “Che cos’è? Tuono, o tamburi, o che cos’altro?” “Non lo so,” disse Frodo. “Ormai è da un pezzo che lo sento. A volte sembra che la terra tremi, a volte che l’aria pesante ti martelli nelle orecchie.” Sam si guardò in giro. “Dov’è Gollum?” disse. “Non è ancora tornato?” “No,” disse Frodo. “Di lui non c’è traccia né rumore.” “Be’, io quello non lo sopporto,” disse Sam. “Anzi, fosse per me preferirei di gran lunga perder lui più di qualunque altra cosa, in questo come in ogni altro viaggio. Ma sarebbe tipico di lui, dopo tutte queste miglia, sparire proprio adesso che ne abbiamo più bisogno… sempre che ci serva a qualche cosa, e io ne dubito.” “Dimentichi le Paludi Morte,” disse Frodo. “Spero che non gli sia successo niente.” “E io spero che non ci giochi qualche brutto tiro. E comunque spero che non cada in altre mani, se vogliamo dire così. Perché in quel caso ci troveremmo ben presto nei guai.” In quella si udì di nuovo, ora più forte e cavernoso, un rumore sonoro e rimbombante. Il suolo sembrò tremare sotto i loro piedi. “Mi sa che nei guai ci troviamo in ogni caso,” disse Frodo. “Ho paura che il nostro viaggio sia giunto alla fine.” “Forse,” disse Sam; “ma finché c’è vita c’è speranza, era solito dire il mio veglio; e bisogno di cibarie, non mancava quasi mai di aggiungere. Mangiate un boccone, signor Frodo, e poi fate una dormitina.” Il pomeriggio, come secondo Sam andava chiamato, volgeva al termine. Sbirciando da dietro il ricetto scorgeva solo un mondo bigio, senz’ombre, che andava sfumando a rilento in un buiore informe, scolorito. L’aria era soffocante ma non calda. Frodo dormì agitato, girandosi e rigirandosi, e a momenti mormorava. Per due volte Sam credette di sentirgli fare il nome di Gandalf. Il tempo sembrava trascinarsi interminabilmente. A un tratto Sam sentì un sibilo alle spalle, ed ecco Gollum, a quattro zampe, che li fissava con un luccichio negli occhi. “Sveglia, sveglia! Sveglia, dormiglioni!” bisbigliò. “Sveglia! Non c’è tempo da perdere. Dobbiamo andare, sì, dobbiamo andare subito. Non c’è tempo da perdere!” Sam lo squadrò con sospetto: sembrava spaventato o eccitato. “Andare adesso? A che gioco stai giocando? Non è ancora ora. Non sarà neanche l’ora del tè, men che mai nei posti come si deve dove c’è l’ora del tè.” “Stupido!” sibilò Gollum. “Non siamo in posti come si deve. Il tempo stringe, sì, il tempo passa in fretta. Non c’è tempo da perdere. Dobbiamo andare. Sveglia, Padrone, sveglia!” E artigliò Frodo; Frodo, svegliato di soprassalto, si sollevò di scatto e l’afferrò per il braccio. Gollum si strappò alla presa e si ritrasse. “Non devono esser sciocchi,” sibilò. “Dobbiamo andare. Non c’è tempo da perdere!” E nient’altro riuscirono a cavargli. Dov’era stato, e che cosa secondo lui bolliva in pentola per mettergli tutta quella fretta, non volle dirlo. Sam era pieno di profondi sospetti e non lo nascondeva; mentre Frodo non lasciava trapelare quel che gli passava per la mente. Sospirò, mise in spalla il fagotto e si preparò ad affrontare l’oscurità che si andava raddensando. Procedendo molto di soppiatto, Gollum li guidò lungo il versante collinare, tenendosi nascosto laddove possibile, e correndo quasi piegato fino a terra attraverso eventuali spazi aperti; ma la luce era ormai così fioca che perfino l’occhio acuto di un animale selvatico non avrebbe scorto gli hobbit, incappucciati e avvolti nel grigio mantello, né li avrebbe uditi camminare con la circospezione tipica del piccolo popolo. Senza lo scricchiolio di un ramoscello né il fruscio di una foglia essi trascorsero e disparvero. Procedettero in silenzio per un’oretta, in fila, oppressi dalle tenebre e dall’immobilità assoluta della terra, rotta solo ogni tanto dal vago brontolio come di tuono lontano o di tamburi in qualche cavità delle colline. Calati giù dal loro nascondiglio presero a sud, seguendo il tragitto più lineare che Gollum riuscì a trovare attraverso un lungo pendio accidentato che saliva verso i monti. Di lì a poco, non molto distante, scorsero una cinta d’alberi profilarsi come una nera parete. Avvicinandosi si resero conto che erano di grande mole, molto antichi all’apparenza, e ancora imponenti, pur avendo le cime scarne e fratte, come se fulmini e tempeste li avessero spazzati, senza tuttavia ucciderli né scuotere le incommensurabili radici. “Il Crocevia, sì,” sussurrò Gollum, le prime parole pronunciate dacché avevano lasciato il nascondiglio. “Dobbiamo andare da quella parte.” Puntando adesso a est, li condusse su per il pendio; e poi di colpo eccola davanti a loro: la Strada Meridionale, serpeggiante lungo le pendici esterne dei monti per tuffarsi dopo non molto nel grande anello d’alberi. “Questa è l’unica via,” sussurrò Gollum. “Niente sentieri al di là della strada. Niente sentieri. Dobbiamo andare al Crocevia. Ma sbrigatevi! Silenzio!” Furtivi come esploratori entro l’accampamento nemico, strisciarono fino alla strada e si avviarono quatti quatti lungo il bordo occidentale a ridosso della scarpata pietrosa, grigi come le stesse pietre e col passo felpato dei gatti a caccia. Alla fine raggiunsero gli alberi e scoprirono di trovarsi in un grande anello scoperchiato, esposto nel mezzo al cielo cupo; e gli spazi tra gli immensi tronchi erano come grandi archi scuri di un palazzo in rovina. Al centro s’incontravano quattro vie. Dietro di loro la strada per il Morannon; davanti riprendeva il lungo viaggio verso sud; sulla destra saliva la strada dall’antica Osgiliath e, dopo l’incrocio, spariva a oriente nell’oscurità: la quarta via, la strada che dovevano intraprendere. Fermo lì per un istante, pieno di terrore, Frodo si accorse che una luce brillava; la vedeva rilucere sul viso di Sam accanto a lui. Girandosi per guardarla, vide, oltre un arco di rami, la strada per Osgiliath correre diritta quasi come un nastro teso giù, sempre più giù, verso Occidente. Laggiù, in lontananza, di là dal tristo Gondor ormai immerso nell’ombra, il Sole tramontava, trovando alfine la bordura del grande sudario di nuvole nel suo lento svolgimento, per cadere in un fuoco funesto incontro al Mare ancora immacolato. Il breve barbaglio cadde su un’enorme figura assisa, immobile e solenne come i grandi re di pietra di Argonath. Gli anni l’avevano erosa, e mani violente mutilata. Mancava la testa, sostituita per dileggio da una pietra tonda rozzamente tagliata e volgarmente dipinta da mani selvagge a effigiare una faccia ghignante con un unico grande occhio in mezzo alla fronte. Sulle ginocchia, sul maestoso seggio e tutt’intorno al piedistallo, oziosi scarabocchi si mescolavano ai turpi simboli usati dalla verminaia di Mordor. A un tratto, colta dai raggi orizzontali, Frodo vide la testa del vecchio re: giaceva ai bordi della strada, dov’era rotolata. “Guarda, Sam!” gridò per lo stupore. “Guarda! Il re ha di nuovo una corona!” Gli occhi erano due cavità e la barba scolpita era in frantumi, ma l’alta fronte severa era cinta da un serto d’argento e d’oro. Un rampicante dai fiori simili a bianche stelline s’era involto intorno al capo quasi a riverire il re caduto, e nelle crepe della chioma di pietra la borracina rifulgeva gialla. “Non possono vincere per sempre!” disse Frodo. E poi di colpo il breve scorcio sparve. Il Sole s’immerse e svanì e, come se avessero tappato un lume, nera calò la notte. CAPITOLO VIII LE SCALE DI CIRITH UNGOL Gollum tirava il mantello di Frodo e sibilava per la paura e l’impazienza. “Dobbiamo andare,” disse. “Non possiamo restar qui. Sbrigatevi!” Con riluttanza Frodo volse le spalle all’Occidente e seguì la guida che lo conduceva nel buio dell’Oriente. Lasciarono l’anello di alberi e procedettero guardinghi lungo la strada diretta alle montagne. Anche questa strada, dopo un rettilineo, cominciò presto a piegare verso sud, per arrivare proprio ai piedi della grande spalla di roccia che avevano visto in lontananza. Nera e minacciosa incombeva su di loro, più scura dello scuro cielo retrostante. La strada strisciava alla sua ombra e poi, aggiratala, ripartiva verso est, iniziando a inerpicarsi ripida. Frodo e Sam arrancavano scorati, ormai incapaci di preoccuparsi più di tanto del pericolo. Frodo avanzava a testa bassa; il suo fardello era tornato a prostrarlo. Non appena superato il grande Crocevia, quel peso, quasi inavvertito a Ithilien, aveva ricominciato a farsi sentire. Ora, con la strada che si faceva ripida sotto i suoi passi, alzò stancamente lo sguardo; e allora la vide, proprio come Gollum gliel’aveva descritta: la città degli Spettri dell’Anello. Frodo si rannicchiò contro la scarpata rocciosa. Una valle dalla lunga inclinazione, profondo abisso d’ombra, si spingeva molto addentro alle montagne. All’altro capo, rientrate rispetto alle braccia della valle, alte su un seggio roccioso sopra le nere ginocchia dell’Ephel Dúath, si ergevano le mura e la torre di Minas Morgul: il buio tutt’intorno, in terra e in cielo, ma lì una luce accesa. Non la luce lunare imprigionata che tanto tempo addietro scaturiva dalle mura marmoree di Minas Ithil, Torre della Luna, bella e fulgente nella cavità dei colli. Più pallida invero della luna malaticcia durante una lenta eclissi era adesso quella luce, tremula e affannosa come una fetida esalazione di marciume, un fuoco fatuo, una luce che non illuminava nulla. Nelle mura e nella torre si vedevan le finestre, altrettanti buchi neri che guardavano nel vuoto all’interno; ma l’ordine più alto della torre ruotava lentamente, prima in un senso e poi nell’altro, enorme testa spettrale che occhiava nella notte. Per un istante i tre compagni si ritrassero, fissandola con occhi recalcitranti. Gollum fu il primo a riprendersi. Tornò a tirarli con insistenza per il mantello, ma senza dire niente. Se li trascinava quasi dietro. Gli hobbit riluttavano a ogni passo, e il tempo sembrava aver rallentato il ritmo talché, tra sollevare un piede e posarlo di nuovo, trascorrevano minuti di ribrezzo. Così giunsero lentamente al ponte bianco. Lì la strada, che luccicava fiocamente, passava sul torrente nel mezzo della valle e serpeva tortuosa verso la porta della città: negra bocca che si apriva nel cerchio esterno delle mura settentrionali. Sulle sponde si stendevano ampie spianate, prati ombrosi pieni di fiori di un biancore pallido, anch’essi luminosi, belli eppure orribili d’aspetto, come le forme demenziali di un sogno inquieto; emanavano un tenue, nauseabondo sentore di carnaio; un olezzo di putredine empiva l’aria. Il ponte allacciava prato a prato. All’estremità si ergevano figure scolpite con maestria in forme umane e bestiali, ma corrotte e laide. Sotto scorreva silenziosa l’acqua, e fumava, ma il vapore che si alzava, attorcendosi e spiralando intorno al ponte, era di un gelo mortale. Frodo si sentì frastornato e gli si oscurò la mente. Poi di colpo, quasi sotto l’azione di una forza indipendente dalla volontà, ripartì sgambettando in tutta fretta, le mani brancolanti protese, la testa ciondoloni. Sam e Gollum gli corsero dietro. Sam prese il padrone tra le braccia mentre inciampava e per poco non cadeva proprio all’ingresso del ponte. “Non da quella parte! No, non da quella parte!” sussurrò Gollum, ma il fiato in mezzo ai denti parve lacerare la greve immobilità come un fischio e lui stesso si rannicchiò al suolo in preda al panico. “Reggetevi forte, signor Frodo!” mormorò Sam all’orecchio di Frodo. “Tornate indietro! Non da quella parte. Gollum dice di no e per una volta sono d’accordo con lui.” Frodo si passò la mano sulla fronte e strappò gli occhi dalla città sulla collina. La torre luminosa lo affascinava e dovette lottare con il desiderio di correre su per la strada baluginante che portava al cancello. Alla fine si girò con uno sforzo e, nel farlo, sentì l’Anello opporre resistenza, tirando la catena intorno al collo; e anche gli occhi, mentre stornava lo sguardo, per un istante parvero accecati. Davanti a lui il buio era impenetrabile. Gollum, strisciando in terra come un animale spaventato, stava già scomparendo nelle tenebre. Sam, sorreggendo e guidando il padrone, si affrettò appresso a lui di gran carriera. Non lontano dalla sponda prossima del torrente c’era una breccia nel muro di pietra accanto alla strada. Passarono da lì, e Sam vide che si trovavano in uno stretto viottolo che nel primo tratto luccicava fiocamente, come la strada maestra, fino a che, inerpicatosi al di sopra dei prati dai fiori mortiferi, sfumava e s’oscurava perseguendo la sua contorta via su per i fianchi settentrionali della valle. Lungo quel sentiero gli hobbit arrancavano, incapaci di vedere Gollum che li precedeva, tranne quando si voltava, invitandoli a seguirlo. Allora i suoi occhi brillavano di una luce bianco-verde, riflesso forse del lustro malsano di Morgul, o forse accesa da un sentimento analogo in lui. Di quel barbaglio mortifero e delle scure orbite Frodo e Sam erano sempre coscienti, e non smettevano di lanciare occhiate timorose alle spalle, per poi riportare a forza gli occhi in cerca del sentiero che s’andava rabbuiando. Procedevano a fatica. Via via che s’innalzavano sopra il lezzo e i vapori del venefico torrente, il respiro tornò più regolare e la mente più lucida; ma ora erano le membra a essere mortalmente stanche, come se avessero camminato tutta la notte sotto un peso o avessero nuotato a lungo contro una forte corrente. Alla fine non ce la fecero più a proseguire senza una sosta. Frodo si fermò e si sedette su una pietra. Adesso si trovavano in cima a un grosso poggio di nuda roccia. Davanti a loro avevano una sacca sul fianco della valle e attorno alla cima il sentiero proseguiva, poco più di un’ampia cengia con un precipizio sulla destra; s’inerpicava lungo la ripida parete meridionale della montagna prima di scomparire nel nerume sovrastante. “Devo riposare un po’, Sam,” bisbigliò Frodo. “Mi pesa, amico Sam, mi pesa assai. Chissà per quanto ancora riuscirò a portarlo. Comunque sia, devo riposare prima di avventurarmi su per quella.” E indicò l’angusta via che aveva davanti. “Sssh! Ssh!” sibilò Gollum affrettandosi a tornar da loro. “Sssh!” Teneva le dita sulle labbra e scuoteva insistentemente il capo. Tirando Frodo per la manica, indicò il sentiero; ma Frodo non si mosse. “Non ancora,” disse, “non ancora.” La stanchezza, e qualcosa di più della stanchezza, lo opprimeva; sembrava quasi che un sortilegio pesasse sulla mente e sul corpo. “Devo riposare,” mormorò. Al che la paura e l’agitazione di Gollum crebbero a tal segno da indurlo a parlar di nuovo, sibilando dietro la mano, come per tener lontano il suono da invisibili ascoltatori presenti nell’aria. “Non qui, no. Non riposare qui. Pazzi! Occhi possono vederci. Quando arriveranno al ponte ci vedranno. Venite via! Saliamo, saliamo! Venite!” “Venite, signor Frodo,” disse Sam. “Ha di nuovo ragione lui. Non possiamo restar qui.” “Va bene,” disse Frodo con voce remota, come quella di chi parla quasi dormendo. “Ci proverò.” Stancamente si alzò in piedi. Ma era troppo tardi. In quel momento la roccia sotto di loro si mise a fremere e a tremare. Più forte che mai rombò il gran ruglio, per rimbombare di sotterra sopra i monti. Poi con bruciante bruschezza svampò un gran lampo rosso. In lontananza, di là dalle montagne orientali, schizzò in cielo, spruzzando di cremisi le nuvole incombenti. In quella valle d’ombra e di gelida luce mortale sembrò d’una violenza e una ferocia intollerabili. Picchi di pietra e creste come lame intaccate sbalzarono in nero risentito contro la fiamma erompente sul Gorgoroth. Seguì un grande schianto di tuono. E Minas Morgul rispose con lo sfolgorio di livide saette: fiamme blu che biforcandosi scaturivano dalla torre e dalle colline circostanti incontro alle nubi minacciose. La terra gemette; e dalla città si staccò un grido. Mescolato a voci acute e aspre come quelle dei rapaci e agli striduli nitriti di cavalli folli di rabbia e di paura, s’alzò un urlo lacerante, da brividi, in un rapido crescendo fino a punte lancinanti impercettibili all’orecchio. Gli hobbit si girarono in quella direzione e si gettarono per terra, coprendosi le orecchie con le mani. Quando il grido terribile ebbe fine, ricadendo con un lungo lamento nauseabondo nel silenzio, lentamente Frodo sollevò la testa. Dall’altra parte della valle, ora quasi all’altezza dei suoi occhi, si ergevano le mura della città malefica e la sua porta cavernosa, come una bocca aperta dai denti splendenti, era spalancata. E dalla porta usciva un esercito. Tutta quell’armata era vestita di nero, scuro come la notte. Contro le ceree mura e il lucente lastricato Frodo vedeva minuscole figure nere marciare veloci e silenziose riversandosi all’esterno, una schiera dopo l’altra, in un flusso interminabile. Le precedeva uno stuolo di uomini a cavallo che si muovevano come ombre ordinate al seguito di un’ombra più grande delle altre: un Cavaliere, tutto in nero: sopra la testa incappucciata aveva un elmo simile a una corona che mandava riflessi minacciosi. Ora si avvicinava al ponte sottostante e Frodo lo seguiva con gli occhi sbarrati, incapace di chiuderli o di stoglierli. Chi altri era costui se non il Signore dei Nove Cavalieri tornato sulla terra per guidare la sua orda spaventevole in battaglia? Sì, era senz’altro lo sparuto re dalla gelida mano che aveva ferito il Portatore dell’Anello con il suo mortifero pugnale. La vecchia ferita pulsava dolorante e un gran freddo si diffuse in direzione del cuore di Frodo. Mentre questi pensieri gl’incutevano terrore e lo paralizzavano, come sotto l’effetto di un incantesimo, il Cavaliere di colpo si arrestò, proprio all’ingresso del ponte e, dietro di lui, tutta l’armata s’immobilizzò. Seguì una pausa, un silenzio di tomba. Forse l’Anello invocava il Signore degli Spettri, turbato per un attimo avvertendo nella sua valle un altro potere. Da un lato all’altro volgeva la scura testa coronata dal terrifico elmo, setacciando le ombre con occhi invisibili. Frodo aspettava, come un uccello all’avvicinarsi di un serpente, incapace di muoversi. E nell’attesa sentì, più impellente che mai, l’ordine d’infilare l’Anello. Ma per quanto imperioso fosse l’ordine, adesso come adesso Frodo non si sentiva indotto a cedere. Sapeva che l’Anello l’avrebbe soltanto tradito e che, anche se l’avesse infilato, non era in suo potere affrontare il re di Morgul… non ancora. La sua volontà, ancorché scossa dal terrore, non rispondeva più a quell’ordine e lui si sentiva solo tartassato dall’esterno da un grande potere. Che gli aveva preso la mano e mentre Frodo seguiva con la mente, senza acconsentire ma in apprensione (come davanti a una storia lontana nel tempo e nello spazio), a poco a poco la spostava verso la catena appesa al collo. La sua volontà reagì; pian piano costrinse la mano a scendere e la diresse verso un’altra cosa, una cosa nascosta vicino al petto. Fredda e dura gli sembrò sotto la presa: la fiala di Galadriel, così a lungo custodita e quasi dimenticata fino a quel momento. Toccarla scacciò via per qualche istante ogni pensiero legato all’Anello. Frodo sospirò, chinando il capo. In quel mentre il Re degli Spettri si girò, spronò il cavallo e attraversò il ponte seguito da tutta la sua oscura oste. Forse i cappucci elfici avevano opposto resistenza ai suoi occhi invisibili, e la mente del suo piccolo nemico, ritemprata, aveva rintuzzato il suo pensiero. Ma aveva fretta. Già l’ora era scoccata e, per ordine del suo grande Padrone, doveva marciare in guerra verso l’Occidente. Ed eccolo ben presto scomparire, ombra nell’ombra, in fondo alla strada serpeggiante, mentre dietro di lui le nere schiere ancora attraversavano il ponte. Giammai sì grande esercito era uscito da quella valle dai giorni della potestà di Isildur; mai oste così fera e armata aveva preso d’assalto i guadi dell’Anduin; eppure non era né l’unica né la più numerosa di quelle messe a questo punto in moto da Mordor. Frodo si riscosse. E a un tratto provò compassione per Faramir. “La tempesta alla fine è scoppiata,” pensò. “Questo grande arsenale di lance e di spade è diretto a Osgiliath. Farà in tempo Faramir a tornare a casa? L’aveva previsto, ma conosceva l’ora? E adesso chi difenderà i guadi all’arrivo del Re dei Nove Cavalieri? E altri eserciti verranno. Sono giunto troppo tardi. Tutto è perduto. Ho indugiato lungo il cammino. Tutto è perduto. Anche se porto a termine la missione, mai nessuno lo saprà. A chi potrò dirlo? Non ci sarà nessuno. Sarà stato invano.” Sopraffatto dalla debolezza pianse. E l’armata di Morgul continuava a traversare il ponte. Lontanissima poi, come proveniente dai ricordi della Contea, ai primi albori, quando le porte si aprivano al richiamo del giorno, udì la voce di Sam. “Svegliatevi, signor Frodo! Svegliatevi!” Se la voce avesse aggiunto: “La colazione è pronta”, Frodo non si sarebbe stupito. Sam comunque era insistente. “Svegliatevi, signor Frodo! Sono andati via,” disse. Ci fu un clangore sordo. Le porte di Minas Morgul si erano richiuse. L’ultima fila di lance era svanita lungo la via. La torre continuava a ghignare sull’altra sponda della valle, ma la luce s’andava attenuando. L’intera città ripiombava in un’ombra scura e tetra, e nel silenzio. Non pertanto aveva allentato la vigilanza. “Svegliatevi, signor Frodo! Sono andati via, e faremmo bene ad andarcene anche noi. C’è pur sempre qualcosa di vivo là dentro, qualcosa che ha occhi, o una mente in grado di vedere, non so se ci capiamo; e più a lungo restiamo in un posto, prima c’individuerà. Andiamo, signor Frodo!” Frodo sollevò la testa, e poi si alzò. La disperazione non lo aveva lasciato, ma la debolezza era passata. Abbozzò perfino un sorrisetto sardonico, ora che provava con la stessa chiarezza di qualche istante prima la sensazione opposta: quello che doveva fare, andava fatto, se gli riusciva; che Faramir, Aragorn, Elrond, Galadriel o Gandalf o chiunque altro lo venisse o no a sapere, contava poco o niente. Con una mano prese il bastone, con l’altra la fiala. Quando vide la chiara luce fluire tra le dita, la cacciò in petto e la tenne premuta contro il cuore. Poi, date le spalle alla città di Morgul, ormai ridotta a un grigio baluginio di là dal buio abisso, si apprestò a intraprendere l’ascesa. Quando avevano aperto le porte di Minas Morgul, Gollum doveva esser strisciato via lungo la cengia nelle tenebre al di là, lasciando gli hobbit sul posto. Adesso eccolo di ritorno, battendo i denti e schioccando le dita. “Sciocchi! Stupidi!” sibilò. “Sbrigatevi! Hobbit non devono credere che il pericolo è passato. Non lo è. Sbrigatevi!” Senza rispondere lo seguirono su per la cornice montante. Pur dopo aver affrontato tanti pericoli, nessuno dei due trovò la cosa di suo gradimento; ma durò poco. Ben presto il sentiero pervenne a un angolo stondato dove il fianco della montagna tornava a slargarsi prima di penetrare di punto in bianco in un pertugio nella roccia. Avevano raggiunto la prima scala di cui aveva parlato Gollum. L’oscurità era pressoché totale e più in là delle mani protese non vedevano quasi niente; ma pochi passi più in alto, quando Gollum si girò verso di loro, un fievole lucore emanava dai suoi occhi. “Attenti!” sussurrò. “Gradini. Molti gradini. Bisogna stare attenti!” E fare attenzione era senz’altro necessario. Sulle prime Frodo e Sam, con una parete ai due lati, si trovarono meglio; ma i gradini erano quasi ripidi come quelli di una scala a pioli e, man mano che salivano, aumentava la consapevolezza del lungo strapiombo nero dietro di loro. E i gradini erano stretti, irregolari e spesso infidi: consumati e lisci ai bordi, a volte rotti, a volte si sgretolavano quando ci poggiavano il piede. Gli hobbit continuarono a inerpicarsi finché, da ultimo, si videro costretti ad afferrarsi con dita disperate ai gradini superiori, costringendo le ginocchia doloranti a piegarsi e a raddrizzarsi; e via via che la scala s’inoltrava nella montagna a perpendicolo, le pareti rocciose s’innalzavano sempre più alte sulla loro testa. Finalmente, proprio quando si sentivano allo stremo delle forze, scorsero gli occhi di Gollum sbirciare di nuovo dall’alto. “Siamo in cima,” bisbigliò. “La prima scala è superata. Bravi hobbit a salire così in alto, bravissimi hobbit. Ancora pochi piccoli gradini e poi basta, sì.” Colti da vertigini e spossati, Sam e, dopo di lui, Frodo si issarono sull’ultimo gradino e, sedutisi, si strofinarono gambe e ginocchia. Si trovavano in un profondo corridoio scuro che sembrava continuare a salir davanti a loro, meno ripido però e senza più gradini. Gollum non li lasciò riposare a lungo. “C’è ancora un’altra scala,” disse. “Scala molto più lunga. Riposeremo quando saremo in cima alla prossima scala. Non ancora.” Sam gemette. “Più lunga, hai detto?” domandò. “Sì, sssì, più lunga,” disse Gollum. “Ma non così difficile. Hobbit hanno salito la Scala Dritta. Ora viene la Scala Tortuosa.” “E poi?” disse Sam. “Vedremo,” disse Gollum sottovoce. “O sì, vedremo!” “Non avevi, mi pare, parlato di una galleria?” disse Sam. “Non c’è una galleria o qualcosa del genere da attraversare?” “O sì, c’è una galleria,” disse Gollum. “Ma hobbit possono riposare prima di affrontarla. Se l’attraverseranno, saranno vicini alla cima. Vicinissimi, se l’attraverseranno. O sì!” Frodo rabbrividì. La scalata lo aveva fatto sudare, ma ora si sentiva infreddolito e appiccicoso, e una corrente d’aria fredda soffiava lungo il buio corridoio dalle invisibili altezze soprastanti. Si alzò e si scosse. “Be’, continuiamo!” disse. “Non è questo il posto per sedersi.” Il corridoio sembrava proseguire per miglia e miglia, e l’aria gelida non cessava d’investirli, trasformandosi in vento pungente man mano che avanzavano. Le montagne con il loro soffio micidiale sembravano intenzionate a scoraggiarli, a tenerli lontani dai segreti delle sommità, o a ricacciarli nelle tenebre retrostanti. Si resero conto d’esser giunti alla fine solo quando, di colpo, venne a mancare la parete sulla destra. Non vedevano quasi niente. Grandi masse nere e informi e profonde ombre grigie incombevano su di loro e tutt’intorno ma, di quando in quando, uno smorto lucore rosso baluginava sotto le nuvole basse e, per un istante, scorgevano alti picchi, davanti e ai lati, come pilastri a sostegno di un grande tetto semiaffossato. Dovevano aver scalato molte centinaia di piedi fino a una larga cengia. A sinistra avevano un costone, a destra una voragine. Gollum li guidò a ridosso del costone. Per il momento avevano smesso di salire, ma il terreno adesso era più accidentato e pericoloso al buio e lungo il tragitto s’incontravano blocchi e mucchi di pietre franate. Procedevano a rilento e con cautela. Sam e Frodo non avevano ormai più cognizione delle ore trascorse da quando erano entrati nella Valle di Morgul. La notte sembrava interminabile. Alla fine, ecco ergersi di nuovo una parete, ecco stendersi di nuovo innanzi a loro una scala. Fecero sosta un’altra volta, e un’altra volta impresero a salire. Fu un’ascensione lunga e faticosa; questa scala però non affondava nel fianco della montagna. Qui l’immensa parete rupestre pendeva all’indietro e il sentiero si snodava come un serpe. A un certo punto strisciò di traverso fino all’orlo della buia voragine e Frodo, sbirciando di sotto, vide ai suoi piedi come un baratro vasto e profondo il gran calanco all’ingresso della Valle di Morgul. Nei suoi abissi luccicava come il filo di una lucciola la strada spettrale dalla città morta al Passo Senza Nome. Frodo si affrettò a distogliere lo sguardo. La scala strisciava sinuosa senza interruzione sempre più in alto, fino a raggiungere con un’ultima rampa, breve e diritta, un altro ripiano. Il sentiero aveva deviato dal passo principale nel grande calanco e adesso seguiva il suo pericoloso corso in fondo a un avvallamento tra le alture dell’Ephel Dúath. A stento gli hobbit intravedevano ai lati alti picchi e pinnacoli di pietra frastagliati, tra i quali s’aprivano larghe crepe e fenditure più nere della notte, dove inverni dimenticati avevano roso e scalcato la pietra priva di sole. E ora la rossa luce in cielo sembrava più accesa; anche se non avrebbero saputo dire se uno spaventevole mattino si levava in verità su quella zona d’ombra o se, nel tormento del Gorgoroth lontano, vedevano soltanto la fiamma di una grande violenza di Sauron. Ancora molto avanti e ancora molto in alto Frodo, alzando gli occhi, credette di scorgere proprio la cima del loro aspro percorso. Contro il fosco rossore del cielo orientale, nella cresta più elevata si profilava una stretta spaccatura, profondamente incassata tra due spalle nere; e su ogni spalla si ergeva un corno di pietra. Frodo si fermò e guardò più attentamente. Il corno sulla sinistra era alto e sottile; e dentro ardeva una luce rossa, a meno che la luce rossa della terra retrostante non filtrasse da un foro. Poi si accorse che era una torre nera piazzata sopra il passo esterno. Toccò il braccio di Sam e l’indicò. “Ha un’aria che non mi piace!” disse Sam. “Sicché dopo tutto questo tuo passaggio è sorvegliato,” ringhiò all’indirizzo di Gollum. “E tu l’hai sempre saputo, scommetto.” “Tutte le vie sono sorvegliate, sì,” disse Gollum. “Certo che lo sono. Ma gli hobbit devono tentarne una. Questa potrebb’essere meno sorvegliata. Chissà, forse sono partiti tutti per la grande battaglia, chissà!” “Chissà,” grugnì Sam. “Comunque sembra ancora assai lontano e assai in alto. E poi c’è ancora la galleria. Secondo me adesso dovreste riposare, signor Frodo. Non so che ora del giorno o della notte sia, ma sono ore e ore che andiamo avanti.” “Sì, dobbiamo riposarci,” disse Frodo. “Troviamo un angolo al riparo dal vento e rimettiamoci in forze… per l’ultima tappa.” Questa la sensazione che aveva. Gli orrori della terra al di là delle montagne, come il gesto da compiere, sembravano remoti, troppo lontani ancora per turbarlo. La sua mente era concentrata sull’attraversamento o il superamento di quella parete e quel presidio impenetrabili. Se mai fosse riuscito nell’impossibile impresa, allora avrebbe in certo senso portato a termine la sua missione, o almeno così gli sembrava in quella buia ora di stanchezza, ancora a rancare tra l’ombre petrose sotto Cirith Ungol. In uno scuro crepaccio tra due pilastri di roccia essi sedettero: Frodo e Sam un po’ all’interno e Gollum accovacciato in terra presso l’apertura. Lì gli hobbit consumarono quello che secondo loro sarebbe stato l’ultimo pasto prima di scender nella Terra Senza Nome, forse l’ultimo pasto consumato insieme. Mangiarono un po’ del cibo di Gondor e qualche cialda del viatico degli Elfi, e bevvero un sorso. Ma con l’acqua furono parchi e si limitarono a inumidire la bocca secca. “Chissà quando troveremo altra acqua,” disse Sam. “Ma berranno anche da quelle parti, immagino. Gli Orchi bevono, vero?” “Sì, bevono,” disse Frodo. “Ma non parliamone. Certe bevande non sono adatte a noi.” “Un motivo di più per riempire le bottiglie,” disse Sam. “Solo che qui non c’è acqua: non ho udito sgocciolii né altri rumori. E poi in ogni caso Faramir ci ha avvertito di non bere acqua di Morgul.” “Niente acqua proveniente da Imlad Morgul, sono parole sue,” disse Frodo. “Ora non siamo nella valle e, se incontrassimo una sorgente, l’acqua vi affluirebbe anziché defluirne.” “Io non mi fiderei,” disse Sam, “a meno di non morir di sete. Questo posto ha un che di malefico.” Annusò. “E un odorino, direi. Ci avete fatto caso? Uno strano odore, come di chiuso. Non mi piace.” “A me qui non piace niente,” disse Frodo, “pietra o piolo, soffio o suolo. Terra, aria e acqua sembrano maledette tutt’e tre. Ma il nostro cammino è tracciato.” “Sì, è così,” disse Sam. “E noi non saremmo neanche qui, se ci fossimo informati meglio prima di partire. Ma mi sa che succede spesso così. Le gesta coraggiose delle storie e delle canzoni antiche, signor Frodo: quelle che un tempo chiamavo avventure. Io le credevo cose che le meravigliose persone dei racconti andavano apposta a cercare perché le desideravano, perché erano avvincenti, mentre la vita era un po’ noiosa, tanto per divertirsi, se vogliamo. Ma non andava così nelle storie che contavano sul serio, o in quelle che rimangono impresse. Di solito le persone sembravano esserci finite dentro: il loro cammino era tracciato, come dite voi. Ma scommetto che hanno avuto, come noi, mille occasioni di fare marcia indietro, però non l’hanno fatto. E se l’avessero fatto noi non lo sapremmo, perché le avremmo dimenticate. Noi sentiamo parlare di quelli che andarono avanti… e non sempre incontro a una bella fine, badate; almeno non la chiamerebbe così chi è dentro, e non fuori, una storia. Sapete, tornare a casa e trovare tutto a posto, anche se un po’ cambiato… come il vecchio signor Bilbo. Ma non sempre sono quelle le migliori storie da ascoltare, anche se magari sono le migliori dove finire! In che razza di storia ci siamo andati a cacciare, io mi domando e dico?” “Me lo domando anch’io,” disse Frodo. “Ma lo ignoro. E questo vale per ogni storia vera. Prendine una che ami, una qualsiasi. Magari sai già, o indovini, di che genere di storia si tratta, se ha un finale lieto o triste, ma chi c’è dentro non lo sa. E tu non vuoi che lo sappia.” “No, signore, non sia mai. Beren, per dire, non pensava mai di prendere quel Silmaril dalla Corona di Ferro a Thangorodrim, però lo fece, e quello era un posto peggiore e un pericolo più nero del nostro. Ma è una lunga storia, beninteso, che va oltre la felicità e si addentra nel dolore e oltre… e il Silmaril andò a finire a Eärendil. Però, non ci avevo mai pensato, signore! Noi abbiamo… voi avete un po’ della sua luce in quell’ampolla stellare che la Dama vi ha donato! Però, a pensarci, siamo sempre nella stessa storia! Che continua. Le grandi storie non finiscono mai?” “No, non finiscono mai, come storie,” disse Frodo. “Chi c’è dentro invece viene e se ne va quando la sua parte è finita. La nostra finirà prima o poi… forse prima.” “E allora ci potremo riposare e dormire,” disse Sam. E ridacchiò fra i denti. “Aspiro solo a quello, signor Frodo. Al riposo puro e semplice, a una bella dormita, e al mattino svegliarsi e mettersi a lavorare in giardino. Purtroppo al momento non spero altro. Tutti i grandi progetti importanti non fanno per quelli come me. Eppure mi domando se un giorno finiranno per mettere anche noi nelle canzoni o nelle storie. In una già ci siamo, d’accordo; ma io intendo: espressa in parole, capite, raccontata vicino al caminetto o letta in un volumone dai caratteri rossi e neri anni e anni dopo. E la gente dirà: ‘Parlateci di Frodo e dell’Anello!’ E dirà: ‘Sì, è una delle mie storie preferite. Frodo era molto coraggioso, vero, papà?’ ‘Sì, ragazzo mio, il più celebrissimo degli hobbit, scusa se è poco.’” “Scusa se è troppo,” disse Frodo e scoppiò a ridere, una risata lunga e cristallina, venuta dal cuore. In quelle regioni un suono così non si sentiva da quando Sauron era giunto nella Terra di Mezzo. A un tratto Sam ebbe l’impressione che tutte le pietre stessero in ascolto e le alte rocce chine su di loro. Ma Frodo non se ne curò; rise di nuovo. “Sai una cosa, Sam?” disse. “Ascoltarti mi rende felice come se la storia fosse già scritta. Ma hai tralasciato uno dei personaggi principali: il prode Samplicio. ‘Parlami ancora un po’ di Sam, papà. Perché non l’hanno fatto parlare più spesso, papà? Ecco che cosa mi piace, mi fa ridere. E Frodo non avrebbe fatto molta strada senza Sam, vero papà?’” “Ma insomma, signor Frodo,” disse Sam, “non dovreste metterla in burletta. Io ero serio.” “Anch’io,” disse Frodo, “e lo sono tuttora. Stiamo correndo troppo. Io e te, Sam, siamo ancora bloccati nel frangente peggiore della storia, ed è assai probabile che taluni a questo punto dicano: ‘Adesso chiudi il libro, papà; non abbiamo più voglia di leggere.’” “Forse,” disse Sam, “ma io non lo direi. Le cose fatte e finite, entrate a far parte dei grandi racconti sono diverse. Be’, perfino Gollum potrebbe far bella figura in un racconto, sempre meglio che averlo accanto, in ogni caso. A dargli retta, un tempo i racconti piacevano anche a lui. Chissà se si prende per l’eroe o per il cattivo. “Gollum!” chiamò. “Ti piacerebbe essere l’eroe… ma dove si è andato di nuovo a cacciare?” Non c’era traccia di Gollum all’ingresso del rifugio né tra le ombre vicine. Aveva rifiutato il loro cibo, accettando però, come sempre, un sorso d’acqua; e poi l’avevano visto raggomitolarsi per dormire. Avevano creduto che almeno uno dei motivi della sua lunga assenza il giorno prima fosse la ricerca di cibo di suo gradimento; e ora evidentemente, mentre discorrevano, se l’era svignata di nuovo. Ma a che scopo stavolta? “Non mi piace quando se la squaglia senza avvertire,” disse Sam. “Men che mai adesso. Quassù non può essere a caccia di cibo, a meno che non gli faccia gola qualche roccia particolare. Insomma, non c’è manco un ciuffo di muschio!” “Inutile preoccuparci di lui adesso,” disse Frodo. “Non saremmo mai arrivati fin qui, e neanche in vista del passo, senza di lui, sicché ci tocca sopportare il suo comportamento. Se è infido, è infido.” “Ciò non toglie che preferirei tenerlo d’occhio,” disse Sam. “Tanto più se è infido. Vi ricordate che non ha mai voluto dire se questo passo era sorvegliato o no? E adesso noi vediamo lì una torre, che potrebbe essere deserta oppure no. Secondo voi è andato a chiamarli, Orchi o quel che sono?” “No, non credo,” rispose Frodo. “Anche se sta meditando qualche brutto tiro, il che non è improbabile. Non credo comunque che sia andato a chiamare gli Orchi né altri servitori del Nemico. Perché aspettare fino ad ora, prendersi la briga di arrampicarsi fin quassù, e portarsi così vicino al paese che teme? Da quando l’abbiamo incontrato avrebbe potuto consegnarci agli Orchi tante volte. No, semmai si tratterà di qualche scherzetto secondo lui segretissimo.” “Be’, mi sa che avete ragione voi, signor Frodo,” disse Sam. “Non che la cosa mi conforti più di tanto. Non mi faccio illusioni: consegnare il sottoscritto agli Orchi per lui sarebbe una goduria. Ma dimenticavo… il suo Tesoro. No, dev’esser sempre stato Il Tesoro per il povero Sméagol. È l’idea fissa dietro tutti i suoi miseri piani, se ne ha. Ma a che cosa possa servirgli averci portato quassù, non lo capisco proprio.” “Molto probabilmente, non lo capisce neanche lui,” disse Frodo. “E non credo che abbia un piano preciso in quella testa confusa. Credo che una parte di lui stia effettivamente cercando di salvare il Tesoro dal Nemico, finché può. Perché sarebbe il disastro finale anche per lui se il Nemico se ne impadronisse. Mentre l’altra parte forse sta solo prendendo tempo in attesa dell’occasione buona.” “Sì, Furtivo e Furfante, come dicevo io,” disse Sam. “Ma più si avvicinano al paese del Nemico, più Furtivo diventerà Furfante. Date retta a me: dovessimo mai arrivare al passo, non ci farà mica portare il prezioso oggetto oltre confine senza provocare qualche guaio.” “Non ci siamo ancora arrivati,” disse Frodo. “No, ma faremo meglio a tenere gli occhi bene aperti fino ad allora. Se ci sorprende a sonnecchiare, Furfante prenderà alla svelta il sopravvento. Non che sarebbe pericoloso se adesso schiacciaste un pisolino. Nessun pericolo, se vi coricate accanto a me. Sarei contentissimo di vedervi fare una dormita. Starei di guardia io; e in ogni caso, se vi mettete vicino, col mio braccio intorno a voi, nessuno verrà a palpeggiarvi senza che il vostro Sam se ne accorga.” “Dormire!” disse Frodo e sospirò, come se avesse visto un miraggio di fresca verzura in mezzo al deserto. “Sì, potrei dormire perfino qui.” “Allora dormite, padrone! Poggiate la testa sulle mie ginocchia.” E così li trovò Gollum ore dopo, quando tornò strisciando giù per il sentiero che emergeva dalla tenebra. Sam sedeva appoggiato contro la pietra, la testa ciondoloni da un lato e il respiro pesante. La testa di Frodo, sprofondato nel sonno, riposava sulle ginocchia di Sam, che aveva una mano bruna poggiata sulla candida fronte di Frodo, mentre l’altra era poggiata delicatamente sul petto del padrone. Sul volto dei due si leggeva la pace. Gollum li osservò. Una strana espressione gli solcò lo scarno, famelico viso. La luce si spense negli occhi, che si fecero opachi e grigi, vecchi e stanchi. Uno spasmo di dolore parve attraversarlo, e si allontanò, gettò uno sguardo in direzione del passo e scosse il capo, come in preda a un conflitto interiore. Poi si riaccostò, pian piano allungò una mano tremante e con estrema cautela toccò il ginocchio di Frodo; ma quel tocco era quasi una carezza. Per un attimo fugace, se uno dei dormienti lo avesse visto, avrebbe creduto di guardare un vecchio hobbit esausto, rinsecchito dagli anni che lo avevano portato ben oltre il suo tempo, oltre amici e parenti, oltre campi e fiumi della giovinezza, una creatura vecchia, affamata e miserevole. Ma quel tocco scosse Frodo, che nel sonno lanciò un gridolino, e Sam si svegliò all’istante. La prima cosa che vide fu Gollum che, così gli parve, “palpeggiava il padrone”. “Ehi, tu!” disse bruscamente. “Che cosa stai combinando?” “Niente, niente,” disse Gollum sottovoce. “Caro Padrone!” “Vorrei ben vedere,” disse Sam. “Ma dove te la sei svignata, vecchia canaglia?” Gollum si ritrasse e sotto le sue palpebre pesanti balenò un bagliore verde. Ora, acquattato sugli arti piegati, con gli occhi sporgenti, sembrava quasi un ragno. L’attimo fugace era passato e ormai irrecuperabile. “Svignata, svignata!” sibilò. “Hobbit sempre così gentili, sì. O cari hobbit! Sméagol li conduce lungo vie segrete che nessun altro potrebbe trovare. Stanco è, e assetato, sì assetato; e li guida e cerca sentieri e loro dicono svigna, svigna. Carissimi amici, O sì, tesoro mio, carissimi.” Sam era leggermente pentito, ma non pertanto più fiducioso. “Mi spiace,” disse. “Mi spiace, ma mi hai svegliato di soprassalto. E siccome non avrei dovuto dormire, sono stato un po’ brusco. Ma il signor Frodo era così stanco: gliel’ho chiesto io di schiacciare un pisolino; e insomma, è andata così. Mi spiace. Ma tu, piuttosto, dove sei stato?” “A svignarmela,” disse Gollum, e la luce verde non lasciò i suoi occhi. “O, d’accordo,” disse Sam, “come vuoi tu! Tanto non dev’essere molto lontano dalla verità. E ora faremmo bene a svignarcela tutti assieme. Che ore sono? È oggi o domani?” “È domani,” disse Gollum, “o era domani quando gli hobbit si sono addormentati. Molto stupido, molto pericoloso… se il povero Sméagol non se la svignasse per vigilare.” “Ho idea che quella parola ci verrà presto a noia,” disse Sam. “Ma non importa. Sveglierò il padrone.” Con delicatezza scostò i capelli dalla fronte di Frodo e, chinatosi, gli parlò a bassa voce. “Sveglia, signor Frodo! Sveglia!” Frodo si mosse e aprì gli occhi, e sorrise vedendo il viso di Sam chino su di lui. “Mi svegli di buon’ora, vero Sam?” disse. “È ancora buio.” “Sì, qui è sempre buio,” disse Sam. “Ma Gollum è tornato, signor Frodo, e dice che è domani. Perciò dobbiamo rimetterci in marcia. L’ultima tappa.” Frodo fece un respiro profondo e si sollevò a sedere. “L’ultima tappa!” disse. “Salve, Sméagol! Hai trovato cibo? Ti sei riposato?” “Niente cibo, niente riposo, niente per Sméagol,” disse Gollum. “È uno che se la svigna.” Sam fece schioccar la lingua, ma si trattenne. “Non affibbiarti nomignoli, Sméagol,” disse Frodo. “Non è saggio, veri o falsi che siano.” “Sméagol deve prendere quello che gli danno,” replicò Gollum. “Quel nomignolo gliel’ha dato il caro Padron Samplicio, lo hobbit che sa tante cose.” Frodo guardò Sam. “Sì signore,” disse Sam. “Ho usato quell’espressione, ma mi ero appena svegliato di botto e me lo sono trovato vicino. Ho detto che mi dispiaceva, ma se continua così…” “Dài, lascia perdere allora,” disse Frodo. “Adesso però mi sembra che io e te siamo arrivati al dunque, Sméagol. Dimmi. Siamo in grado di trovare l’ultimo tratto di strada da soli? Siamo in vista del passo, di un ingresso, e se siamo ormai in grado di trovarlo, allora il nostro patto si può considerare sciolto. Tu hai mantenuto la promessa e sei libero: libero di andare in cerca di cibo e di riposo, dovunque desideri, tranne che dai servitori del Nemico. E forse un giorno ti ricompenserò, io o coloro che mi ricorderanno.” “No, no, non ancora,” gemette Gollum. “O no! Non possono trovar la strada da soli, vero? O, no di certo. C’è la galleria da traversare. Sméagol deve proseguire. Niente cibo. Niente riposo. Non ancora.” CAPITOLO IX LA TANA DI ARAGNE Sarà stato anche giorno, come diceva Gollum, ma gli hobbit vedevano poca differenza, se non che il cielo opprimente forse non era più del tutto nero, bensì come un grande tetto di fumo; invece del buiore della notte fonda, che indugiava tuttavia nei crepacci e nei buchi, un’opaca ombra grigia ricopriva il petroso mondo circostante. Ripartirono, Gollum in testa e i due hobbit adesso fianco a fianco, su per il lungo calanco tra i pilastri e le colonne di roccia erosa e disgregata che si ergevano come enormi statue informi ai lati. Non si udivano rumori. Più avanti, forse a un miglio di distanza, una grande parete grigia, ultimo enorme scoglio arrembante di roccia montagnosa. Incombeva sempre più scura e sempre più alta via via che si avvicinavano, fino a torreggiare su di loro, ostruendo la vista di tutto ciò che si trovava al di là. Un’ombra cupa aveva stesa ai piedi. Sam fiutò l’aria. “Puah! Che puzza!” disse. “Ed è sempre più forte.” Di lì a poco subentrarono nell’ombra e al centro scorsero l’imboccatura di una caverna. “Si passa da qui,” disse Gollum sottovoce. “Questo è l’ingresso della galleria.” Non pronunciò il nome: Torech Ungol, la Tana di Aragne. Ne emanava un fetore che non era il nauseabondo odor di putre dei prati di Morgul, ma un lezzo immondo, come se all’interno il lerciume nefando s’ammassasse a cataste nell’oscurità. “Non c’è altra via, Sméagol?” s’informò Frodo. “No, no,” rispose lui. “No, ora dobbiamo passare da qui.” “Vuoi dire che sei già passato da questo buco?” disse Sam. “Puah! Ma forse a te i cattivi odori non danno fastidio.” Gli occhi di Gollum balenarono. “Lui non sa cosa ci dà fastidio, vero, tesoro? No, non lo sa. Ma Sméagol è uno che sopporta. Sì. È passato da qui. O sì, da un capo all’altro. Non c’è altra via.” “E chissà qual è la causa di questo fetore,” disse Sam. “È come… be’, preferisco non dirlo. Sarà un osceno buco degli Orchi, ci scommetto, con la loro sporcizia lì da un secolo.” “Comunque,” disse Frodo, “Orchi o no, se non c’è altra via, questa dobbiamo prendere.” Fatto un respiro profondo, sottentrarono. Dopo pochi passi si trovarono nell’oscurità più totale e impenetrabile. Era dalle tenebrose gallerie di Moria che Frodo e Sam non incontravano un buio simile e qui, se possibile, più denso ancora e più profondo. Là c’erano correnti d’aria, echi, una sensazione di spazio. Qui l’aria immobile, stagnante, greve, smorzava ogni rumore. Avanzavano per così dire in un vapore nero contesto della stessa oscurità che, inalata, provocava cecità non solo degli occhi ma anche della mente, al punto da cancellare perfino il ricordo dei colori, delle forme e di qualsivoglia luce. Era sempre stata – e sempre sarebbe stata – notte: la notte era tutto. Ma per un po’ non persero la sensibilità e, da principio, le sensazioni avvertite dai piedi e dalle dita delle mani parvero dolorosamente acuirsi. Con sorpresa, le pareti risultavano lisce al tatto e il pavimento, a parte qualche gradino ogni tanto, saliva ininterrottamente dritto e piano mantenendo la stessa forte pendenza. La galleria era alta e larga, così larga che gli hobbit, pur procedendo fianco a fianco e limitandosi a sfiorare le pareti laterali con le mani protese, erano separati, isolati nell’oscurità. Gollum era entrato per primo e sembrava essere soltanto pochi passi avanti. Finché furono in grado di percepire certe cose, lo udirono sibilare e ansimare innanzi a loro. Ma dopo qualche tempo i sensi si attutirono, tatto e udito parvero intorpidirsi, mentre loro proseguivano brancolando, spinti più che altro dalla forza di volontà mostrata al momento di entrare, la volontà di attraversar la galleria e il desiderio di pervenire finalmente all’alta porta al di là. Non avevano ancora fatto molta strada, forse, ma ben presto Sam perse la cognizione del tempo e della distanza quando, nel tastare la parete sulla destra, si accorse che c’era un’apertura laterale: per un attimo avvertì un filo d’aria meno greve, e poi la superarono. “Qui c’è più di una galleria,” sussurrò con sforzo: sembrava mancare il fiato per produrre il benché minimo suono. “Un posto più da Orchi di così si muore!” Dopo di che, prima lui sulla destra, poi Frodo sulla sinistra, superarono tre o quattro aperture del genere, alcune più larghe, altre più strette; ma per il momento la via principale non lasciava dubbi: dritta e senza curve proseguiva regolarmente verso l’alto. Ma quant’era lunga, per quanto tempo ancora avrebbero dovuto, o potuto, reggere? L’aria si faceva sempre più irrespirabile man mano che salivano; e ora credevano spesso di avvertire nella cieca oscurità una resistenza più densa dell’aria fetida. Nell’avanzare sentivano cose sfiorar la testa o le mani: lunghi tentacoli o forse escrescenze pendule, non riuscivano a capire cosa fossero. E il lezzo aumentava. Aumentò a tal segno che a un certo punto credettero quasi di disporre soltanto dell’odorato, e questo per tormentarli vieppiù. Un’ora, due ore, tre ore: quante ne erano passate in quel buco senza luce? Ore… giorni, per non dire settimane. Sam si allontanò dalla parete e si ritrasse accanto a Frodo, le loro mani s’incontrarono e si strinsero e, così uniti, proseguirono. Alla fine Frodo, brancolando lungo la parete di sinistra, a un tratto incontrò un vuoto. Per poco non cadde di lato nella vacuità. La roccia riportava un’apertura assai più larga delle precedenti: ne emanava un tanfo così immondo e un senso di malvagità in agguato così intenso che barcollò. E in quell’istante anche Sam vacillò e cadde bocconi. Ricacciate indietro la nausea e la paura, Frodo afferrò la mano di Sam. “In piedi!” disse con un fil di voce afona. “Il tanfo, il pericolo, tutto emana da qui. Presto, scappiamo!” Chiamato a raccolta tutto ciò che gli restava di forza e di risolutezza, riuscì a far rialzare Sam e costrinse le proprie membra a muoversi. Sam si trascinava al suo fianco. Un passo, due passi, tre passi… sei passi infine. Forse avevano superato la spaventosa apertura invisibile; in ogni caso, muoversi divenne a un tratto più facile, come se una volontà ostile li avesse momentaneamente lasciati andare. Sempre mano nella mano seguitarono a rancare. Quasi subito, però, incontrarono una nuova difficoltà. La galleria sembrava biforcarsi e al buio non riuscivano a capire quale delle due vie fosse più larga o mantenesse la giusta direttiva. Quale prendere, quella di sinistra o quella di destra? Non avevano modo di orientarsi, e una scelta sbagliata sarebbe risultata quasi certamente fatale. “Da che parte è andato Gollum?” boccheggiò Sam. “E perché non ci ha aspettato?” “Sméagol!” disse Frodo cercando di chiamarlo. “Sméagol!” Ma la voce rangolò e il nome, appena uscito dalla bocca, si smorzò. Non ci fu risposta né eco, neppure un tremito dell’aria. “Mi sa che stavolta se n’è andato per davvero,” bofonchiò Sam. “Scommetto che voleva trascinarci proprio qui. Gollum! Se riesco a metterti di nuovo le mani addosso, te ne pentirai.” Di lì a poco, brancolando e annaspando al buio, scoprirono che il passaggio sulla sinistra era ostruito: o era cieco, o era franata una grossa pietra. “La via non può esser questa,” bisbigliò Frodo. “Giusta o sbagliata, dobbiamo prender l’altra.” “E in fretta!” Sam boccheggiò. “C’è qualcosa peggiore di Gollum nei paraggi. Qualcosa ci osserva, lo sento.” Avevano fatto appena pochi passi quando alle spalle udirono un rumore, impressionante e orribile nel greve silenzio ovattato: un bulicame, un gorgoglio e un lungo sibilo venefico. Si girarono, ma non scorsero niente. Rimasero impietriti, a occhi sbarrati, in attesa di chissà che cosa. “È una trappola!” disse Sam, e portò la mano all’elsa della spada; e nel farlo pensò all’oscurità del tumulo da dove proveniva. “Quanto vorrei che adesso qui con noi ci fosse il vecchio Tom!” pensò. E allora, mentre era lì circuito dalle tenebre, in cuore una negrezza fatta di disperazione e rabbia, gli sembrò di vedere una luce: una luce nella mente, sulle prime di una luminosità quasi insopportabile, come un raggio di sole agli occhi di chi a lungo è stato nascosto in un fosso senza finestre. Poi la luce divenne colore: verde, oro, argento, bianco. Lontanissima, come una piccola immagine tracciata da elfiche dita, scorse Dama Galadriel in piedi sull’erba di Lórien, con le mani cariche di doni. Quanto a te, Portatore dell’Anello, la sentì dire, remota ma chiara, per te ho preparato questo. Il borbogliante sibilo si avvicinava, e ci fu uno scricchiolio di giunture, come di una grossa creatura che avanzasse al buio con lenta determinazione. La precedeva un lezzo. “Padrone, padrone!” gridò Sam con vigore e impellenza rinnovati nella voce. “Il dono della Dama! L’ampolla stellare! Una luce per voi nei luoghi bui, quello doveva essere. L’ampolla stellare!” “L’ampolla stellare?” mormorò Frodo, come chi risponde nel sonno, senza capire. “Ma sì! Come ho fatto a dimenticarlo? Una luce quando si spegneranno tutte le altre! E adesso in verità solo la luce può aiutarci.” Lentamente portò la mano al petto, e lentamente tenne sollevata la Fiala di Galadriel. Per un istante luccicò, fioca come una stella che sorge a fatica dalle grevi brume terragne e poi, come crebbe di potenza, e la speranza nacque nell’animo di Frodo, cominciò ad ardere, accendendosi d’una fiamma argentea, un minuscolo cuore di luce abbacinante, quasi che Eärendil in persona fosse sceso dagli alti sentieri del tramonto con l’ultimo Silmaril in fronte. Le tenebre d’attorno si ritrassero, finché sembrò brillare al centro di un globo di cristallo aereo, e la mano che lo teneva scintillò di fuoco bianco. Frodo rimirò stupito quel meraviglioso dono che portava su di sé da tanto tempo, ignaro del valore e della potenza ivi racchiusi. Di rado se n’era ricordato lungo il tragitto prima di giunger nella Valle di Morgul, e mai ne aveva fatto uso per tema della sua luce rivelatrice. Aiya Eärendil Elenion Ancalima! urlò, senza sapere quello che diceva; sembrava che un’altra voce parlasse attraverso la sua, chiara, inalterata dall’aria immonda della galleria. Ma altri poteri sono all’opera nella Terra di Mezzo, le potenze della notte, e sono antiche e forti. E Colei che camminava nelle tenebre aveva udito gli Elfi lanciare quel richiamo negli abissi del tempo senza prestare ascolto, e non si lasciò intimidire adesso. Nel pronunciar le parole Frodo sentì una grande malvagità china su di lui e uno sguardo mortale esaminarlo. Poco più in là nella galleria, tra loro e l’apertura dove avevano vacillato e inciampato, avvertì la presenza di occhi che diventavano visibili, due grandi grappoli d’occhi multifinestrati: la minaccia incombente infine disvelata. La lumescenza dell’ampolla stellare era rifratta e respinta dalle loro mille sfaccettature, ma dietro il corruschìo un pallido fuoco mortale imprese ad ardere con fiamma regolare, accesa in qualche profondo pozzo di pensiero malefico. Mostruosi e abominevoli eran gli occhi, bestiali e pur pieni di determinazione e d’ignobile goduria, e gongolavano di fronte alla preda intrappolata senza alcuna speranza di scampo. Frodo e Sam, atterriti, cominciarono lentamente a indietreggiare, lo sguardo nella morsa spaventevole di quegli occhi perniciosi; ma, mentre loro indietreggiavano, gli occhi avanzavano del pari. La mano di Frodo tremò e la Fiala lentamente ricadde. Poi di colpo liberati dal sortilegio che li tratteneva, solo per lasciarli correre un poco in preda a un vano panico sotto gli occhi divertiti, i due si volsero e presero la fuga; ma mentre correvano Frodo si girò a guardare e vide con terrore che subito gli occhi si erano messi a inseguirli a grandi balzi. La puzza di morte l’avviluppava come una nuvola. “Ferma! Ferma!” gridò disperato. “È inutile correre.” Lentamente gli occhi strisciarono vicino. “Galadriel!” invocò e, fattosi coraggio, sollevò di nuovo la Fiala. Gli occhi si arrestarono. Per un istante lo sguardo si rilassò, come turbato da un’ombra di dubbio. Allora Frodo sentì il cuore avvampare e, senza pensare a quello che faceva, se per follia, disperazione o coraggio, prese la Fiala nella mano sinistra e con la destra sguainò la spada. Pungiglione dardeggiò e l’affilata lama elfica rifulse nella luce argentea, ma lungo i bordi guizzava un fuoco azzurro. Poi, la stella tenuta alta e la spada lucente puntata, Frodo, hobbit della Contea, mosse risoluto incontro agli occhi. Che esitarono. Il dubbio li colse man mano che la luce si avvicinava. A uno a uno si opacarono e lentamente si ritrassero. Mai lucenza sì ferale li aveva afflitti prima. Da sole, luna e stella erano stati al riparo nel sottosuolo, ma ora una stella era scesa proprio dentro la terra. Continuava ad avvicinarsi, e gli occhi cominciarono a cedere. A uno a uno si spensero tutti; si distolsero, e una grande massa fuori della portata della luce frappose la sua ombra gigantesca. Eccoli scomparsi. “Padrone, padrone!” gridò Sam. Lo seguiva da presso, con la spada sguainata, pronto a battersi. “Stelle e gloria! Gli Elfi ne farebbero una canzone, se lo venissero a sapere! E possa io vivere abbastanza per raccontarglielo e sentirli cantare. Ma non andate oltre, padrone! Non scendete in quella spelonca! È la nostra unica carta. Usciamo da questo buco immondo!” E così tornarono di nuovo sui loro passi, dapprima camminando e poi di corsa: mentre avanzavano, il pavimento della galleria si faceva più ripido e ogni passo li portava al di sopra dei miasmi dell’antro invisibile, e cuore e membra riprendevano vigore. Ma l’odio dell’Osservatore incombeva ancora da vicino, cieco per un istante, forse, ma invitto, ancora assetato di morte. Quand’ecco arrivare un soffio d’aria, freddo e sottile. L’apertura, l’uscita della galleria, era finalmente innanzi a loro. Boccheggiando, bramosi di un posto senza tetto, si lanciarono in avanti, per poi stupiti barcollare e ricadere all’indietro. Lo sbocco era ostruito da una barriera, non di pietra però: soffice e leggermente flessibile sembrava, eppure forte e impenetrabile; l’aria filtrava ma nemmeno un raggio di luce. Partirono di nuovo alla carica e furono respinti. Tenendo alta la Fiala, Frodo guardò e davanti a sé vide un grigiume che la radianza dell’ampolla stellare non penetrava e non illuminava, come un’ombra che, non proiettata da una luce, nessuna luce poteva dissipare. Una vasta ragnatela era tessuta in lungo e in largo nella galleria, curata come la tela di un enorme ragno, ma più fitta e assai più grande, e ogni filo aveva lo spessore di una fune. Sam rise a denti stretti. “Ragnatele!” disse. “Tutto qui? Ragnatele! Ma che ragno! Diamogli addosso, distruggiamole!” Come una furia assestò un colpaccio di spada, ma il filo colpito non si ruppe. Cedette appena per poi rimbalzare come la corda di un arco teso, deviando la lama e respingendo verso l’alto spada e braccio. Tre volte Sam colpì con tutte le sue forze e alla fine una sola di tutte quelle corde innumerevoli si spezzò e ritorse, arricciolandosi e schioccando in aria. Una delle estremità sferzò la mano di Sam, che urlò di dolore, indietreggiando e portando la mano alla bocca. “Ci vorranno giorni per aprirci un varco a questo modo,” disse. “Che cosa possiamo fare? Gli occhi sono tornati?” “No, non si vedono,” disse Frodo. “Ma ho ancora la sensazione che mi osservino, o che pensino a me: forse stanno escogitando qualcosa. Se questa luce s’affievolisse o si spegnesse, tornerebbero subito alla carica.” “Intrappolati alla fine!” disse amareggiato Sam, mentre la collera riprendeva il sopravvento sulla stanchezza e la disperazione. “Moscerini nella rete. La maledizione di Faramir dovrebbe colpire quel Gollum, e colpirlo subito!” “Adesso non ci aiuterebbe,” disse Frodo. “Vieni! Vediamo che cosa sa fare Pungiglione. È una lama elfica. Negli oscuri botri del Beleriand, dove la forgiarono, c’erano ragnatele d’orrore. Ma tu devi far la guardia e tenere a bada gli occhi. Ecco, prendi l’ampolla stellare. Non temere. Tienila alta e vigila!” Poi Frodo si portò a ridosso della grande ragnatela grigia e sferrò un ampio colpo di taglio, passando rapidamente l’arma affilata su una filza di corde serrate e balzando subito indietro. Come una falce l’erba le tranciò la lama cesia, e quelle guizzarono e si torsero per poi pendere inerti. Si era aperto un grande squarcio. A furia di assestare colpi finì per fare a pezzi tutta la tela alla sua portata; la parte superiore svolazzante e ondivaga come un velo lasco al vento che entrava. La trappola era infranta. “Andiamo!” gridò Frodo. “Avanti! Avanti!” Quella fuga proprio sul baratro della disperazione a un tratto lo riempì di folle gioia. Gli girava la testa come dopo aver tracannato un vino potente. Schizzò fuori urlando. Ai suoi occhi, passati attraverso l’antro della notte, sembrava chiaro anche in quella buia contrada. I grandi fumi si erano alzati e diradati, e le ultime ore di una fosca giornata trascorrevano; il rosso riverbero di Mordor si era spento in tetro buiore. Eppure a Frodo parve di aprire gli occhi su un mattino di speranza subitanea. Aveva quasi raggiunto la sommità del muro. Ormai mancava poco. Ed ecco il Crepaccio, Cirith Ungol, davanti a lui, come un oscuro spacco nella cresta nera; ai lati le corna di roccia s’intenebravano nel cielo. Una breve corsa, uno scatto finale, e si sarebbe trovato dall’altra parte! “Il passo, Sam!” gridò, senza badare allo stridore della voce che ora, strappata ai miasmi soffocanti della galleria, risuonò alta e scomposta. “Il passo! Corri, corri e saremo dall’altra parte… prima che chiunque possa fermarci!” Sam lo seguì con tutta la velocità che riusciva a imprimere alle gambe; ma pur contento d’esser libero, era inquieto e, mentre correva, seguitava a lanciare sguardi verso l’arco scuro della galleria nel timore di vedere occhi o qualche forma inimmaginabile lanciarsi all’inseguimento. Troppo poco sapevano, lui e il padrone, dell’astuzia di Aragne. Molti eran gli sbocchi alla sua tana. Lì essa dimorava da un’eternità, malefica creatura a forma di ragno, di quelle che una volta vivevano nel Paese degli Elfi a Occidente, ormai sommerso dal Mare; di quelle contro le quali combatté Beren sulle Montagne del Terrore del Doriath, prima di giunger tanto tempo fa da Lúthien sull’erba verde in mezzo alle cicute al chiar di luna. Come Aragne fosse giunta lì, in fuga dal disastro, nessuna storia lo riporta: poche le storie tramandate dagli Anni Oscuri. Eppure era ancora lì colei che c’era prima di Sauron, e anzi che fosse posta la prima pietra di Barad-dûr; e lei serviva soltanto sé stessa, beveva il sangue di Elfi e Uomini, resa enfia e grassa dal rimuginio ininterrotto sui banchetti, tesseva ragnatele d’ombra: ogni creatura vivente era suo cibo, e tenebra il suo vomito. In lungo e in largo i suoi grami rampolli, bastardi di maschi miserabili, la sua stessa progenie, che ammazzava, erano sparsi per le valli, dall’Ephel Dúath ai colli orientali, fino a Dol Guldur e alle roccaforti di Boscuro. Ma nessuno poteva rivaleggiar con lei, Aragne la Grande, ultima figlia di Ungoliant ad affliggere lo sventurato mondo. Anni addietro Gollum l’aveva già vista, Sméagol che ficcanasava in tutti i buchi scuri e, in passato, si era prosternato e l’aveva adorata, e il tenebrore della malevolenza di Aragne lo accompagnava lungo tutti i sentieri del suo sfinimento, separandolo dalla luce e dal rimorso. E aveva promesso di portarle da mangiare. Anche se lei non concupiva le sue stesse cose. Poco sapeva e meno si curava di torri o di anelli o di alcunché ideato dalla mente o dalla mano colei che desiderava soltanto la morte per chiunque altro, mente e corpo, e per sé stessa una scorpacciata di vita, sola, gonfia al punto che le montagne non avrebbero potuto sostenerla, né contenerla il buio. Ma quel desiderio era ancora lontano dal realizzarsi, e ormai da molto era affamata, nascosta nella sua tana, mentre il potere di Sauron cresceva e la luce e gli esseri viventi abbandonavano le frontiere; e la città nella valle era morta, e né Elfi né Uomini si avvicinavano, solo Orchi sventurati. Cibo scadente e circospetto. Ma lei doveva pur mangiare e, per quanto si adoprassero a scavare nuovi passaggi tortuosi dal valico e dalla torre, trovava sempre il modo di acchiapparli. Ma bramava carne più gustosa. E Gollum gliel’aveva portata. “Vedremo, vedremo,” si era detto spesso, quand’era di cattivo umore, mentre seguiva la pericolosa strada dagli Emyn Muil alla Valle di Morgul, “vedremo. Può ben darsi, O sì, può ben darsi che quando Lei si disfarà delle ossa e delle vesti vuote, noi lo troveremo, l’otterremo, il Tesoro, una ricompensa per il povero Sméagol che porta cose buone da mangiare. E salveremo il Tesoro, come promesso. O sì. E quando sarà al sicuro, allora Lei lo saprà, O sì, allora gliela faremo pagare, tesoro mio. Allora gliela faremo pagare a tutti!” Ecco cosa pensava in un angolo recondito della sua astuzia, che sperava ancora di tenerle nascosto, anche dopo esser tornato da lei a prostrarsi mentre i compagni riposavano. Quanto a Sauron, sapeva dove lei s’agguatava. Gli faceva piacere che dimorasse lì, affamata ma di una malvagità a tutta prova: guardiano più sicuro per quell’antica via d’accesso al suo territorio di qualsiasi altro che la sua esperienza avrebbe saputo divisare. E di Orchi, pur utili schiavi quali erano, ne aveva a profusione. Se di quando in quando Aragne li catturava per placare l’appetito, buon per lei: Sauron poteva farne a meno. E a volte, come il padrone getta un bocconcino al gatto (lui lo chiama il suo gatto, ma il gatto non lo riconosce), le mandava prigionieri che non sapeva come sfruttar meglio: li faceva condurre alla sua tana, e dopo riceveva rapporti sui sollazzi che si concedeva. Così vivevano entrambi, godendo dei propri sotterfugi, senza temere assalti, né collere, né una fine alla loro iniquità. Mai mosca era ancora sfuggita alla rete di Aragne, e più grandi che mai erano adesso la sua rabbia e la sua fame. Ma nulla di tutto il male ch’essi avevano fomentato contro gli hobbit era a conoscenza del povero Sam, che avvertiva solo una paura crescente, una minaccia che non gli era dato scorgere; e un peso tale ciò era diventato da intralciarlo nella corsa: i piedi gli sembravano di piombo. Il terrore tutt’intorno, i nemici innanzi a lui nel passo, e il padrone, che correva sventatamente incontro a loro come votato alla morte. Distolti gli occhi dall’ombra alle spalle e dal buio profondo sotto la rupe alla sinistra, guardò avanti e vide due cose che aumentarono il suo sgomento. Vide che la spada ancora sguainata in pugno a Frodo sprizzava fiamma azzurra; e vide che anche se, dietro, il cielo era ormai scuro, la finestra della torre ardeva ancora rossa. “Orchi!” bofonchiò. “Così non ce la faremo mai. Ci sono Orchi in giro, e peggio che Orchi.” Poi, tornato in fretta all’antica abitudine della segretezza, chiuse la mano sulla preziosa Fiala che non aveva mollato. Rossa del suo stesso sangue sfavillò la mano per un attimo, e poi Sam ficcò la luce rivelatrice in fondo a una tasca vicino al petto e si avvolse nel mantello elfico. Indi cercò di accelerare il passo. Il padrone lo aveva distanziato ed era già una ventina di passi avanti, svolazzante come un’ombra; in quel mondo grigio l’avrebbe perso ben presto di vista. Sam non fece neanche in tempo a nascondere la luce dell’ampolla stellare che eccola arrivare. Poco più in là, a sinistra, scorse d’un tratto emergere da un nero buco d’ombra sotto la falesia la più ributtante sagoma che mai avesse visto, più orribile dell’orrore di un incubo atroce. Simile alquanto a un ragno ma più gigantesca dei grandi animali da preda, e molto più terribile per via delle cattive intenzioni in fondo agli occhi spietati. Quegli stessi occhi che Sam credeva scoraggiati e sconfitti, aggrappolati nella testa protesa, di nuovo erano accesi d’una luce fera. Grandi corna essa aveva e, dietro il corto collo simile a uno stelo, il gigantesco corpo gonfio, un’ampia, enfia sacca pendula e oscillante tra le zampe; una gran massa nera, maculata di lividi segni, ma sotto il ventre pallida e luminosa, che emanava un afrore. Aveva le zampe piegate e le grosse giunture nodose spuntavano alte dalla schiena, irte di peli come aculei d’acciaio, e ogni zampa terminava in un artiglio. Non appena spremuti fuori dall’uscita superiore della tana il molle corpo spiaccicato e le membra rattrappite, Aragne scattò con orribile velocità, vuoi correndo sulle zampe scricchiolanti, vuoi con un balzo improvviso. Si trovava fra Sam e il padrone. O non aveva visto Sam o per il momento lo evitò, in quanto portatore della luce, e puntò tutta l’attenzione su una sola preda, su Frodo che, privo della Fiala, ancora ignaro del pericolo correva alla cieca su per il sentiero. Rapido correva, ma Aragne era più rapida; pochi balzi e l’avrebbe agguantato. Sam, boccheggiante, raccolse tutto il fiato che gli rimaneva per urlare. “Guardatevi le spalle!” si sgolò. “State attento, padrone! Sto…” ma a un tratto il grido venne soffocato. Una lunga viscida mano gli tappò la bocca e un’altra lo prese per il collo, mentre qualcosa gli si avviticchiava intorno alle gambe. Colto alla sprovvista, cadde riverso fra le braccia dell’aggressore. “Preso!” gli sibilò Gollum all’orecchio. “Finalmente, tesoro mio, l’abbiamo preso, sì, il cattivo hobbit. Noi ci teniamo questo. L’altro tocca a lei. O sì, lo prenderà Aragne, non Sméagol: lui ha promesso; non farà mai male al Padrone. Ma a te t’ha preso, cattivo sozzo piccolo spione!” Sputò sul collo di Sam. La rabbia per il tradimento e la disperazione per l’arresto proprio quando il padrone correva un pericolo mortale diedero di colpo a Sam una violenza e una forza ben al di là di quanto Gollum si sarebbe aspettato da quel lento e stupido hobbit, quale lui lo riteneva. Gollum stesso non si sarebbe divincolato con più rapidità e furore. Gli sfuggì la presa sulla bocca di Sam che, nel tentativo di strapparsi dalla morsa al collo, si piegò e si tuffò in avanti. Impugnava ancora la spada e al braccio sinistro, appeso alla cinghia, aveva il bastone di Faramir. Cercò disperatamente di girarsi e trafiggere il nemico. Ma Gollum fu troppo veloce. Il lungo braccio destro saettò e afferrò il polso di Sam: le dita erano come una morsa; lentamente ma inesorabilmente gli piegò in avanti la mano finché, con un grido di dolore, Sam mollò la spada, che cadde al suolo; e nel frattempo l’altra mano di Gollum gli si andava stringendo intorno alla gola. Allora Sam giocò l’ultima carta. Con tutta l’energia a disposizione riuscì a liberarsi e a piantare con fermezza i piedi in terra; poi di colpo piegò le gambe verso il basso e si scagliò con tutte le forze all’indietro. Gollum, che non si aspettava neanche quel semplice espediente da parte di Sam, cadde riverso portandosi appresso Sam, e ricevette tutto il peso del robusto hobbit sullo stomaco. Emise un sibilo acuto e per un istante allentò la presa intorno al collo di Sam; ma con le dita stringeva sempre la mano armata. Sam si divincolò e balzò in piedi e poi, ruotando verso destra, fece perno sul polso tenuto da Gollum. Afferrato il bastone con la mano sinistra, lo sollevò vibrando con uno schiocco sibilante un colpo sul braccio teso di Gollum, appena sotto il gomito. Con un urlaccio stridulo Gollum mollò la presa. Allora Sam rincarò la dose: senza brigarsi di passare il bastone dalla sinistra alla destra, sferrò un altro colpo violentissimo. Ratto come un serpente Gollum sgusciò di lato e la botta diretta alla testa finì sulla schiena. Il bastone scrocchiò e si ruppe. Per lui poteva anche bastare. Agguantare da dietro era un suo vecchio trucco, quasi sempre efficace. Stavolta invece, fuorviato dal rancore, aveva commesso lo sbaglio di parlare e gongolare prima di avere tutt’e due le mani intorno al collo della vittima. Il suo bel piano era andato a monte da che quell’orripilante luce era inopinatamente apparsa nell’oscurità. E adesso si trovava faccia a faccia con un nemico furibondo e appena più piccolo di lui. Quel combattimento non faceva per Gollum. Sam raccattò la spada da terra e la brandì. Gollum cacciò uno strillo e saltando di lato a quattro zampe fuggì via con un gran balzo come una ranocchia. Prima che Sam potesse acciuffarlo era scappato, correndo con rapidità incredibile verso la galleria. Spada in pugno Sam gli tenne dietro. In quel momento aveva dimenticato ogni altra cosa tranne il rosso furore nel cervello e il desiderio di ammazzare Gollum. Ma prima che potesse raggiungerlo, Gollum era scomparso. Allora, con il buco scuro innanzi a sé e il lezzo che ne emanava, il pensiero di Frodo e del mostro scoppiò come un colpo di tuono nella mente di Sam. Che fece dietro front e si lanciò all’impazzata su per il sentiero, chiamando a più riprese il nome del padrone. Troppo tardi. Fino a quel momento il piano di Gollum aveva funzionato. CAPITOLO X LE SCELTE DI MASTRO SAMPLICIO Frodo era steso in terra a pancia in su e il mostro chino su di lui, così concentrato sulla vittima da non badare a Sam e alle sue grida fino a che non fu vicino. Nell’accorrere, Sam vide che Frodo era già avvinto da fili che lo avvolgevano dalle caviglie alle spalle, e intanto il mostro aveva iniziato con le grandi zampe anteriori in parte a sollevarlo, in parte a trascinarlo. Sul lato più vicino a Frodo la spada elfica luccicava in terra, dov’era caduta senza che egli avesse avuto modo di adoperarla. Sam non perse tempo a chiedersi che cosa fare, o se era coraggioso, leale o pieno di rabbia. Balzò in avanti con un urlo e afferrò con la sinistra la spada del padrone. Poi andò alla carica. Mai si vide attacco più feroce nel selvaggio mondo delle belve, dove una piccola creatura disperata, armata dei denti, si avventa da sola su una torre di corna e pelle ritta sul compagno caduto. Quasi strappata a un sogno gongolante da quel gridolino, Aragne lentamente portò la spaventevole malvagità dello sguardo su di lui. Ma quasi prima di accorgersi della furia scatenata contro di lei, tanto più grande di quella incontrata in un’infinitezza di anni, la spada rifulgente le aveva punto il piede e strappato l’artiglio. Sam si tuffò tra gli archi delle zampe e con l’altra mano sferrò un rapido colpo verso l’alto al grappolo di occhi nella testa abbassata. Un grande occhio si spense. Ora la misera creatura era proprio sotto di lei, fuori portata per il momento da punture e artigli. L’enorme pancia era sopra di lui con la sua luce putre, e per poco Sam non venne meno per il tanfo. La rabbia però gli permise di assestare un altro colpo e, prima che Aragne si abbattesse sulla sua persona, sopprimendo lui e tutta l’irrisoria impudenza del suo coraggio, levò la lucente lama elfica e con la forza della disperazione vibrò un fendente. Ma Aragne non era come i draghi, a parte gli occhi non aveva punti deboli. Bitorzoluta e butterata dalla cancrena era la pelle plurisecolare, ma ispessita dall’interno da strati su strati di escrescenze maligne. La lama aprì uno squarcio spaventoso, ma non c’era forza umana in grado di forare quelle pieghe oscene, neppure con acciaio forgiato da Elfi o Nani o brandito da Beren o Túrin. Lei subì il colpo e poi sollevò la grande sacca del ventre alta sopra la testa di Sam. Dalla ferita schiumava e borbogliava veleno. Poi, divaricate le zampe, fece ricadere su di lui l’enorme massa. Troppo presto. Sam era ancora in piedi e, lasciata cadere la spada, teneva con tutt’e due le mani la lama elfica puntata verso l’alto onde parare quell’orripilante tetto; e così Aragne, con la forza trainante della sua crudele volontà, con più vigore di qualsiasi mano di guerriero, s’andò a infilzare su una punta aguzza. Che si conficcò sempre più a fondo, mentre Sam finiva pian piano schiacciato al suolo. Mai in tutto il suo protratto regno di malvagità Aragne aveva conosciuto, né sognato di conoscere, un simile supplizio. Né il milite più prode dell’antico Gondor né il più selvaggio Orco preso in trappola avevano mai opposto tanta resistenza, né affondato lama nella sua adorata carne. Un brivido la corse. Sollevatasi di nuovo, strappatasi al dolore, ripiegò le membra spasimanti e con uno scatto convulso balzò indietro. Sam era caduto in ginocchio accanto alla testa di Frodo, in balia delle vertigini per l’immondo fetore, le mani ancora strette intorno all’elsa della spada. Attraverso la nebbia che gli velava gli occhi intravedeva vagamente il viso di Frodo, e s’incaponì a riprendere il controllo e sottrarsi al deliquio che l’opprimeva. Sollevò lentamente la testa e la vide, soltanto a pochi passi di distanza, che lo guatava: un rivolo di veleno sbavava dal becco e un verde liquame colava da sotto l’occhio ferito. Lì acquattata, il ventre tremulo spiattellato al suolo, i grandi archi delle zampe frementi, mentre si raccoglieva prima di un altro balzo… stavolta per schiacciare e pungere a morte: non un piccolo morso velenoso per sedar la resistenza della preda; stavolta per uccidere e poi sbranare. Mentre Sam, anche lui accovacciato, la osservava, leggendole negli occhi la propria morte, gli balenò un pensiero nella mente, come se una voce remota avesse parlato, e frugando in petto con la mano sinistra trovò quel che cercava: in uno spettrale mondo d’orrore fredda, dura e solida al tatto gli parve la Fiala di Galadriel. “Galadriel!” disse fiocamente, e allora udì voci lontane ma chiare: l’invocazione degli Elfi che incedevano sotto le stelle tra le ombre dilette della Contea, e la musica degli Elfi quale gli perveniva nel sonno nella Sala del Fuoco della casa di Elrond. Gilthoniel A Elbereth! E poi la lingua gli si sciolse e in un idioma che non conosceva la voce intonò: A Elbereth Gilthoniel o menel palan-diriel, le nallon sí di’nguruthos! A tiro nin, Fanuilos! Al che si alzò barcollante e tornò a essere Samplicio lo hobbit, figlio di Hamfast. “Fatti sotto, schifosa!” gridò. “Hai ferito il mio padrone, bestiaccia, e la pagherai. Noi proseguiremo per la nostra strada; prima però regoleremo i conti con te. Che aspetti? Ti darò un altro assaggio!” Come se il suo spirito indomito ne avesse sprigionato la potenza, l’ampolla avvampò di colpo nella mano come bianca torcia. Fiammeggiava come una stella che, saltando dal firmamento, strini l’aria scura con fulgore insostenibile. Mai un terrore simile dal cielo aveva bruciato in faccia ad Aragne. I raggi penetrarono nella testa ferita infliggendole un dolore insopportabile; e la spaventevole infezione di luce si diffuse da occhio a occhio. Cadde riversa sbattendo in aria le zampe anteriori, la vista devastata da bagliori interni, la mente straziata. Poi girando la testa mutila, rotolò su un fianco e cominciò a strisciare, un artiglio dopo l’altro, verso l’apertura nella scura roccia retrostante. Sam si fece avanti. Barcollava come un ubriaco, ma veniva avanti. E Aragne, infine intimorita, rattratta nella sconfitta, sobbalzò tremante nel tentativo di allontanarsi da lui alla svelta. Raggiunto il buco ci s’infilò e, strizzandosi, lasciò una scia di muco giallognolo e verdastro, mentre Sam assestava un ultimo colpo alle zampe che si trascinavano. Poi stramazzò al suolo. Aragne era scomparsa; e se permase a lungo nel suo antro, a curare malvagità e afflizione, e nei lenti anni di buio sia guarita dall’interno, ricostruendo i grappoli di occhi fino a che, vorace come morte, avrà ordito ancora una volta le sue trappole tremende nelle valli delle Montagne dell’Ombra, questa storia non lo racconta. Sam si ritrovò solo. Stancamente, mentre la sera della Terra Senza Nome scendeva sul luogo dello scontro, tornò rancando verso il padrone. “Padrone, caro padrone,” disse, ma Frodo non parlava. Mentre si precipitava in avanti, bramoso, felice d’esser libero, Aragne con rapidità orrenda lo aveva raggiunto alle spalle e con un lesto colpo lo aveva punto al collo. Ora giaceva al suolo, pallido, senza sentire voci, senza muoversi. “Padrone, caro padrone!” disse Sam e, durante un lungo silenzio, tese invano l’orecchio. Allora si affrettò a tagliare i fili che lo avvincevano e posò la testa sul petto e sulla bocca di Frodo, ma senza riscontrare un alito di vita né percepire il minimo battito del cuore. Soffregò a più riprese mani e piedi del padrone, gli toccò la fronte, ma erano freddi. “Frodo, signor Frodo!” invocò. “Non lasciatemi qui solo! È il vostro Sam che vi chiama. Non andate dove non posso seguirvi! Svegliatevi, signor Frodo! O sveglia, Frodo, mio caro, mio caro. Sveglia!” Allora, sopraffatto dalla collera, si mise a correre come una furia intorno al corpo del padrone, trafiggendo l’aria, percuotendo le pietre e lanciando espressioni di sfida. Di lì a poco tornò accanto a Frodo e si chinò a osservare il viso, pallido sotto di lui nel crepuscolo. E di colpo si accorse di trovarsi nell’immagine rivelatagli nello specchio di Galadriel a Lórien: Frodo, il volto esangue, profondamente addormentato ai piedi di una grande rupe scura. O addormentato lo aveva creduto allora. “È morto!” disse. “Non addormentato, morto!” E nel dirlo, come se le parole avessero riacceso l’effetto del veleno, gli parve che il viso diventasse verde livido. E allora una disperazione nera calò su di lui, e Sam si piegò fino a terra e coprì il capo col cappuccio grigio, e la notte gli entrò nel cuore, e perse ogni conoscenza. Quando alla fine la nerezza passò, Sam sollevò lo sguardo ed era circondato dalle ombre; ma quanti minuti o ore si fossero protratti per il mondo non avrebbe saputo dirlo. Era sempre nello stesso posto e il padrone era sempre accanto a lui, morto. Le montagne non erano franate né la terra andata in malora. “Cosa fare? Cosa fare?” disse. “Ho percorso tutta questa strada con lui per niente?” E allora ricordò la propria voce pronunciare parole che all’epoca, all’inizio del viaggio, non aveva capito: Ho qualcosa da fare prima della fine. Devo arrivare fino in fondo, signore, non so se mi capite. “Ma cosa posso fare? Non posso mica lasciare il signor Frodo morto, senza sepoltura, in cima ai monti, e tornare a casa. O proseguire? Proseguire?” ripeté, per un attimo scosso dal dubbio e dalla paura. “Proseguire? Questo devo fare? E abbandonarlo?” Allora finalmente si mise a piangere; e avvicinatosi a Frodo compose il corpo, piegò le fredde mani sul petto e lo avvolse nel mantello; da un lato gli depose la propria spada e dall’altro il bastone donatogli da Faramir. “Se devo proseguire,” disse, “allora, con il vostro permesso, signor Frodo, vi prenderò la spada, ma accanto a voi depongo quest’altra, che giaceva accanto al vecchio re nel tumulo; e voi avete la bellissima cotta di mithril del signor Bilbo. E l’ampolla stellare, signor Frodo, me l’avete prestata voi e ne avrò bisogno, perché ormai sarò sempre al buio. È troppo preziosa per il sottoscritto, e la Dama l’aveva donata a voi, ma forse capirebbe. E voi, signor Frodo, voi mi capite? Devo proseguire.” Ma non poteva andarsene, non ancora. S’inginocchiò e prese la mano di Frodo, senza riuscire a lasciarla. E il tempo passava e lui restava inginocchiato, stringendo la mano del padrone, il cuore combattuto. Cercava di trovar la forza per strapparsi da lì e intraprendere un viaggio solitario… per vendicarsi. Una volta partito, la rabbia lo avrebbe guidato lungo tutte le strade del mondo all’inseguimento fino ad acciuffarlo: Gollum. Allora Gollum avrebbe trovato la morte in un cantone. Ma non era quello lo scopo prefisso. Non valeva la pena abbandonare il padrone per quello. Non lo avrebbe riportato in vita. Niente l’avrebbe fatto. Meglio allora morire insieme. E anche quello sarebbe stato un viaggio solitario. Guardò la punta lucente della spada. Pensò a certi luoghi alle sue spalle dove c’era un nero ciglione e una vana caduta nel nulla. Non era quella la via d’uscita. Significava non fare niente, neanche affliggersi. Non era quello lo scopo prefisso. “Cosa mi resta da fare allora?” gridò di nuovo, e ora gli parve di conoscer la dura risposta: arrivare fino in fondo. Un altro viaggio solitario, il peggiore. “Cosa? Io, da solo, andare alle Crepe del Fato e tutto il resto?” Era ancora titubante, ma cresceva la determinazione. “Cosa? Io prendere l’Anello a lui? Gliel’ha dato il Consiglio.” Ma la risposta giunse subito: “E il Consiglio gli ha dato dei compagni affinché la missione non fallisse. E tu sei l’ultimo di tutta la Compagnia. La missione non deve fallire.” “Quanto vorrei non esser l’ultimo,” gemette. “Quanto vorrei che il vecchio Gandalf o qualcun altro fosse qui. Perché mi hanno lasciato da solo qui a decidere? Sono certo di sbagliare. Non è da me prender l’Anello, farmi avanti.” “Ma non ti sei fatto avanti tu; ti sei dovuto fare avanti. Quanto a non essere la persona più indicata, be’, neanche il signor Frodo lo era, se vogliamo, né il signor Bilbo. Non è stata una loro scelta.” “A me invece tocca decidere. E deciderò. Sbagliando di sicuro: tipico di Sam Gamgee. “Vediamo un po’: se ci trovano qui, o se trovano il signor Frodo e quella Cosa su di lui, be’, il Nemico la prenderà. E sarebbe la fine per tutti noi, per Lórien, Valforra, la Contea e il resto. E non c’è tempo da perdere, o sarà comunque la fine. La guerra è iniziata e le cose, è più che probabile, devono aver già preso una piega favorevole al Nemico. Non c’è modo di tornare con la Cosa per ricevere consigli o permessi. No, o stare qui seduto fino a che non vengono a uccidermi sul corpo del padrone e se ne impossessano; o prenderLa io e andarmene.” Fece un respiro profondo. “Allora sia, La prendo io!” Si chinò. Con delicatezza estrema aprì il fermaglio sul collo e infilò la mano nella giubba di Frodo; poi, sollevato con l’altra mano il capo, baciò la fredda fronte e dolcemente estrasse da sopra la catenella. E poi la testa tornò a posare cheta. Nessun cambiamento apparve sul viso immobile, e questo più di ogni altro segno convinse definitivamente Sam che Frodo era morto e aveva abbandonato la Cerca. “Addio, padrone mio carissimo!” mormorò. “Perdonate il vostro Sam. Tornerà qui una volta portato a termine il lavoro… se ci riuscirà. E allora non vi lascerà mai più. Riposate in pace fino al mio ritorno; e che nessuna creatura immonda osi avvicinarsi a voi! E se la Dama potesse udirmi e accordarmi un desiderio, vorrei tornare e ritrovarvi. Addio!” E poi chinò a sua volta il capo e si passò la catenella intorno al collo, e sotto il peso dell’Anello la testa di colpo si piegò fin quasi a terra, come se gli avessero appeso un macigno. Ma poco a poco, come se il peso fosse diminuito o una rinnovata forza si fosse svegliata in lui, Sam alzò la testa e poi, con grande sforzo, si rimise in piedi e si rese conto di poter camminare e portare quel fardello. E per un attimo sollevò la Fiala e abbassò gli occhi per guardare il padrone, e la luce brillava ora sommessa con la morbida radianza della stella vespertina in estate, e in quella luce il volto di Frodo aveva ritrovato un tenue colore, pallido ma bello di una bellezza elfica, come quello di chi ha da tempo superato l’ombre. E con l’amaro conforto di quell’ultima visione Sam si volse, nascose la luce e s’avviò traballando nel buio crescente. Non doveva andar lontano. La galleria era a poca distanza alle sue spalle; il Crepaccio davanti, a duecento metri o meno. Il crepuscolo lasciava intravedere il sentiero, un solco profondo scavato da secoli di passaggi, che adesso risaliva dolcemente in una lunga scanalatura tra due scarpate. La scanalatura si restringeva rapidamente. Ben presto Sam pervenne di fronte a una lunga rampa di gradini grandi e bassi. Ora la torre degli Orchi si trovava proprio sopra di lui, con nero cipiglio, e dentro ardeva l’occhio rosso. Ora l’ombra scura ai piedi nascondeva Sam, che stava arrivando in cima alle scale, ed eccolo infine nel Crepaccio. “Ho deciso,” continuava a ripetersi. Ma non era vero. Anche con tutta la buona volontà per venirne a capo, ciò che si apprestava a fare era in netto contrasto con la sua indole. “Ho sbagliato?” mormorava. “Che cosa avrei dovuto fare?” Mentre le ripide pareti del Crepaccio si stringevano intorno a lui, prima di raggiungere la vera e propria sommità, prima di posare infine gli occhi sul sentiero che scendeva nella Terra Senza Nome, Sam si volse. Per un istante, paralizzato da un dubbio insopportabile, guardò indietro. Riusciva ancora a vedere, come una macchiolina nell’addensarsi dell’oscurità, l’imboccatura della galleria; e credette di vedere o indovinare dove Frodo giaceva. S’immaginò di scorgere un baluginio al suolo, o forse era uno scherzo delle lacrime mentre scrutava quel rialzo roccioso dove tutta la sua vita era andata distrutta. “Se soltanto s’avverasse il mio desiderio, il mio unico desiderio,” sospirò, “di tornare e ritrovarlo!” Poi finalmente si volse verso la strada innanzi a sé e accennò qualche passo: i più penosi e i più riluttanti che avesse mai fatto. Soltanto pochi passi; e ormai soltanto pochi altri prima di scendere e non rivedere più quell’altura. Quand’ecco a un tratto udì grida e voci. Restò immobile, di pietra. Voci d’Orchi, dietro e davanti a lui. Rumore di passi in marcia e aspri richiami: gli Orchi risalivano il Crepaccio dall’altro capo, forse da un altro ingresso della torre. Passi in marcia e grida alle sue spalle. Si girò. Vide piccole luci rosse, torce, balenare in basso mentre uscivano dalla galleria. La caccia era infine aperta. L’occhio rosso della torre non era cieco. Sam era in trappola. Ormai il bagliore delle torce in arrivo e il tintinnio dell’acciaio innanzi a lui erano vicinissimi. In un attimo avrebbero raggiunto la cima, piombando su di lui. Ci aveva messo troppo a fare la sua scelta, e adesso era inutile. Come fuggire, o salvarsi, o salvare l’Anello? L’Anello. Non si trattò di un pensiero né di una decisione. Si trovò semplicemente a tirar fuori la catenella e a prendere in mano l’Anello. La testa della compagnia di Orchi spuntò nel Crepaccio proprio di fronte a lui. Allora lo infilò al dito. Il mondo cambiò, e un solo attimo di tempo era colmo di un’ora di riflessione. Si rese conto immediatamente che l’udito era più acuto mentre la vista era più debole, ma non come nella tana di Aragne. Ora ogni cosa intorno a lui non era scura ma vaga; mentre lui si trovava in un mondo grigio e nebuloso, solo, come una piccola roccia nera e solida, e l’Anello, che pesava nella mano sinistra, era come un globo d’oro ardente. Non si sentiva affatto invisibile, bensì orribilmente e singolarmente visibile; e sapeva che da qualche parte un Occhio lo cercava. Udiva lo scricchiolio delle pietre e il murmure dell’acqua in lontananza nella Valle di Morgul; e laggiù sotto la roccia la borbogliante sofferenza di Aragne, che brancolava persa in qualche cieco corridoio; e voci nelle segrete della torre; e le grida degli Orchi che sortivano dalla galleria; e assordante gli rombava nelle orecchie il fracasso dei piedi e il baccano lacerante degli Orchi innanzi a lui. Si appiattì contro la parete. Ma quelli avanzavano come una compagnia fantasma, sagome grigie distorte nella nebbia, solo sogni di paura con in mano pallide fiamme. Gli passarono davanti. Sam si rannicchiò, cercando di strisciare dentro qualche fessura e di nascondersi. Tese l’orecchio. Gli Orchi provenienti dalla galleria e gli altri che scendevano si erano visti e adesso i due gruppi si affrettavano gridando. Sam li udiva tutti e due distintamente e comprendeva quello che dicevano. Forse l’Anello procurava comprensione delle lingue, o semplicemente comprensione, specialmente dei servitori di Sauron, il creatore, talché, se prestava attenzione, Sam capiva e traduceva il ragionamento. Avvicinandosi ai luoghi dove lo avevano forgiato, l’Anello aveva senz’altro guadagnato enormemente in potenza; una cosa tuttavia non conferiva: il coraggio. Al momento Sam pensava soltanto a nascondersi, a rinquattarsi finché non fosse tornata la calma; e ascoltava con ansia. Non avrebbe saputo dire quanto fossero vicine le voci, le parole gli sembravano risuonare nelle orecchie. “Ehilà! Gorbag! Che ci fai quassù? Ne hai già abbastanza della guerra?” “Ordini, tanghero. E tu che stai facendo, Shagrat? Stufo di startene appollaiato lassù? Non pensi di scendere a combattere?” “Gli ordini sono per te. Ho io il comando di questo passo. Perciò modera i termini. Cos’hai da riferire?” “Niente.” “Hai! hai! yoi!” Un urlo interruppe lo scambio dei due capi. Gli Orchi in basso a un tratto avevano visto qualcosa. Si misero a correre. Gli altri fecero lo stesso. “Hai! Ehilà! Qui c’è qualcosa! Proprio in mezzo alla strada! Una spia, una spia!” Ci fu un boato di corni che ringhiavano e un baccano di voci che abbaiavano. Un terribile choc strappò Sam a quella sensazione di pavidità. Avevano visto il padrone. Che cosa avrebbero fatto? Aveva sentito storie sul conto degli Orchi da raggelare il sangue nelle vene. Era inammissibile. Balzò in piedi. Accantonò la Cerca e tutte le decisioni prese e, con quelle, anche la paura e il dubbio. Ora sapeva qual era e qual era sempre stato il suo posto: a fianco del padrone, anche se non era chiaro che cosa potesse fare una volta lì. Ridiscese di corsa le scale e il sentiero verso Frodo. “Quanti saranno?” pensò. “Trenta o quaranta almeno dalla torre e assai di più, direi, dal basso. Quanti ne posso uccidere prima d’essere preso? Vedranno la fiamma della spada non appena l’avrò sguainata, e prima o poi mi prenderanno. Chissà se mai una canzone ne parlerà: Come Samplicio cadde nell’Alto Passo, innalzando una muraglia di cadaveri intorno al suo padrone. No, niente canzoni. Certo che no, una volta trovato l’Anello non ci saranno più canzoni. Io non posso farci niente. Il mio posto è accanto al signor Frodo. Dovranno capirlo, Elrond e il Consiglio, e i grandi Signori e le grandi Dame con tutta la loro saggezza. I loro piani sono falliti. Non posso essere io il Portatore dell’Anello. Non senza il signor Frodo.” Ma ora gli Orchi erano usciti dalla sua visuale offuscata. Non aveva avuto il tempo di pensare a sé stesso, ma ora si rese conto di essere stanco, stanco fin quasi all’esaurimento: le gambe non lo reggevano come desiderava. Andava troppo piano. Il sentiero sembrava lungo miglia e miglia. Dove si erano andati a cacciare tutti quanti in quella nebbia? Eccoli di nuovo! Ancora lontani innanzi a lui. Un gruppo di sagome intorno a qualcosa in terra; qualcuno sembrava correre qua e là, curvo come un cane che segue una pista. Sam cercò di fare uno scatto. “Coraggio, Sam!” disse, “o farai di nuovo tardi.” Allentò la spada nel fodero. Fra un attimo l’avrebbe sguainata, e poi… Ci fu un gran clamore, urlacci e risate, mentre sollevavano qualcosa da terra. “Ya hoi! Ya harri hoi! Oh issa!” Poi una voce gridò: “E adesso via. Dalla scorciatoia. Torniamo alla Porta Sotterranea! Lei non ci darà fastidio, a giudicare dai segni.” Tutta la banda di sagome d’orchi si mise in marcia. Quattro di loro al centro trasportavano un corpo in spalla. “Ya hoi!” Avevano preso il corpo di Frodo. E se n’erano andati. Non li avrebbe raggiunti. Eppure continuava ad arrancare. Gli Orchi erano arrivati alla galleria e stavano entrando. Quelli con il carico passarono per primi, mentre dietro di loro era tutto uno spintonare e sgomitare. Sam si fece avanti. Sguainò la spada, un guizzo azzurro nella mano tremolante, ma non lo videro. Mentre arrivava tutto affannato, l’ultimo Orco svanì nel nero buco. Per un istante Sam si fermò, senza fiato, stringendosi il petto. Poi si passò la manica sul viso per togliere sozzura, sudore e lacrime. “Porci schifosi!” disse, e si lanciò sui loro passi nell’oscurità. La galleria non gli sembrò più così buia, era come se da una tenue foschia fosse passato a una nebbia fitta. La stanchezza aumentava, ma non faceva che rafforzare la volontà. Credette di veder la luce delle torce a poca distanza ma, pur mettendocela tutta, non riusciva a recuperar terreno. Gli Orchi si muovono veloci nelle gallerie, e questa la conoscevano bene; malgrado Aragne, erano costretti a usarla spesso in quanto era la via più rapida per recarsi dalla Città Morta al di là dei monti. A che epoca remota risalisse la costruzione della galleria principale e del grande pozzo tondo, dove Aragne aveva eletto domicilio nei secoli passati, lo ignoravano; ma loro stessi avevano scavato numerosi passaggi secondari alle due estremità, in modo da evitare l’antro negli andirivieni per conto dei padroni. Quella sera non avevano intenzione di scendere molto in basso, ma avevano fretta di trovare un passaggio laterale che li riportasse alla torre di guardia sulla rupe. I più erano allegri, contenti di quel che avevano trovato e visto e, nel correre, berciavano e cianciavano com’è tipico della loro genìa. Sam udiva il rumore delle loro aspre voci, piatte e dure nell’aria immota, e distingueva due voci in mezzo a tutte le altre: erano più forti e più vicine a lui. I capitani dei due gruppi sembravano chiudere la retroguardia e lungo il tragitto discutevano. “Non puoi dire alla tua masnada di non fare tutta questa cagnara, Shagrat?” grugnì uno dei due. “Non vogliamo che Aragne ci piombi addosso.” “Ma andiamo, Gorbag! Più della metà del rumore la fanno i tuoi,” disse l’altro. “E poi lascia scherzare i ragazzi! Secondo me, per un po’ non dovremo preoccuparci di Aragne. S’è seduta su un chiodo, a quanto pare, e non saremo noi a versare lacrime. L’hai visto, no, il liquame schifoso lasciato sulla via del ritorno a quel suo maledetto crepaccio? Mica una, cento volte l’avremo tappato. Perciò lasciali ridere. E finalmente abbiamo avuto un colpo di fortuna: abbiamo qualcosa che Lugbúrz vuole.” “Lugbúrz lo vuole, eh? Secondo te, cos’è? A me pare elfico, ma in versione ridotta. Che pericolo può rappresentare uno così?” “Per dirlo bisognerebbe dargli un’occhiata.” “Oho! Sicché non ti hanno detto che cosa dovevi aspettarti? Non ci dicono mica tutto quello che sanno, vero? Non sia mai. Ma possono sbagliare, anche Quelli in Alto.” “Ssst, Gorbag!” Shagrat abbassò la voce, e l’orecchio pur stranamente acuito di Sam riusciva a stento ad afferrare quello che diceva. “Possono sbagliare, ma hanno occhi e orecchie dappertutto; magari anche fra i miei. Qualcosa li preoccupa però, poco ma sicuro. Questo vale per i Nazgûl, a sentire te; e anche per Lugbúrz. Qualcosa per poco non ci sfuggiva.” “Per poco, dici tu!” disse Gorbag. “D’accordo,” disse Shagrat, “però ne parleremo dopo. Aspettiamo di arrivare al Sottopassaggio. Lì c’è un punto dove poter parlare un po’ mentre i ragazzi vanno avanti.” Poco dopo Sam vide scomparire le torce. Poi ci fu un rombo e, proprio mentre si affrettava, un tonfo. Da quanto riusciva a indovinare, gli Orchi avevano girato ed erano passati per quella stessa apertura che lui e Frodo avevano trovato bloccata. Era ancora bloccata. Un grande masso sembrava ostruire il passaggio, ma gli Orchi in un modo o nell’altro erano passati, perché Sam udiva le voci dall’altra parte. Continuavano a correre, addentrandosi sempre più nella montagna, in direzione della torre. Sam si sentì disperato. Portavano via il corpo del padrone con chissà quale turpe scopo e lui non poteva seguirli. Si avventò sul macigno e spinse, lo prese d’assalto, ma quello non cedette. Poi non molto lontano all’interno, o così gli parve, udì le voci dei due capitani. Per un po’ rimase immobile in ascolto, con la speranza forse di apprendere qualcosa di utile. Forse Gorbag, che sembrava appartenere a Minas Morgul, sarebbe uscito e lui ne avrebbe approfittato per intrufolarsi. “No, non lo so,” disse la voce di Gorbag. “Di norma i messaggi passano più veloci di qualsiasi animale volante. Ma io non ho mai chiesto come. Meglio di no. È più sicuro. Grr! Quei Nazgûl mi fanno venire la pelle d’oca. Ti spellano vivo alla prima occhiata e poi ti lasciano al freddo e al buio dall’altra parte. Ma a Lui piacciono; oggi come oggi sono i Suoi favoriti, inutile perciò recriminare. Non è uno scherzo prestare servizio nella città, te lo dice il sottoscritto.” “Dovresti provare a star quassù in compagnia di Aragne,” disse Shagrat. “Mi piacerebbe provare un posto dove non c’è nessuno di loro. Ma ora è iniziata la guerra e, una volta finita, la vita magari sarà più facile.” “La guerra sta andando bene, dicono.” “Che altro dovrebbero dire?” grugnì Gorbag. “Vedremo. Ma in ogni caso, se andrà bene, dovrebb’esserci molto più spazio. Che ne diresti?… se si presentasse l’occasione, io e te potremmo svignarcela e sistemarci da qualche parte per conto nostro con pochi ragazzi fidati, un posticino dove fare man bassa con tutto comodo, e senza grandi capi.” “Ah!” disse Shagrat. “Come ai vecchi tempi.” “Sì,” disse Gorbag. “Ma non contarci. Sotto sotto non sono tranquillo. Come dicevo, i Grandi Capi, sì,” la voce si ridusse quasi a un bisbiglio, “sì, perfino il Più Grande, possono sbagliare. Qualcosa per poco non ci sfuggiva, tu dici. Qualcosa ci è sfuggito, dico io. E dobbiamo stare all’erta. Tocca sempre ai poveri Uruk rimediare, e non ti dico che ringraziamenti, dopo. Ma non dimenticare: i nemici non ci amano più di quanto amino Lui, e se hanno la meglio loro, siamo fritti anche noi. Ma dimmi una cosa: quando hai ricevuto l’ordine di uscire?” “Circa un’ora fa, poco prima che tu ci vedessi. È arrivato un messaggio: Nazgûl inquieti. Si temono spie sulle Scale. Raddoppiare vigilanza. Pattuglia in cima alle Scale. Sono uscito subito.” “Brutta storia,” disse Gorbag. “Sta’ a sentire: le nostre Silenti Sentinelle erano inquiete da più di due giorni, questo lo so. Ma la mia pattuglia ha ricevuto ordine di uscire solo il giorno dopo e nessun messaggio è stato inviato a Lugbúrz: questo per via del Gran Segnale e della partenza per la guerra dell’Alto Nazgûl e di tutto il resto. E poi, ho saputo, a lungo non sono riusciti ad avere l’attenzione di Lugbúrz.” “L’Occhio era occupato altrove, immagino,” disse Shagrat. “Grandi cose succedono laggiù a ovest, dicono.” “Eccome,” ringhiò Gorbag. “Nel frattempo però i nemici hanno salito le Scale. E tu che stavi combinando? Tu sei tenuto a far la guardia, dico bene, non occorrono ordini speciali. A che servi sennò?” “E mo’ basta! Non vorrai insegnarmi il mestiere. Non dormivamo mica. Sapevamo che stavano succedendo strane cose.” “Molto strane!” “Già, molto strane: luci e urla e compagnia. Ma Aragne era indaffarata. I miei ragazzi hanno visto lei e il suo Spione.” “Il suo Spione? Di che parli?” “Devi averlo visto: un piccoletto magro e nero; anche lui simile a un ragno, o piuttosto a una rana affamata. È già stato qui. È venuto fuori da Lugbúrz la prima volta, anni fa, e avevamo ricevuto ordini dall’Alto di lasciarlo passare. Da allora avrà fatto le Scale un paio di volte, ma noi l’abbiamo lasciato fare: pare che se l’intenda con Sua Signoria. Mi sa che non è buono da mangiare: lei non è tipo da badare agli ordini dall’Alto. Bella guardia che fate giù a valle: è venuto quassù un giorno prima che scoppiasse questo putiferio. L’abbiamo visto ieri sera, sul presto. Comunque i miei ragazzi hanno riferito che Sua Signoria se la stava spassando, e questo per me poteva anche bastare, fino all’arrivo del messaggio. Credevo che lo Spione le avesse portato un trastullo, o che voi le aveste mandato un regalo, un prigioniero di guerra o qualcosa del genere. Quando lei se la spassa, io non m’impiccio. Niente sfugge ad Aragne quando va a caccia.” “Niente, dici tu! Non hai usato gli occhi laggiù? Dentro di me non sono tranquillo, te l’ho detto. Quello che ha salito le Scale, va’ a sapere cos’è, è sfuggito. Ha tagliato la tela e se l’è svignata dal buco. Dà da pensare!” “Ah be’, ma alla fine l’ha preso, no?” “Preso? Preso chi? Questo tappetto? Ma se fosse stato solo, da tempo l’avrebbe riposto nella dispensa, e a quest’ora sarebbe lì. E se Lugbúrz lo volesse, toccherebbe a te andarlo a prendere. Buon per te. Ma ce n’era più d’uno.” A quel punto Sam si mise ad ascoltare con più attenzione e premette l’orecchio contro il masso. “Chi ha tagliato le corde con cui lei lo aveva legato, Shagrat? Lo stesso che ha tagliato la tela. Non ci avevi pensato? E chi ha infilzato Sua Signoria? Lo stesso, scommetto. E dov’è? Dov’è, Shagrat?” Shagrat non rispose. “Farai bene a spremerti le meningi, se ce l’hai. C’è poco da scherzare. Nessuno, nessuno aveva mai punto Aragne prima d’ora, dovresti saperlo bene. Non è il caso di affliggersi; ma pensaci… c’è qualcuno nei paraggi più pericoloso di qualsiasi altro dannato ribelle in circolazione dai brutti tempi di una volta, dal Grande Assedio. Qualcosa è sfuggito.” “E cosa allora?” ringhiò Shagrat. “Da tutti gli indizi, Capitan Shagrat, direi che si tratta di un grande guerriero, probabilmente un Elfo, con una spada elfica in ogni caso, e magari un’ascia; e per giunta si aggira nel tuo territorio, e tu non l’hai manco intravisto. Davvero molto divertente!” Gorbag sputò. Sam sorrise tra i denti alla propria descrizione. “Ah be’, tu vedi sempre tutto nero,” disse Shagrat. “Interpreti gli indizi come ti pare e piace, ma ci sono magari altre spiegazioni. In ogni caso, ho sentinelle dappertutto e mi occuperò di una cosa alla volta. Quando avrò dato un’occhiata al tipo che noi abbiamo catturato, allora comincerò a preoccuparmi di qualcos’altro.” “Ho come l’idea che non caverai granché da quel piccoletto,” disse Gorbag. “Magari non ha niente a che fare con la vera bricconata. Comunque, l’omaccione con la spada tagliente non sembra avergli dato gran peso… l’ha lasciato lì per terra: tipico scherzetto da Elfo.” “Vedremo. Diamoci una mossa! Abbiamo parlato abbastanza. Andiamo a dare un’occhiata al prigioniero!” “Che cos’hai intenzione di farne? L’ho individuato io per primo, non scordarlo. Se c’è da banchettare, io e i miei ragazzi non vogliamo restar fuori.” “Vacci piano,” ringhiò Shagrat, “ho i miei ordini. E non è il caso d’infrangerli, né per la mia pancia né per la tua. Qualsiasi intruso scoperto dalle guardie va custodito nella torre. Il prigioniero va spogliato. Una descrizione dettagliata di ogni articolo, capo di abbigliamento, arma, lettera, anello o ninnolo va inviata subito a Lugbúrz, e in nessun altro posto. E il prigioniero va tenuto al sicuro e illeso, sotto pena di morte per ogni membro della guardia finché Lui non manda qualcuno o non viene di persona. Più chiaro di così… E a questo mi atterrò.” “Spogliato, eh?” disse Gorbag. “Compresi denti, unghie, capelli e il resto?” “No, figuriamoci. È per Lugbúrz, t’ho detto. Lo vogliono incolume e intero.” “Non sarà facile,” rise Gorbag. “Ormai è ridotto a una carogna. Che se ne faranno a Lugbúrz di questa robaccia non lo so. Tanto vale metterlo in pentola.” “Razza d’idiota,” ringhiò Shagrat. “Fai tanto il furbo ma ci sono un sacco di cose che non sai, anche se ne sono al corrente quasi tutti. Se non stai attento, in pentola o nelle grinfie di Aragne ci finisci tu. Carogna! È tutto quel che sai di Sua Signoria? Quando lega con le corde, mira alla carne. Lei non mangia carne morta, né succhia sangue freddo. Questo tipo non è morto!” Sam barcollò, afferrandosi al masso. Gli sembrò che tutto l’oscuro mondo fosse finito sottosopra. Lo choc fu così forte che per poco non svenne, ma anche mentre lottava per non perdere i sensi, nel profondo dell’animo aveva ben presente la critica: “Idiota, non è morto, e in cuor tuo lo sapevi. Non fidarti della testa, Samplicio, non è la tua parte migliore. Il guaio con te è che non hai mai sperato per davvero. Che cosa fare, adesso?” Per il momento niente, se non appoggiarsi alla pietra immobile e ascoltare, ascoltare le abiette voci degli Orchi. “Ma va là!” disse Shagrat. “Mica ha un solo veleno Quella. Quando caccia, dà soltanto un buffetto sul collo e quelli diventano molli come pesci disossati, e poi ne fa ciò che vuole. Ti ricordi il vecchio Ufthak? L’avevamo perso di vista da giorni. Poi l’abbiamo trovato in un cantone; era appeso, ma sveglio e furibondo. Che risate! Forse Lei l’aveva dimenticato, ma non l’abbiamo toccato… con una come Lei non è il caso d’immischiarsi. Nah… questo schifosetto si sveglierà tra qualche ora e, a parte sentirsi indolenzito per un po’, tornerà a posto. O tornerebbe, se Lugbúrz lo lasciasse in pace. E a parte ovviamente chiedersi dov’è e cosa gli è successo.” “E cosa gli succederà,” rise Gorbag. “Possiamo sempre raccontargli qualche storiella, in mancanza di meglio. Non dev’essere mai stato nell’amena Lugbúrz, magari vorrà sapere cosa aspettarsi. Ci sarà da divertirsi più di quanto non pensassi. Andiamo!” “Il divertimento te lo puoi scordare, te l’ho detto,” disse Shagrat. “Dobbiamo tenerlo al sicuro, sennò finiamo tutti ammazzati.” “E va bene! Ma se fossi in te catturerei quello grosso ancora in circolazione, prima di riferire a Lugbúrz. Non farà un bell’effetto dire che hai catturato il micino e lasciato scappare il gatto.” Le voci cominciarono ad affievolirsi. Sam udì il rumore dei passi che si allontanavano. Si stava riprendendo dallo choc e adesso una furia selvaggia lo scuoteva. “Ho sbagliato tutto!” gridò. “Lo sapevo. Ora l’hanno preso, quegli scellerati! Quei porci schifosi! Mai lasciare il padrone, mai, mai: era la mia regola d’oro. E in cuor mio lo sapevo. Come farmi perdonare? Ora devo tornare da lui. In un modo o nell’altro!” Sguainò di nuovo la spada e colpì con l’elsa la pietra, che si limitò a restituire un rumore sordo. La spada tuttavia rifulgeva così luminosa da permettergli di vedere vagamente alla sua luce. Notò con sorpresa che il grande blocco aveva la forma di una porta massiccia, alta poco meno del doppio di lui. Tra la cima e la bassa volta dell’apertura c’era uno spazio vuoto e scuro. Probabilmente serviva solo a impedire l’intrusione di Aragne e doveva essere chiuso dall’interno con un chiavistello o un catenaccio che lei, pur con tutta la sua astuzia, non riusciva a raggiungere. Con le forze che gli rimanevano Sam fece un salto e afferrò la parte superiore della porta, si arrampicò e si lasciò cadere dall’altra parte; poi si mise a correre come un pazzo, con la spada fiammeggiante in mano, svoltò un angolo e poi su per una galleria serpeggiante. La notizia che il padrone era ancora in vita lo induceva a un ultimo sforzo senza curarsi della stanchezza. Davanti a sé non vedeva niente perché la nuova galleria era tutta curve e giravolte; ma gli sembrò di aver guadagnato terreno sui due Orchi: le voci erano di nuovo vicine. Ora sembravano a pochi passi. “Sai cosa faccio?” disse Shagrat in tono rabbioso. “Lo schiaffo nella camera più alta.” “Perché?” grugnì Gorbag. “Perché, non hai qualche gabbia da basso?” “Non voglio correre rischi, ti dico,” rispose Shagrat. “Ci capiamo? È prezioso. Non mi fido di tutti i miei ragazzi, e di nessuno dei tuoi; e manco di te, quando ti piglia la fregola del divertimento. Andrà dove voglio io, e dove tu non verrai, se non ti comporti come si deve. In cima alla torre, ho detto. Lì sarà al sicuro.” “Ah sì?” disse Sam. “Dimentichi il guerriero elfico grande e grosso ancora in circolazione!” Indi svoltò all’ultima curva, solo per constatare che vuoi per un effetto della galleria, vuoi per l’udito conferitogli dall’Anello, aveva calcolato male le distanze. Le due sagome d’Orco erano ancora piuttosto lontane. Adesso le vedeva, nere e tozze, contro un rosso bagliore. La galleria, finalmente diritta, risaliva un pendio; al termine, spalancata, una grande porta a due battenti portava probabilmente alle segrete proprio sotto l’alto corno della torre. Gli Orchi col loro fardello l’avevano già varcata. Gorbag e Shagrat erano vicino all’ingresso. Sam udì un’esplosione di canti rauchi, squilli di tromba e colpi di gong, un fracasso mostruoso. Gorbag e Shagrat erano già sulla soglia. Sam urlò brandendo Pungiglione, ma la sua vocetta finì sommersa dal tumulto. Nessuno badò a lui. I grandi battenti si richiusero. Boom. Le sbarre di ferro all’interno ricaddero. Clang. La porta era sprangata. Sam si scagliò contro le lastre d’ottone inchiavardate e cadde a terra privo di sensi. Lui era fuori nelle tenebre. Frodo era vivo ma catturato dal Nemico. 