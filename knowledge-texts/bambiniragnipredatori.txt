Bambini, ragni e altri predatori, di Eraldo Baldini Come gli indiani Aprile 1906 Dall'alto dell'argine lo sguardo può spaziare lontanissimo sulla campagna. È un mare verde, bianco e rosa; al grano fitto e alto già qualche spanna si alternano le distese colorate dei frutteti in fiore. Qualche macchione di alberi si ammassa scuro qua e là, come un enorme animale che dorme o che sta in agguato, gli spaventapasseri a braccia aperte sono fermi come sentinelle instancabili e solitarie, e i tetti delle fattorie luccicano nel silenzio increspato appena dai fruscii del vento, dal chiacchierare degli uccelli e dall'abbaiare lontano di qualche cane. Man mano che il sole si fa più alto in cielo, la temperatura cresce e fa sudare. Sono in cammino da tre ore, ormai, e l'avvicinarsi della città è misurabile dallo stagliarsi più netto dei campanili. Tanti campanili, tantissimi: ma quante chiese ci sono? E quanta gente ci va, in quelle chiese? Enrico cerca nella tasca, trova un biscotto e comincia a mangiarlo. È duro, crocchia sotto i denti e non fa che aumentargli l'appetito. Dev'essere quasi mezzogiorno, e ha una gran voglia di mettere mano al pane, formaggio e salame che tiene nella bisaccia; però il programma è di fermarsi a mangiare tutti insieme, i sette bambini e l'uomo che li accompagna. È la seconda volta che va in città, la prima che la raggiunge a piedi lungo il fiume. La volta precedente, con mamma e babbo, aveva viaggiato sul biroccio e si ricorda ancora di quel lungo sballottare, dello sbuffare della cavalla, dell'arrivo al mercato e dello stordimento nel vedere tutta quella folla, tutte quelle merci, tutto quel viavai; e si ricorda anche dell'indolenzimento che poi aveva sentito per giorni. Meglio a piedi, non c'è dubbio. E inoltre, con gli amici è un'altra cosa: è più bello, più divertente. Ogni tanto prendono a farsi scherzi, a rincorrersi, a lanciarsi sassi e zolle d'erba. Romeo l'hanno spinto giù ed è ruzzolato ridendo fin quasi all'acqua, facendo scappare via due anatre urlanti. La cosa migliore però è l'attesa di quello che vedranno. Il circo di Buffalo Bill è arrivato all'ippodromo, ai margini della città, e in paese per giorni è stato tutto un parlarne, tutto un sognare, finché lo zio di Giovanni non si è offerto di accompagnare i bambini a quell'appuntamento imperdibile. Imperdibile, sì: dicono che ci sono soldati e indiani, cavalli e carri, che è uno spettacolo da non dimenticare mai più. Gli indiani! Non ne sanno tanto, ma li hanno visti disegnati su qualche giornale e conoscono la fama della loro ferocia, delle battaglie che hanno sostenuto per decenni contro gli uomini bianchi, nelle praterie sterminate dell'America. Assomiglieranno un po’ a questa campagna, le praterie? No, no davvero, pensa Enrico. Qui non ci sono i bisonti, non ci sono guerrieri che combattono, né accampamenti, né cariche della cavalleria. Chissà che effetto gli fa, a Buffalo Bill e a tutta la sua gente, il trovarsi in un posto dove le terre sono fatte per essere coltivate e non per correrci attraverso sparando di qua e di là, ubriachi di lotta e di avventura. Il ragno A volte succedeva ancora che Claudio se ne stesse rigido, a orecchie dritte, in attesa che dall'alto arrivassero i rumori. Rumori di passi armati di tacchi, di sedie spostate, di urla, di musica, di mobili trascinati. I rumori dei vicini. Non aveva mai capito che accidente facessero nell'appartamento di sopra, a qualsiasi ora del giorno e della notte, tanto che a volte, più che arrabbiato nero, era stato semplicemente curioso: avrebbe pagato chissà che cosa per poterli vedere all'opera, per scoprire che cosa combinavano sopra la sua testa. Due anni c'erano voluti, due lunghissimi anni durante i quali aveva più di una volta pensato seriamente di andare su, suonare a quella porta, farsi aprire da quei cretini e ammazzarli tutti in modi che, nella sua fantasia, raggiungevano punte estreme - e deliziose - di crudeltà: coltellate, strangolamenti, benzina e fiammiferi, sega elettrica, eccetera. Due anni, e infine c'era riuscito a trovare un rustico come si deve, messo non troppo male, perso tra i campi ma non lontanissimo dalla città (meno di venti minuti di macchina), contornato da grandi alberi e da prati vastissimi. E soprattutto distante da qualsiasi altra abitazione: quella più prossima non la si vedeva neppure, figuriamoci se ne potevano venire rumori e disturbo. Gli era costata parecchio, quella casa, perché di lavori ce n'erano voluti più del previsto, però adesso era contento. Molto contento. È vero, i primi giorni si era detto che c'era forse troppo silenzio, ma, passato un periodo di adattamento, aveva apprezzato sempre di più la pace e la tranquillità finalmente trovate. Guidava piano, sulla strada priva di traffico e immersa in uno scenario piacevole di frutteti in fiore, di fossi e canali turgidi d'acqua, di erba verdissima e folta. La campagna! Non ci aveva vissuto mai, prima, e, Cristo, che cosa si era perso! Ma perché, pensava, ho aspettato tanto? L'uomo non è fatto per abitare in un alveare di cemento. Solo cinque minuti e sarebbe arrivato. La sera calava sfoggiando tutti i colori del tramonto, e dal finestrino semiaperto entravano odori di fieno, di stalle, di terra. Si rilassò ancora di più, diminuì ulteriormente la velocità. Quell'ultimo chilometro voleva farselo piano piano, voleva farlo durare, assaporando ogni metro di quella strada che lo portava a casa, alla sua bellissima e silenziosissima casa. Dalla radio veniva una musica che sembrava scritta apposta per accompagnare quel tragitto, quel momento. Si allentò la cravatta, si passò una mano sul viso respirando profondamente e sorridendo; poi, quando riportò l'attenzione davanti a sé, il cuore gli diede un tuffo e gli sparò in vena una scarica di adrenalina. C'era una cosa, un animale, che gli attraversava la strada. Frenò, sterzò sbandando, poi fece ancora qualche metro e si fermò sul ciglio erboso. Il respiro gli era diventato affannoso; rimase per un po’ seduto al volante, poi scese. Non aveva sentito niente sotto le ruote. L'ho evitato, pensò, se l'è cavata. Ma neppure quella constatazione riuscì a calmarlo: perché quello che aveva visto non era né un pollo, né un coniglio, né un cane, né un gatto, anche se di un gatto aveva più o meno le dimensioni. Il problema però era che, se gli occhi non l'avevano ingannato (d'altronde c'era stato così poco tempo per vedere…), l'essere peloso e nero che gli aveva attraversato la strada era un ragno. Un ragno grosso come un gatto. Via, non scherziamo, chissà cos'era; una tartaruga, forse. No, camminava troppo svelto. Un porcospino? Macché. Che cos'altro? Non li conosceva mica tutti, gli animali della campagna. Anzi, non ne conosceva praticamente nessuno, d'altronde era sempre vissuto in città, dove al massimo ti può capitare di vedere un topo che… Ecco, un topo! Un ratto, una pantegana uscita dal fosso. No, quella cosa camminava come un ragno, era un ragno, un ragnone, un ragnaccio gigante, mostruoso. Come quelli dei film di fantascienza. Be’, non esageriamo, lì sono grandi come automobili. Ma siamo sicuri che non l'ho messo sotto?, pensò. Dopotutto un ragno non deve mica essere tanto duro, potrei averlo schiacciato senza accorgermene, senza sentirlo. Mosse qualche passo e guardò nel punto in cui poteva essere avvenuto l'investimento: sulla strada non c'erano poltiglie, non c'era niente. Magari m'è rimasto appiccicato alle gomme, gli venne in mente rabbrividendo. Si grattò la fronte, indeciso se guardare davvero; poi girò intorno alla macchina, chinandosi a controllare. Niente. Sulla strada non passava nessuno, stava arrivando la sera; in alto saettavano i rondoni, gridando all'impazzata, e dal camino di una casa non lontana si alzava un filo di fumo, azzurrognolo contro il cielo che iscuriva. Vabbe’, pensò, fine dell'avventura. Qualsiasi cosa fosse non c'è più, se l'è svignata, e a quest'ora magari sta ancora correndo mezzo morto di paura. Paura? Non è che ce l'ho io? Il respiro cominciava a normalizzarsi, ma l'immagine di quell'animale che zampettava veloce sull'asfalto non voleva uscirgli dalla mente. Però basta, adesso basta. Si ravviò i capelli con un gesto nervoso della mano e risalì in macchina. Via, a casa. Sul sedile dietro c'era la sporta della spesa piena di cose buone e sfiziose, dunque l'aspettava una cena solitaria ma da re; poi si sarebbe messo per un po’ al tavolino a disegnare, magari avrebbe guardato la tivù, e infine sarebbe andato a letto senza il timore di essere svegliato dal fracasso dei vicini. Quando arrivò, infilò direttamente la macchina in garage, scese e chiuse il portone. Quel locale avrebbe potuto ospitarne almeno quattro, di automobili. Prima doveva essere stata una grande rimessa per i trattori e per gli attrezzi agricoli. Aprì una porta interna, dal corridoio passò alla cucina e appoggiò la sporta della spesa sul ripiano candido e lucido. Rambo arrivò subito miagolando, a coda dritta, lo guardò con aria interrogativa e poi cominciò a strusciarglisi contro le gambe. - Ehi, ciao, bello! Guarda un po’ cos'ho per te, - e così dicendo prese la scatola dei croccantini e l'agitò. Il grosso soriano tigrato dilatò gli occhi e accelerò i propri movimenti, miagolando ancora più forte. Cazzo, pensò Claudio, è proprio come nelle pubblicità: basta il rumore di questa schifezza, e i gatti perdono la testa. Che cosa ci troveranno, poi… Aprì la scatola, annusò con una smorfia di disgusto e versò una razione abbondante nella ciotola. Rambo mise in moto le fusa e calò il muso nella sua cena. Claudio restò per un po’ a guardarlo, controllò che avesse l'acqua, poi andò in camera da letto, si svestì, s'infilò le ciabatte. Prima di tutto una bella doccia, poi una serata rilassante senza rompicoglioni. Era già in pigiama, pronto a mettersi alla scrivania per partorire qualche tavola di fumetti, quando si accorse di non avere la borsa con gli appunti e gli schizzi. L'ho lasciata in macchina, pensò con disappunto. Mica che ci fosse un grande tragitto, per arrivare in garage, solo un corridoio, però là faceva freddo. Indossò il giubbotto sul pigiama, prese le chiavi dell'auto e andò sbuffando. Nella rimessa accese la luce, si guardò intorno pensando che in quel posto bisognava fare ordine e pulizia: ci aveva accumulato tutti gli scatoloni serviti per il trasloco e un migliaio di altre cianfrusaglie in attesa di collocazione. Aprì lo sportello, prese la borsa, si girò per riguadagnare la porta; fu allora che lo vide. Era sulla parete, fermo, nero. Claudio rimase a bocca aperta, bloccato, irrigidito, in ciabatte e con la borsa in mano, incapace di distogliere lo sguardo dall'enorme ragno peloso. Poi riuscì a muoversi, fece un passo indietro, sempre fissando quell'animale incredibile. Incredibile e orribile. Nella luce scarsa della lampadina gialla da sessanta watt, quella bestia pareva più irreale e mostruosa che mai. Non è possibile, pensò, non esiste un ragno grande così. Come accidenti fa a stare attaccato al muro? Deve pesare almeno un chilo, o forse più. Gli venne da pensare a quei ragni di metallo o di vetro che la gente priva di buon gusto affigge a volte a fianco delle porte delle case, perché portano fortuna. Fortuna? Ebbe un tremito violento, forse di freddo o forse di terrore, e sentì la vescica contrarsi. Posò la borsa a terra, poi si decise a distogliere per qualche secondo gli occhi da quella cosa per cercare un bastone, un'arma qualsiasi con cui spiaccicarla. Vide in un angolo un vecchio badile arrugginito, ereditato dai contadini che avevano abitato la casa. Andò a prenderlo in fretta, l'impugnò alto, ma quando si voltò verso la parete la bestia non c'era più. Sparita in un battibaleno. C'erano un milione di posti, lì dentro, dove poteva essersi ficcata. Sempre col badile in mano Claudio si mosse verso l'automobile, la raggiunse e le si appoggiò. Poi gli venne in mente che il ragno poteva essersi rimpiattato lì sotto. Si scostò di colpo, si guardò i piedi scalzi nelle ciabatte e gli venne l'irresistibile voglia di alzarli, di alzarli tutti e due da quel pavimento su cui poteva comparire all'improvviso il ragno; ma tenere alzati tutti e due i piedi insieme non è possibile, c'è una crudele legge della natura che l'impedisce. Adesso il freddo era passato, anzi, si sentiva sul viso vampate di calore e si accorse che il sudore gli bagnava la fronte. Studiò un percorso, partì, lasciò cadere il badile e in un lampo attraversò la porta e la richiuse a chiave. Nel corridoio lasciò finalmente uscire il respiro, che fischiò come quello di un tubercolotico. Poi rimase lì fermo senza sapere che fare, con gli occhi fissi su quell'uscio oltre il quale c'era… c'era… E va bene, c'era un ragno, dopotutto. Mica una tigre, o un coccodrillo. Sarà pure grande, però è semplicemente un ragno; siamo in campagna, è normale che ci sia, no? No. Non è normale per niente, bestie così esistono solo negli incubi, o magari nella foresta dell'Amazzonia, ma nella pianura padana non ce n'è. Respirò forte, con la testa in subbuglio, si avviò nel corridoio e solo allora gli venne in mente che la borsa l'aveva lasciata nel garage. - Cazzo! - sibilò. Ma tornare là dentro, neanche a pensarci. Stava seduto sul divano con gli occhi incollati allo schermo del televisore, ma senza vedere quello che stavano trasmettendo. Prima si era imposto di apparecchiare la tavola e di stendere sulla tovaglia tutte le ghiottonerie che aveva comprato, ma non aveva mangiato niente, solo sbocconcellato senza voglia qualche oliva. Come avrà fatto?, pensava senza riuscire a smettere. Non è possibile che ce ne siano due uguali, di ragni così, quindi dev'essere quello che stavo per investire. Un'idea se l'era formata: quello, quando lui aveva bloccato la macchina, ci si era nascosto sotto poi si era abbarbicato da qualche parte. Oppure era addirittura entrato nell'abitacolo quando lui aveva aperto lo sportello per scendere a controllare. Ho fatto il resto del viaggio con quel mostro a bordo. Cazzo, come in Alien! Solo a pensarla, un'eventualità del genere gli procurò un brivido. Rambo gli si era accoccolato accanto sul divano, e lui meccanicamente gli accarezzava e gli grattava la testa. Cosa faccio, adesso? Potrei chiamare qualcuno, rifletté. Ma chi? Un amico? E che cosa gli racconto? Che c'è un ragno in garage e ho bisogno di soccorso? Scosse la testa. No, c'era da farsi prendere in giro almeno per i prossimi dieci anni. Si era tanto vantato di quella casa in campagna, l'aveva tanto decantata a tutti, che non era proprio il caso di gridare «Al lupo!» per quell'animaletto. Animaletto? Quello era una roba che più che gli amici era meglio chiamare i pompieri, la polizia, o quelli dell'università, che venissero a vedere con i loro occhi che accidente di roba poteva vivere in Italia. Se lo prendo lo porto al Maurizio Costanzo Show, si disse, e gli scappò un sorriso. Ma non c'era niente da ridere: gli stava succedendo la stessa cosa che aveva sperimentato tante volte davanti al chiasso dei vicini. Si stava innervosendo all'inverosimile, con la netta sensazione di non poter sopportare, di dover fare qualcosa, qualcosa di drastico e di decisivo. Io non ci vado a dormire, pensò, se quello là mi zampetta in garage. Non ci riuscirei. Lo devo ammazzare subito. Ma come? Pensò di tornare là dentro, riprendere il badile e cominciare una caccia. Ma solo l'idea di spostare tutti quegli scatoloni e vedersi all'improvviso la bestia di fronte lo fece deglutire e sudare freddo. Accarezzò di nuovo Rambo, lo guardò e gli venne un'illuminazione. Ma certo! Il suo gatto, da quando si erano trasferiti in campagna, aveva riscoperto il proprio istinto felino: non passava giorno che non acchiappasse e gli portasse in casa una lucertola, un passero, un topo. Se gli era venuta tanta voglia di fare il predatore, adesso era la sua occasione. Lo prese in braccio e si avviò verso la porta interna che dava sul garage. Rambo miagolò e cercò di saltare giù, ma Claudio lo tenne più forte. - Rambo, - gli disse, - è arrivato il momento che fai onore al tuo nome e che ti guadagni il pane. Col cuore in gola e i nervi tesi fece girare la chiave, socchiuse la porta e buttò il gatto di là, nel buio. Poi richiuse in fretta e rimase lì davanti ad aspettare. Sentì qualche altro miagolio di protesta, infine più niente. Ochèi, disse fra sé, adesso posso andarmene a dormire. Di lavorare m'è passata la voglia: mi tornerà domani, quando Rambo avrà fatto fuori l'intruso. Andò a spegnere la tivù e la luce del soggiorno, poi salì le scale verso la camera da letto. Quella notte fece brutti sogni, pieni di insetti strani e di fughe angosciose. Quando si alzò guardò fuori dalla finestra: il cielo si era coperto di nuvole scure, e in quella luce che sapeva di pioggia i colori dell'erba, delle foglie e perfino dei fiori si erano fatti opachi e freddi. In cucina cominciò ad armeggiare per farsi un caffè, ma ogni suo gesto era troppo nervoso, troppo impaziente. Doveva andare subito a vedere se il suo gatto aveva compiuto la missione. Calzò le scarpe, si guardò intorno; prese da un angolo una scopa e con quella in mano raggiunse la porta della rimessa. Si fermò lì con le orecchie tese; da dentro non veniva alcun rumore. D'altronde, che rumore doveva mai venire? Avanti, apriamo, si disse. Aprì ed entrò nella penombra; per un attimo rimase indeciso se richiudersi dietro la porta o no. Da una parte gli sarebbe piaciuto lasciarsi aperta una via di fuga già pronta, dall'altra lo spaventava a morte l'idea che quella bestiaccia, se per caso fosse stata ancora viva, potesse infilare la porta ed entrargli prima in corridoio, poi chissà dove. Chiuse e accese la luce, guardandosi intorno. Tutto era immobile e silenzioso. - Rambo… ehi, bello, vieni… Nessuna risposta, nessun movimento. Magari il suo gatto, sazio e appagato per la caccia vittoriosa, se la dormiva da qualche parte tra le cianfrusaglie. Mosse qualche passo, chiamò ancora. Poi, quello che vide pendere da una trave del soffitto gli fece cadere la scopa dalle mani e lanciare un grido. Un bozzolo, un grande bozzolo di tela di ragno, enorme, mostruoso, il parto di un cineasta dell'horror. Rambo, avviluppato dentro quella roba schifosa, pendeva di lassù come un salame e non c'era dubbio che fosse morto stecchito. Adesso l'idea di chiamare aiuto non gli sembrava più così improponibile. Che cos'altro poteva fare? Passeggiando su e giù tra la cucina e il soggiorno e tormentandosi le mani, si trovò di fronte alla ciotola del suo gatto. Gli vennero un groppo in gola e una rabbia forte, così forte che di più grande poteva esserci solo un'altra cosa: la paura. Sì, perché adesso aveva paura davvero. Che razza di ragno è, quello che può fare una cosa simile a un gatto di quattro chili? Lo si può davvero chiamare ragno? Calma, si disse, stai calmo. Una soluzione c'è, basta farsela venire in mente. Ho un animale che m'infesta la casa, e… Infesta! Disinfestazione! Ma certo. Corse al mobiletto del telefono e sfogliò freneticamente le pagine gialle, poi compose il numero. - Azienda Municipale Ambiente, derattizzazioni e disinfestazioni, - rispose una signora. - Buongiorno. Senta, io ho un problema, ho bisogno di voi. - Topi o insetti? - chiese la donna, efficiente e sbrigativa. Claudio ci pensò su: sono insetti, i ragni? Boh, non se lo ricordava. - Ragni, - disse. - In casa o in giardino? - In garage. - Non mi sembra una cosa tanto strana. È sicuro di voler disinfestare? - Sicurissimo. - Per i ragni noi non ci muoviamo: passi venerdì dal nostro magazzino, le daremo qualcosa da mettere nell'ambiente interessato. - Venerdì? Ma sta scherzando? Io non posso mica aspettare tre giorni! - E perché? Per qualche ragno non è mai morto nessuno. - Be’, intanto è morto il mio gatto, e adesso se ne sta là impacchettato dentro un bozzolo di ragnatela. - Cosa? Claudio sospirò, sentendo che il sudore delle mani inumidiva la cornetta. - Un ragno m'ha ammazzato e impacchettato il gatto! - Ma la smetta, deficiente, mi meraviglio che un adulto abbia ancora voglia di fare questi scherzi idioti! - e buttò giù. Rimase lì col ricevitore in mano, fissando il vuoto. Poi riagganciò e ricominciò a muoversi per casa, sempre più agitato. E adesso?, pensava. Ha avuto ragione la signora a non credermi, se non l'avessi visto con i miei occhi non ci crederei neppure io. E chiunque altro chiamassi, sarebbe sempre la stessa storia. Penserebbero che a forza di disegnare fumetti sto confondendo la realtà con la fantasia, direbbero che sono pazzo. Potrei comunque fargli vedere il bozzolo di Rambo. Al pensiero del suo gatto, una collera furiosa lo assalì di nuovo. Se solo avessi un fucile, pensò. Poi trovò un'altra scopa, e a passi decisi tornò alla porta del garage, l'aprì facendola sbattere e gridò: - Vieni fuori, maledetto! Adesso ce la vediamo io e te! Cominciò a scalciare gli scatoloni, a sbattere la scopa dappertutto sollevando polvere, a sbraitare, finché dopo un po’ non gli sbollì la carica adrenalinica e si ritrovò in mezzo a quella stanza, con Rambo che pendeva come un macabro trofeo dal soffitto e la paura che ricominciava a montare. Si girò da ogni parte in cerca della bestia, ma niente si muoveva. Poi nel silenzio sentì qualcosa, una specie di fruscio, un grattare appena percettibile. Spostò lo sguardo, e per un secondo vide il ragno correre su dei cartoni, scomparire nello scuro del pavimento e rendersi di nuovo visibile solo nel momento in cui attraversava la porta lasciata aperta. Il gemito strozzato che uscì dalla bocca di Claudio assomigliò al rantolo di un agonizzante. Adesso la bestia era in casa. Passò tutta la mattina fuori, a camminare nei campi, a sferrare calci contro cespugli e ciuffi d'erba, cercando di farsi venire in mente un piano. Poi alle due di pomeriggio gli prese fame, nonostante tutto. Non mangiava praticamente da ventiquattr'ore. M'ha cacciato da casa mia, pensò. Se n'è impadronito. Rimase fermo a pensarci. Cristo santo, ma non potrò mica tollerare una cosa del genere? E comunque prima o poi in casa ci dovrò rientrare, ragno o non ragno. Se invece di un gatto mi fossi comprato un cane lupo! Si incamminò svelto, raggiunse la porta dell'ingresso e l'aprì sbirciando dentro. Poteva essere ovunque. Guardò in alto, temendo che potesse pendergli sopra la testa, in agguato, appeso alla sua bava schifosa. Facendosi forza entrò, camminò cauto prima in corridoio, poi in soggiorno. Ogni mobile, ogni angolo, ogni ombra poteva nasconderlo, poteva celare l'insidia. Adesso, pensò, faccio un salto in cucina, afferro qualcosa da mangiare e scappo fuori di nuovo. Poi si vedrà. Quando entrò in cucina, se lo trovò davanti: il ragno camminava sul mobile bianco e costosissimo. Claudio cacciò un urlo, indietreggiò, e poté seguire come in un incubo le incredibili acrobazie della bestia, che saettò su per la parete, per il soffitto, poi giù lungo le piastrelle, un'evoluzione sul forno a microonde, una picchiata lungo il frigorifero e una repentina sparizione. Senza aspettare altro Claudio si girò, scappò via, corse in garage, spalancò il portone, per fortuna aveva con sé le chiavi e poté salire sulla macchina, sgommare in retromarcia e imboccare a tutta velocità il vialetto. Dopo un'ora di giri senza meta per la campagna, puntò sul paese più vicino, parcheggiò davanti a un bar, entrò e si fece fare un panino al prosciutto. Mentre mangiava si accostò alla porta a vetri e vide, dall'altra parte della strada, l'insegna di un negozio di prodotti per l'agricoltura. Finì il suo pranzo in fretta e ci andò. Un uomo magro e lentigginoso lo guardò con aria interrogativa da dietro il bancone. - Senta, ne ha del veleno? - chiese Claudio. - Ne ho sì. Per che cosa? - Ragni. Il tizio fece una faccia perplessa. - Vuole avvelenare i ragni? Non lo sa che portano fortuna? - Lo so, ma non me ne frega niente. - Non ce l'ho, per i ragni; nessuno me lo ha mai chiesto. - E va bene, mi dia quello per gli scarafaggi, quello che vuole lei, basta che sia il più potente. Quanto ne occorre per duecento metri quadrati? - Duecento metri quadrati? Ma che cosa vuole fare? Claudio cominciava a spazientirsi. - Ho una casa grande e piena di quelle bestiacce. Dunque? L'uomo fece un rapido calcolo a mente guardando in alto. - Be’, se lo vuole spargere ai piedi delle pareti, diciamo… cinque chili. - Me ne dia venti chili. - Venti chili? Claudio sbuffò. - Sì, ha capito benissimo. Voglio stare sul sicuro. Il negoziante si strinse nelle spalle, aprì un cassetto e posò sul banco un modulo. - Mi compili quello, e serve anche un documento. - E perché? - Be’, casomai volesse ammazzare sua suocera… - ridacchiò l'uomo. - Non ce l'ho, la suocera -. Poi per accelerare la cosa compilò in fretta il foglio, annotò il numero della sua carta di identità e si prese il sacco di roba pesante e puzzolente. - Stia attento, che è roba tossica! - gli disse il tizio. - Che scoperta, è veleno! - biascicò Claudio. Quando stava per uscire, vide su uno scaffale una bombola con un beccuccio metallico, capì cos'era e chiese: - Fa una bella fiamma, quella lì? - Sì, lunga fino a un metro e mezzo. Cos'è, la vuole anche bruciare, la suocera, dopo che l'ha avvelenata? Prese la bombola senza rispondere, pagò, uscì dal negozio e caricò tutto nel bagagliaio dell'auto. Poi puntò verso casa. Per prima cosa, il garage. Quando aprì il portone, cercò subito con gli occhi il bozzolo di Rambo. Era ancora là, ma era sicuramente più piccolo. Ha cominciato a mangiarsi il mio gatto, pensò. E magari mi aprirà il frigorifero e farà fuori anche tutte le cose buone che avevo comprato per me. Lo ritenne possibile. Il suo odio verso il ragno stava crescendo fino a vette inimmaginabili. Aprì il sacco e cominciò a spargere la polvere grigia; ma dopo qualche secondo si accorse che quella roba era veramente potente, si infilava in gola e nei polmoni. Tornò alla macchina, raccattò una sciarpa che era lì dentro fin dall'inverno, se la legò sulla bocca e sul naso, poi dal cassetto del cruscotto prese i guanti (di pelle, che costavano un occhio della testa; ma che mi importa, pensò), se li mise e tornò al lavoro. Finito col garage, c'era da entrare in casa. Respirò a fondo e aprì la porta che dava sul corridoio. Si guardò intorno attentamente, e cominciò a inondare la casa di veleno. Il soggiorno, la cucina, lo studio, poi di sopra, il bagno, le camere. Ogni tanto si fermava a scrutare in tutti gli angoli, ad ascoltare, ma pareva che l'ospite si fosse rintanato. Magari se n'era andato. - Tieni, bastardo, mangiati questo, bestia schifosa! - gridava Claudio seminando a piene mani la polvere di morte. - Vediamo un po’ se ti piacerà ancora restare in casa mia! Cristo, e chi ci sarebbe potuto restare, lì dentro? Stava facendo terra bruciata. Vabbe’, pensò, fra qualche giorno chiamerò un'impresa di pulizie, nel frattempo mi arrangerò in qualche modo. L'importante è che quel mostro schiatti. Dopo un'ora di lavoro, sudato fradicio, uscì dalla casa, si tolse la sciarpa e i guanti e andò a lavarsi alla pompa del pozzo, in cortile. - E adesso, - mormorò, - siamo alla resa dei conti! Si svegliò infreddolito, indolenzito, e per un po’ non riuscì a muoversi. D'altronde era la prima volta che dormiva in macchina, nel vialetto, come un terremotato, e sperava fosse anche l'ultima. Era buio, l'alba non era ancora arrivata, ma non poteva e non voleva più aspettare. Scese, si stirò gemendo di dolore e facendo crocchiare le articolazioni, poi andò ad aprire il bagagliaio e prese la bombola. Chissà cosa c'era dentro. Gas, acetilene, si era dimenticato di chiederlo. Non aveva importanza, quello che contava era che sparasse davvero una bella fiamma. Così armato raggiunse la porta d'ingresso ed entrò. La puzza tossica toglieva quasi il respiro, ma non gli andava di tornare a raccattare la sciarpa: tanto, doveva essere una cosa veloce. Avrebbe di certo trovato il mostro stecchito da qualche parte. Accese tutte le luci. Camminando come un marine in perlustrazione visitò ogni stanza, ma niente. Dev'essere tornato al garage, pensò; magari sta facendo colazione col mio gatto, e a quel pensiero lo colse un attacco di nausea. Uscì dalla casa per respirare un po’ meglio, poi andò al portone della rimessa, l'aprì, accese la luce. La bestia era là, più viva che mai, e proprio come aveva immaginato se ne stava schifosamente abbarbicata sul bozzolo di Rambo, muovendo le sue orribili zampe pelose e qualcosa che poteva essere una bocca. Dimenticando ogni paura, Claudio accese la fiamma del beccuccio, la regolò al massimo e corse urlando e brandendo quella spada infernale. Ma l'animale calò giù dal bozzolo, saettò qua e là sul pavimento, sembrò venirgli incontro, poi invece sparì tra gli scatoloni. Sempre gridando a squarciagola, sentendosi come De Niro armato di lanciafiamme ne Il cacciatore, Claudio diresse il getto ardente e fischiante sui cartoni e ovunque intorno a sé, scalciando, imprecando, con gli occhi fuori dalla testa. Il fuoco divampò in un attimo, veloce e potente, e quando raggiunse il veleno sparso in abbondanza sul pavimento fece sprigionare un fumo acre e irrespirabile. Claudio rimase per un attimo fermo, indietreggiò, si coprì la bocca con una mano e dovette uscire. - Oh mio Dio, oh mio Dio, - gridava correndo intorno nel cortile, poi prese un secchio pieno d'acqua che era accanto alla pompa e cercò di entrare di nuovo nel garage per spegnere le fiamme; però erano altissime e stavano già attaccando il resto della casa. Si sforzò di avanzare lo stesso, ma il fumo velenoso lo aggredì alla gola e agli occhi e lo costrinse a scappare via. Si girò giusto in tempo per vedere bene, alla luce dell'incendio, il ragno che usciva, abominio peloso e zampettante, e si dileguava tra l'erba. Allora si chinò in avanti, vomitò, poi rialzò la testa a guardare la sua ex bellissima e silenziosissima casa di campagna che se ne andava in fumo, nella luce delle fiamme che si confondeva con quella di un'alba limpidissima di primavera. Pesca Grossa Intorno al porticciolo dei pescherecci, dove i moli e gli spiazzi di cemento brillavano più dell'acqua sotto un sole sfrontato, il calore raddoppiava rispetto alla spiaggia, sempre ventilata dalla brezza del mare, e al folto della pineta che ombreggiava le case dei villeggianti e i campeggi. La barca era da lavare tutta, da cima a fondo; per troppo tempo non l'avevano fatto per bene, e adesso che cominciavano i mesi del caldo non si poteva più tollerare neppure una scaglia di pesce nascosta in una fessura, perché la puzza si faceva sentire. Ernesto sospirò, si armò di scopone, manichetta, secchio, e si mise all'opera. Quella mattina erano usciti prestissimo, quando le stelle ancora tentavano di occhieggiare, offuscate dal respiro umido che d'estate accompagna i momenti di bel tempo, avevano buttato le reti in tutti i punti migliori, seguendo la mappa che conservavano in testa, frutto dell'esperienza di generazioni, avevano pure effettuato qualche passaggio radente alle piattaforme del metano, giganti di metallo piantati sulle loro lunghe gambe in mezzo al mare, rischiando di essere visti e multati, però non avevano preso quasi niente. Ogni tanto succedeva. Era come se tutti i pesci dell'Adriatico si dessero la voce e si accordassero per scomparire, per andare a nascondersi in una buca da qualche parte, rinunciando al loro viavai pur di lasciare vuote le reti. Erano rientrati presto, approfittandone per fare qualche lavoro di manutenzione. E come loro anche gli altri pescherecci, così che il porticciolo, adesso, assomigliava a una fiera, a un cantiere. Tutte lì, le barche, a dondolarsi piano; tutte lì piene di movimento, di uomini indaffarati a lavare, a verniciare, a riparare, a sistemare. Lo stesso fervore c'era anche sulla vicina spiaggia: la stagione era appena iniziata e negli stabilimenti balneari si mettevano a punto le ultime cose, si piantavano nuove file di ombrelloni, si spianava al meglio la sabbia che portava ancora i segni e le ferite delle ultime burrasche primaverili. C'erano come al solito turisti in giro intorno al bacino, a fare fotografie e domande stupide, a cicalare, a disturbare, a calpestare le reti stese al sole. Si fermavano a rimirare i pescherecci come se non avessero mai visto una barca, e ti aspettavi da un momento all'altro che esclamassero: «Molto pittouèsco!», come quel comico in tivù. Chiedevano di far salire i bambini, mangiavano gelati e si spalmavano creme in faccia fermi sui camminamenti, che se dovevi passare col carretto degli attrezzi eri costretto sempre a chiedergli di spostarsi, e quelli ti guardavano con espressioni allocchite. Rompevano le palle, in poche parole. Sulle due di pomeriggio, con lo stomaco che rumoreggiava per la fame, Ernesto buttò via lo scopone, si sciacquò le mani, si sfilò gli stivali e calzò le ciabatte. I piedi gli bollivano e gli venne voglia di metterli un po’ a bagno; però l'appetito non consentiva perdite di tempo. Scese dalla barca e s'incamminò verso il bar del molo. Dentro c'era ressa. Almeno la metà degli uomini degli equipaggi era lì, chi seduto ai tavolini, chi appoggiato al banco. Oreste, in canottiera, mulinava le braccia grasse e pelose a sfornare panini, servire vino, mescere grappa. C'era un odore denso di salumi, piadine, liquori, fumo di sigarette. - Perché non apri la vetrata? - gridò qualcuno. - Fa un caldo boia, qui dentro. - Tanto, fuori è più caldo ancora, - bofonchiò Oreste. - Non siete mai contenti, voi: sono almeno otto mesi che vi lamentate del freddo e della nebbia, che vi augurate che arrivi l'estate, e adesso vi dà noia qualche grado in più. Ma che cosa volete dalla vita? - Vorremmo fare i baristi, invece che i pescatori, - disse uno, e tutti risero. - Ridete, ridete. Non avete mai pensato che, quando vi alzate e venite al porto, c'è già chi ha scaldato la macchina per farvi il caffè? E che quando sbarcate c'è chi vi dà da mangiare e rimane qui anche dopo a pulire il letamaio che avete fatto, mentre voi ve ne andate a letto a dormire e a scopare per tutto il pomeriggio? Rumoreggiarono, fecero battute. Sempre i soliti discorsi, le solite facce, nel bar. Ernesto andò alla vetrinetta dei panini pronti, ne prese uno senza neppure guardare cosa c'era dentro, poi si appoggiò al banco e chiese una birra. Gli si affiancò Livio, della «Marisa B». - Com'è andata? - gli chiese. - Magra, molto magra. È uno di quei giorni che si poteva anche rimanere a dormire. Ernesto annuì, si sistemò su uno sgabello che si era appena liberato e cominciò a mangiare. - Mi riempio la pancia, poi io a dormire ci vado sul serio. Casa mia è fresca. Si era appena addormentato, nudo tra le lenzuola di bucato, quando fu svegliato di soprassalto dal trillo del campanello. Imprecò, si rigirò affondando la testa sotto il cuscino. Non aveva alcuna voglia di alzarsi e di andare ad aprire la porta. Ma il campanello riattaccò di nuovo, senza smettere. - Ma porco Giuda! - disse forte Ernesto scendendo dal letto e cercando, al buio, qualcosa da mettersi. Si infilò un paio di calzoncini da bagno, si passò una mano sulla faccia e gridò: - Vengo, vengo, santo! Camminò scalzo sulle pietre fredde del pavimento, sbatté nello spigolo di un mobiletto nel corridoio. Il campanello non smetteva. Aprì la porta con l'espressione più truce che gli veniva. Si trovò davanti Aldo, il suo motorista. - Ma che cazzo… - disse. - Ci siamo, - ansimò l'altro. - Ero sulla barca con la radio accesa e ho sentito un messaggio della Capitaneria: in mare c'è la Preda Grossa. Ho intercettato pure una comunicazione del «Barracuda», che si è già messo in movimento. C'è stato anche un avvistamento circa mezz'ora fa: due turisti stranieri che gironzolavano in una piccola barca a vela dicono di essersela trovata poco distante, ma se la sono fatta sotto e se la sono svignata. A Ernesto il sonno volò via di colpo. - Dove? - chiese. - Tra i pozzi CB3 e CB7, più o meno. Ma non lo so se ci sia da fidarsi, figurati se quelli sono stati in grado di dare una posizione precisa. - Gli altri? - chiese. - Li ho avvertiti, e stanno andando a bordo. Anzi, Sergio c'è già, Mauro sta facendo le provviste, ci metterà poco. Sbrigati, altrimenti partono tutti prima di noi! - Mi vesto in un attimo. Vai pure, che ti raggiungo. Aldo sparì e lui corse in camera, aprì la finestra, cominciò a rovistare sulla sedia che teneva accanto al letto, sommersa da una montagna di panni spiegazzati, a spalancare cassetti, a infilare manate di maglie nella borsa aperta sul pavimento. La Preda, quella con la Ρ maiuscola, non tollerava ritardi, perché significava Pesca con la Ρ maiuscola. Era qui che si giocavano tutta una stagione di navigazione, tutto l'onore e tutto il prestigio di un equipaggio. Quando scese il buio erano nella zona dell'Armida, una delle piattaforme più grandi e più lontane dalla costa. Avevano setacciato un largo tratto di mare, scelto dopo un esame attento delle correnti e soprattutto in base a una buona dose di istinto, l'avevano scrutato palmo a palmo con i binocoli, ma niente. Aldo arrivò dalla cabina con una tazza di caffè e gliela porse. Lui la prese meccanicamente, continuando ad aguzzare gli occhi sulla superficie dell'acqua ormai scura come una colata di piombo. A qualche centinaio di metri le luci della piattaforma brillavano isolate nell'oscurità che appena, in alto, si macchiava di qualche piccola stella sbiadita e indecisa. Un leggero chiarore stagnava lontano, sull'invisibile linea della costa. Sul fondo della barca, sui bordi dei parapetti, come su ogni cosa, si condensava una patina viscida di umidità. Ernesto chiuse la lampo del giubbotto, si accese una sigaretta e smise di scrutare l'acqua, sforzo ormai vano, anche perché gli occhi non ce la facevano più e materializzavano solo macchie e miraggi tremolanti. Sergio spense i motori e il peschereccio per un po’ scivolò avanti silenzioso, poi si limitò a dondolare piano. - Torniamo? - chiese Aldo. - Non si vede più un accidente. - Se dormissimo qui, - propose Ernesto, - domattina avremmo un bel vantaggio sugli altri. - La radio non dice più nulla; magari la Preda si è spostata di parecchio, e rischiamo di trovarci fuori posto comunque. C'è un'umidità pazzesca, e non è un gran divertimento mettersi nelle cuccette fradice. - Divertimento? Non siamo mica qui per divertirci. - Fa’ come vuoi, io non ho problemi. Forse, però, se rientrassimo in porto potremmo sapere qualcosa dei movimenti degli altri… - Nessuno ha comunicato qualcosa per radio? - Sì, figurati. Monosillabi, qualche commento sul tempo, e basta. Lo sai che in queste occasioni le bocche stanno cucite e si diventa avversari. - Lo so, lo so. Tutti gli anni arrivava il momento della Pesca Grossa, e la storia era sempre la stessa: fino alla cattura gli equipaggi, che di solito cooperavano e andavano d'amore e d'accordo, si mettevano in gara e in lotta tra loro, e chi la spuntava aveva poi motivo, per un anno intero, di vantarsi e di sfottere. Bevve il caffè con lo sguardo fisso nella tazza, come se vi cercasse una illuminazione o una verità. - E va bene, - disse, - torniamo. Ma non pensate di andare a casa e di ficcarvi a letto: si va al bar a sentire se c'è qualche novità, poi prima dell'alba si ricomincia. Ci siamo portati le provviste e gli abiti di ricambio apposta. Sono quattro anni che non vinciamo, e mi sembrano troppi. Siamo o non siamo la barca più tosta? Riaccesero il motore e girarono la prua verso terra, mentre alle loro spalle le luci dell'Armida sparivano piano piano nella foschia. Non gli dispiaceva, a Ernesto, di andare per qualche ora a terra, nel bar. Sapeva che il locale sarebbe rimasto aperto tutta la notte perché Oreste, pur senza muoversi da dietro il bancone, era in qualche modo arbitro e direttore della caccia. Era lui che raccoglieva le scommesse e che faceva da terminale di tutte le chiacchiere, degli sfottò, delle rivalità, dei commenti. Entrò in cabina, si mise al timone al posto di Sergio e diede tutta manetta. Mauro sonnecchiava, seduto in un angolo. Entro mezz'ora al massimo si sarebbe vista la luce del faro. Erano le due di notte, e il bar del molo era un'oasi di luce e di voci nel nero che confondeva pini e case spente, mare e spiaggia. Qualcuno aveva appeso al muro una carta nautica, enorme e dettagliata, in cui erano segnati in evidenza tutti i punti di riferimento: i pozzi e le piattaforme del metano, la boa oceanica (chissà perché si chiamava così, in un mare che dell'oceano non aveva proprio nulla), il terminal dell'oleodotto, le lunghe dighe foranee che si spingevano avanti per quasi tre chilometri. Segnati in rosso, c'erano i punti in cui erano avvenute le catture negli anni precedenti. Davanti alla carta decine di pescatori si accalcavano, parlavano ad alta voce, indicavano, facevano segni col lapis. Ernesto, con la sigaretta in bocca e gli occhi stretti per il fumo e la stanchezza, ascoltava e guardava in disparte. Oreste serviva caffè a litri. - Facciamo il punto, - gridò per farsi sentire. - Chi è ancora in mare? - Il «Barracuda» e la «Giovannona». Tutti gli altri, presenti. - Quest'anno, - annunciò il barista, - aggiungo un premio io: due casse di grappa. Poi dite che non sono il vostro angelo. Schiamazzarono, risero. Mauro si avvicinò al suo comandante. - Erne’, il vento non gira, rimane da ostro. Leggero, ma sempre da sud. Lui annuì e fece un passo verso la carta, studiandola. - Voi ci avete seguito per tre ore! - stava gridando il vecchio Luigi della «Marisa B» a un paio di pescatori seduti a un tavolino. - Se ci venite dietro di nuovo domattina, giuro che vi speroniamo! - Ehi, amico, il mare è di tutti! E poi non vi seguivamo proprio per niente, eravate voi che ci stavate davanti a rompere le scatole, con quella bagnarola! Oreste offrì un giro di liquori e stuzzicò le discussioni e gli scontri. Ci godeva, si divertiva, si vedeva benissimo. Era lui, poi, che organizzava la grande cena che si teneva quando veniva catturata la Preda. Le pareti erano piene di fotografie scattate in quelle occasioni, grandi tavolate, facce rosse e allegre, miriadi di bottiglie. Su una colonna a fianco del bancone era affisso l'Albo d'onore, con i nomi delle imbarcazioni che negli ultimi trent'anni anni avevano vinto la gara. Ernesto vi si avvicinò e lesse quell'elenco per l'ennesima volta. Lui alla Pesca Grossa partecipava da quando era nato, prima sulla barca di suo padre, e adesso sulla propria. Aspettava quell'appuntamento annuale come i bambini attendono il Natale, come i tifosi aspettano la finale dei Mondiali. Girò lo sguardo intorno, sugli uomini che avevano preso a raccontarsi storie e panzane di prede enormi e di reti piene. Qualcuno si era tolto gli stivali e russava, qualcun altro continuava a seguire col dito rotte immaginarie sulla carta nautica. Fece un cenno ad Aldo, Mauro e Sergio, e insieme uscirono. L'aria della notte era umida ma tiepida, nel vento da sud che portava aliti in cui si mescolavano l'odore dell'acqua, quello dei pini e, a tratti, il sentore rancido di qualche ciminiera. Camminò fino al bordo del moletto, vi si sedette, aspettò che gli altri fossero intorno a lui. - Adesso partiamo zitti zitti, - disse. - È ancora buio pesto, - osservò Mauro, - rischiarerà solo fra tre ore o anche più. Lui chiese: - Abbiamo la rete a strascico, a bordo? - Sì, l'avevo caricata ieri. - Bene. Svigniamocela e proviamo a pescare intorno alle punte dei moli foranei, prima che agli altri venga la stessa idea. - Pensi che si muova sul fondo? - Il vento spinge verso il molo di destra, e lì la risacca crea vortici, con la corrente che esce dalla bocca del porto. Può darsi che sbagli, ma un tentativo lo voglio fare comunque. Sempre che il «Barracuda» e la «Giovannona» non siano già là a rovinarci tutto. Annuirono, si girarono verso il bar. Dietro le vetrate si indovinava solo una confusione di fumo e di teste. - Andiamo, su! - ordinò Ernesto. Raggiunsero la barca camminando svelti e voltandosi ogni tanto indietro, accesero i motori al minimo e cominciarono a scivolare fuori dal porticciolo a luci spente. Provarono a strascico finché venne luce, ma tirarono su soltanto qualche grosso cefalo e un paio di spigole, di quelle che vanno a brucare tra i sassoni che contornano le dighe. Videro sfilare dalla bocca del porto gli altri pescherecci, che vennero intorno a spiare e a controllare prima di lanciarsi verso il largo. - Abbiamo perso tre ore per niente, - si lamentò Aldo. - Non abbiamo perso nulla: era una prova da fare e l'abbiamo fatta. Se qui non c'è, cercheremo da un'altra parte. - Dove? Ernesto guardò il cielo. La giornata nasceva col sereno, c'erano solo velature alte di nuvole sottili. Annusò, controllò il movimento dell'acqua, piatta e calma verso riva e increspata al largo, sulla linea dell'orizzonte. - Sta girando a libeccio, - disse. - Si guasta il tempo. - Del tempo per adesso non me ne frega un tubo. Mi interessa la corrente: questo vento crescerà, e provocherà un bel rimescolamento. - Da che parte andiamo? - Est netto, perpendicolari a questo punto. - La maggior parte degli altri sta puntando a nord, - disse Sergio guardando le sagome ormai lontane. - Meglio così. Su, si parte! Il motore alzò la propria voce, e la barca si diresse al largo a tutta velocità. - Quante miglia? - chiese Aldo dalla cabina. - Ti dirò io quando basta. Proseguirono a manetta per un'ora. Man mano che si allontanavano dalla costa il libeccio rinforzava e il mare si faceva più mosso. Mauro, appoggiato al parapetto, lavorava di binocolo. - L'onda si alza, non è mica facile individuare qualcosa, - disse. Ernesto stava faccia all'alto. - Li vedete quelli? - chiese. Seguirono il suo sguardo: c'erano parecchi gabbiani in volo, e altri macchiavano di bianco la superficie, a qualche centinaio di metri di lì. Senza aspettare ordini, Sergio virò in quella direzione e rallentò l'andatura. Perdendo spinta, la barca prese a ondeggiare forte e venne spazzata da spruzzi d'acqua, come se qualcuno le lanciasse secchiate contro. Gli uomini fissavano l'ammassarsi dei gabbiani, e ora sentivano anche le loro grida. - Qualcosa c'è, laggiù… - disse Mauro. - C'è sì, per Dio! - mormorò Ernesto, coi nervi e i sensi più tesi e all'erta che mai. Si avvicinarono, tra le strida di protesta degli uccelli. Ce n'erano a decine, intenti a un banchetto sull'acqua che pareva ribollire. Quando furono sul punto, con la prua che quasi spostava materialmente i gabbiani più testardi, Aldo diede un pugno di rabbia sul parapetto. - Pesciolini, sono, solo pesciolini del cazzo! Ernesto annuì, con l'espressione concentrata. - Sì, - confermò. - Ma è proprio quello che speravo: di solito questi branchi non stanno così al largo… se sono qui, possono aver seguito qualcosa. Mauro lo toccò col gomito. - Arrivano visite, - disse. Una sorda vibrazione dell'aria, non ancora un rumore vero e proprio, annunciava un grosso motore in azione. Ernesto puntò il binocolo a nord. - E il «Barracuda…» ha sentito odore di Preda e viene per rubarcela. - Rubarci cosa? Non c'è niente, qui. - C'è, c'è… mi ci gioco le palle, che c'è -. Ripose in fretta il binocolo, andò di corsa alla cabina e ci si arrampicò sopra, poi, come un equilibrista, si mise a guardare intorno, incerto sulle gambe aperte. - Là, là! - gridò dopo poco. - Là dove ci sono altri gabbiani! Sergio seguì la direzione del braccio puntato del suo comandante e girò velocemente il timone, dando gas. Non ci volle molto per cominciare a vedere, cullata dall'onda lunga, una massa biancastra. Tutti e quattro insieme lanciarono un urlo altissimo di gioia e di vittoria. Intorno alla grande tavola bevevano, parlavano, gridavano, litigavano e si davano pacche sulla schiena, in un tintinnare di bicchieri, di posate, di piatti. Oreste, per una volta seduto con gli altri, batté forte col cucchiaio contro una bottiglia, per richiamare l'attenzione e chiedere silenzio, e quando li ottenne si schiarì la voce e dichiarò solennemente e ufficialmente l'esito della Pesca Grossa. Ernesto e gli altri tre uomini del suo equipaggio si alzarono in piedi a raccogliere l'applauso. Dopo quattro anni, finalmente, erano tornati a vincere. L'avevano trovato e recuperato loro, il primo turista annegato della stagione. La solitudine di Medusa C'erano due bambini che si arrampicavano con impegno su quel che restava di un carro armato. Avevano le gambe magre che sbucavano dai calzoni corti, arrossate dal freddo. Sembravano due piccoli Davide intenti a ispezionare e a violare il corpo di un Golia ferito a morte. Forse fingevano che quel colosso di metallo fosse ancora attivo e funzionante, o forse mettevano in scena con soddisfazione quel che era reale, cioè che quel mostro non poteva muoversi e nuocere più. Oppure giocavano e basta, come fanno i bambini. Di giocattoli come quello, se volevano, in giro ne potevano trovare parecchi. Paolo camminò oltre, passando accanto alle macerie di una casa che mostrava, tra le mura diroccate e annerite, aperte come le valve di una conchiglia morta, i brandelli di un divano, piatti rotti, mobili spezzati. C'era qualcosa di impudico in quella visione, quasi di osceno. Lì una famiglia aveva vissuto con le proprie cose, che adesso si maceravano di pioggia e di sguardi, nude ed esposte come i cadaveri che ancora, qua e là, a volte affioravano dal fango a mostrarsi in pose sgraziate. Si tirò su il bavero dell'impermeabile e si accese una sigaretta. Poi salì sull'argine di un canale di scolo, su cui un'erba scivolosa e schiacciata cresceva come tigna bruna. La campagna piatta, nel grigiore freddo del pomeriggio d'autunno, sembrava ancora fiaccata, stupita, spossata. Le cicatrici scure dei crateri delle granate si confondevano con le escrescenze di qualche siepe, di qualche albero. Il fronte era passato da diverse settimane, la guerriglia partigiana si era conclusa, ma ancora non c'erano segni evidenti di guarigione. Ma com'era lì, prima? E come sarebbe stato poi? Io non ci vivrei mai quaggiù, pensò Paolo. Si affoga nel silenzio di spazi aperti e vuoti, e gli occhi non incontrano niente che non sia il profilo di una casa lontana, di una quercia solitaria e perduta. C'è da chiedersi perché mai la guerra ci si sia accanita così ferocemente, su questo nulla. Gli venne incontro un uomo che portava il bracciale rosso del CLN, lo raggiunse e lo salutò: - Buongiorno, brigadiere. Fece un cenno del capo in risposta; non si ricordava il nome di quel tipo basso e dalla faccia sempre atteggiata a una specie di rabbia repressa. - Come procede? - chiese il tizio. - Niente di nuovo. L'uomo sembrò soppesare le sue parole, sottoporle a un giudizio, a un dubbio. Poi annuì. - Deve sentire ancora qualcuno? Paolo si strinse nelle spalle. - Mah, mi dica lei. Sono quattro giorni ormai che interrogo gente, che mi muovo, che cerco, ma ne so quanto prima. Quei tre bambini non si trovano e nessuno ha la più pallida idea di dove possano essere finiti. Io comunque resto della mia opinione: un gruppo di repubblichini doveva essere rimasto nascosto da queste parti, e fuggendo li ha catturati e portati via, chissà perché, o uccisi. Lo sa come si comportano, quelli: sono lupi che attaccano chiunque incontrino. - Quei tre piccoli sono scomparsi quando l'ultimo tedesco l'avevamo già fatto scappare o ammazzato da un bel po’, e lo stesso si dica per i fascisti: qui abbiamo pulito per bene. - E allora, che altro posso fare? Dopodomani dovrò tornare in città, c'è bisogno di me al comando. - Potrebbe fare una visita alla signora Locatelli. Gliene ho parlato? - Sì, credo di sì… è la vedova del gerarca locale, vero? - Esatto. Vive in una villa appena fuori dal paese, con una figlia di dieci anni e un vecchio zio invalido. Se ne stanno là isolati e rintanati. Dopo che abbiamo fucilato suo marito, hanno paura anche solo a farsi vedere. Secondo me i bambini non ci sarebbero mai andati, laggiù, perché quella gente non la frequentiamo e quella strada non porta da nessuna parte, però… - Pensa che quella donna potrebbe essersi presa una vendetta? - chiese Paolo. - È una cosa molto improbabile, anche se confesso che ci abbiamo pensato: quella villa l'abbiamo frugata subito stanza per stanza, ma non c'era niente di sospetto. Comunque, visto che è l'unica famiglia che non ha sentito, dovrebbe andarci. - Se ci tenete. - Sì, è meglio farlo. Domani l'accompagnerò. - Non ce n'è bisogno, posso andare da solo. Furono d'accordo, si salutarono e Paolo riprese il suo girovagare senza meta. Arrivava il buio, nebbioso e freddo. Si avviò verso l'edificio in cui alloggiava, infilò le mani in tasca e pensò che non vedeva l'ora di tornare a casa. Non ci sono uccelli, pensò Paolo. Forse perché ci sono pochi alberi, poco da mangiare, poco di tutto. Ma è strano comunque. Stava camminando su una strada sterrata piena di pozzanghere in cui si rifletteva il vuoto grigio del cielo, facendole sembrare buchi della materia. Si scoprì intento a evitare di metterci i piedi dentro, perché aveva l'impressione che li una gamba, un corpo, sarebbero potuti sparire perdendosi nel nulla. Forse quei tre bambini sono finiti così, immaginò, risucchiati da una pozzanghera. O magari inghiottiti da uno di questi fossati che ovunque, come vene scoperte sanguinanti acqua torbida, feriscono la campagna. Incrociò un uomo che tirava un carretto carico di cose inutili e rovinate, rugginose e sporche, cose che non valeva la pena spostare da un luogo a un altro, ma che lui trascinava con fatica come se fosse condannato a un supplizio dantesco. Poi più nessuno, in un silenzio irreale che fu riempito solo, per un po’, dal rombo alto di aerei lontani, forse bombardieri diretti a nord. Infine quel borbottare minaccioso si spense piano piano, come un'eco. Quella che il partigiano del paese aveva chiamato «la villa» gli apparve dopo una decina di minuti. Non era altro che una vecchia casa padronale relegata fuori dall'abitato, immersa in un parco di cespugli e di alberi magri e nudi che la circondavano come sentinelle, come guardiani. Era una prigioniera, quella casa, ma emanava comunque qualcosa di forte, trasmetteva una cupezza che superava il cupo che aveva intorno. A Paolo parve di sentirne il dolore. Ma perché poi devo parlare con chi ci abita?, si chiese. Che cosa avrà da dirmi? È gente che digerisce il suo lutto, in una terra che di lutti ha fatto indigestione. Questa casa sembra una nave arenata in un mare di campi spogli e senza colore su cui non volano neppure gli uccelli. Posso io chiedere a quei naufraghi informazioni, collaborazione? Tirò un sospiro e si fermò, come svuotato di ogni energia. Poi si scosse e riprese a camminare, impaziente di finire il suo lavoro e di liberarsi dalla malia che pareva avvinghiarlo da quando era arrivato in quel posto fuori dal mondo. Quando bussò alla grande porta di legno, si sentì come il personaggio di uno dei libri che qualche volta leggeva. Adesso, immaginò, mi aprirà un vecchio orrendo, dalla pelle mummificata e dagli occhi cattivi, che mi introdurrà in sale scure paludate di ragnatele e mi porterà al cospetto di una donna alta, vestita di nero, austera, che mi dirà cose incomprensibili e dure, con avarizia di parole e sguardi gelidi. Questa porta si chiuderà alle mie spalle con un tonfo, e io mi ritroverò confinato per sempre in un sortilegio da cui non potrò liberarmi più. Ma la porta non si aprì. Comparve invece, da dietro l'angolo della casa, un uomo anziano, basso e curvo, con un berretto marrone in testa e le pantofole ai piedi, che camminava a fatica appoggiandosi a un bastone. Aveva l'aria spaventata e sorpresa. - Avete bisogno? - chiese, appellandolo col vecchio «voi». Paolo tolse le mani dalle tasche dell'impermeabile. - Locatelli? - Sì, - disse l'uomo, e ripeté: - Avete bisogno? - Sono un brigadiere della Polizia partigiana, sto indagando sulla scomparsa di tre bambini… penso che ne abbiate sentito parlare. Questa era l'unica famiglia del paese che ancora non avevo interrogato; le dispiace se parliamo un po’? Il vecchio si strinse nelle spalle. - Venite, - disse. - L'ingresso è qua di lato. Accompagnò Paolo e lo fece entrare da una piccola porta direttamente in una cucina zeppa di cose. Sedute al tavolo, davanti a due tazze, c'erano una donna piccola e dall'aria semplice e una bambina biondissima, quasi albina, che prese a fissarlo con i suoi occhi chiari. Nell'aria stagnava un odore greve di cavoli e di fumo di legna. La donna si alzò, Paolo le ripeté quello che già aveva detto al vecchio, e lei per tutta risposta mormorò: - Scusatemi se vi abbiamo fatto entrare qui in cucina, ma il resto della casa è quasi vuoto e ci fa molto freddo. Ma adesso ci spostiamo in quello che era il salotto. - Non importa, va bene anche qui. - No, no. Seguitemi, vi faccio strada. Uscirono dalla cucina, percorsero un corridoio buio, poi entrarono in una sala disadorna, dove restavano solo un tavolino basso e due poltrone. Alle pareti si vedevano, netti, i segni lasciati da mobili alti che dovevano esservi stati appoggiati a lungo e da quadri rimossi. - Accomodatevi, - disse la donna indicandogli una poltrona e sedendosi sull'altra. - Non vi offro qualcosa perché non abbiamo più niente. Quello che c'era ce l'hanno portato via. Paolo annuì, chiedendosi se quella frase volesse essere davvero una educata giustificazione, tesa a spiegare l'impossibilità di essere ospitali, o suonasse come un ostile e tagliente rimprovero. Entrò silenziosa anche la bambina, che andò ad aggrapparsi alla madre senza togliergli gli occhi di dosso. Occhi che parevano esprimere insieme timore e curiosità. Eccoli qui i nemici, pensò Paolo. Quelli contro cui ho combattuto e combatto, perché era non solo giusto, ma assolutamente doveroso farlo. Eccoli sconfitti, impoveriti, umiliati, non più in grado né di nuocermi, né di offrirmi un vermut. Ma se guardo questa orfana taciturna e spaurita, non riesco a provare alcun senso di vittoria. Che prezzo alto ha tutto questo, si disse, che prezzo alto… - Volevate chiedermi qualcosa? - disse la donna. Paolo annuì, tirò fuori dalle tasche del soprabito un quadernetto, una penna stilografica e le fotografie dei tre bambini scomparsi. Appoggiò tutto sul tavolino davanti a sé. - So che qualcuno deve avervi già sentito in proposito, ma il mio compito, purtroppo, è quello di disturbarvi ancora. Lei conosceva i piccoli Martirio Cenni, Aldo Fuschini e Mauro Roversi, che risultano scomparsi da più di una settimana? - Sì, certo. È piccolo, questo paese, ci si conosce tutti. - Da quanto tempo non li vede? La donna fece un sorriso storto. - Non vedo più nessuno da un bel po’. Da quando ci sono piombati in casa rubando e rompendo tutto, prendendo mio marito e fucilandolo contro una parete. Ecco da quando. Paolo si passò una mano nei capelli, si alzò, camminò lentamente fino alla finestra oscurata da tende pesanti. Ne spostò una e guardò il parco, monocromia di tronchi e di foglie morte, di cespugli, di basse statue da giardino corrose da chiazze brune. - Non li ha per caso visti passare da queste parti? - Non ci passa nessuno, da queste parti. Noi abbiamo la peste, non lo sapete? Si girò, facendo trasalire la bambina che, senza che lui neppure se ne fosse accorto, era scivolata fino al tavolino e stava guardando le foto. - Non faccia troppo la vittima, signora, - disse stancamente. - Suo marito ha trattato da appestati molti altri, finché ha potuto farlo; adesso le cose sono cambiate. Comunque non sono qui per discutere di questi argomenti. Mi dica, non va mai in paese? Che ne so, a fare qualche acquisto. - No. Ci arrangiamo con quello che ci porta ogni tanto un mio cugino, di nascosto, perché venire qui pare un'infamia. Paolo si rivolse alla bambina. - Come ti chiami? - le chiese. Lei non rispose, e tornò svelta accanto alla madre. - Si chiama Rachele, - disse la donna mettendole una mano sulle spalle. - Rachele, tu di recente li hai visti, quei bambini? La donna si alzò di scatto. - Lasciatela stare! Non vede qualcuno della sua età da mesi, e spesso piange e vuole sapere il perché, e io non so cosa risponderle. Sta per ore fuori nel parco, come un'anima in pena, sperando di vedere gente per strada, e se qualcuno passa, fosse anche un soldato armato, o un cane, gli chiede, lo supplica, di fermarsi a parlare, a giocare. Fra un po’ lo chiederà anche a voi, ne sono sicura. Lasciatela stare, vi prego… Basta, pensò Paolo, adesso basta, le mie domande le ho fatte, il mio dovere l'ho compiuto, adesso voglio uscire di qui, voglio andarmene, voglio lasciarle in pace davvero, questa donna e questa bambina senza voce. Voglio scappare da questo paese, voglio dimenticare questa storia, voglio tornare là dove i nemici sono nemici sul serio, dove gli indagati sono quasi sempre delinquenti veri, e questo mi aiuta a combatterli. - Non le devo chiedere altro, - mormorò. - E mi scusi se l'ho disturbata. Si avvicinò al tavolino per raccogliere le sue cose, e si accorse che le fotografie non c'erano più. - Le foto, - disse. La bambina, con le braccia strette intorno al corpo, si rintanò in un angolo della stanza. La donna si alzò, le andò vicino. - Dagli le sue fotografie, Rachele. La piccola si spinse contro la parete come se volesse sparirvi dentro, abbassò la testa e strinse le braccia ancora di più. Tra quelle e il suo vestito nero, si intravedevano le fotografie. - Dagliele, Rachele… Lei allora si mosse in avanti, le mise nelle mani dell'uomo e alzò lo sguardo a fissarlo. Paolo sentì all'improvviso una specie di vertigine, di stordimento. Quegli occhi gli fecero lo stesso effetto delle pozzanghere nella carraia, temette dì venirne inghiottito, annullato. Vi avvertì dentro tutta la forza disperata di un essere che, per sentirsi meno solo, si sarebbe accontentato di tre fotografie da guardare nei giorni lunghi e uguali del suo isolamento, della sua reclusione in quella casa fredda e vuota. Voleva fare qualcosa, dire qualcosa, ma né il corpo né la voce potevano agire, come se fossero davvero vittime di un sortilegio potente. Cercò inutilmente di scuotersi, e solo quando la donna tuonò: - Rachele! - spezzando quella specie di incantesimo, poté farlo. Prese le fotografie, e senza salutare, più in fretta che poté, uscì da quella stanza, percorse il corridoio e poi, dalla porta principale, sbucò quasi di corsa nel parco. Si fermò e inspirò dolorosamente una lunga boccata d'aria per riprendere il controllo di sé. Non sapeva, non capiva che cosa gli fosse successo, quando quella bambina l'aveva fissato. Poi mise a fuoco le cose, i tronchi degli alberi, i rovi, le foglie cadute. Riprese a camminare senza voltarsi indietro. Passò accanto alle statue, guardandole di sfuggita. Alcune non erano infestate di macchie vecchie e scure come le altre, e gli parve che le loro facce assomigliassero a quelle dei bambini scomparsi, le stesse delle fotografie che teneva in tasca. Allora corse, arrivò sulla strada sterrata persa tra quei campi su cui non volavano gli uccelli, e continuò a correre, disorientato da un turbine di pensieri vorticosi che riguardavano una bambina malata di una solitudine straziata e potente. Tanto potente da renderla capace di costringere tre suoi coetanei passati per strada a rimanere lì nel suo giardino per sempre, a farle un po’ di compagnia. Solo quando fu in vista delle prime case del paese rallentò la sua andatura, abbassò il ritmo del respiro, e riuscì a liberarsi da quel vaneggiamento, da quella allucinazione, frastornato da ciò che la sua mente aveva osato imbastire creando una sorta di sogno assurdo. Fra poco avrebbe raccolto le sue cose, stilato un rapporto senza conclusioni, e, col primo treno, sarebbe tornato nella sua casa, nella sua città. Affetti familiari Ci lavoro ormai da dodici anni, al Consorzio agrario, e gli odori del magazzino non mi hanno mai dato fastidio. Là dentro c'è di tutto: sementi, concimi, antiparassitari (ovviamente in reparti distinti); gli effluvi si mescolano, a volte sono pungenti, a volte dolciastri e umidi. Però, lo ripeto, mai nessun problema; almeno fino a un mese fa. Da allora, pare che il mio naso e il mio stomaco non sopportino più niente. Se fossi una donna penserei di essere incinta. In ogni modo, mi dico, sarà una cosa passeggera. E quello degli odori non è l'unico disturbo: verso sera mi sento spossato, ho una leggera nausea, prende a bruciarmi la faccia, mi pare di avere la febbre. Me la misuro, ma il termometro non segna mai più di trentasei e mezzo. Insomma, soffro di una specie di malessere generale. Allora, appena torno dal Consorzio, mi caccio nel letto almeno per un'ora e mi riprendo un po’. Dicono che dopo i quarant'anni sarebbe bene farsi un check-up ogni tanto, non si sa mai. Ma sono troppo pigro, o troppo fifone per andare dal medico e cominciare la trafila delle richieste, degli appuntamenti, del ritiro dei referti. Aspetto, per il momento. Poi vedremo. Da qualche giorno mi sento meglio. Dunque era una cosa transitoria, un periodo così, qualcosa che si era sfasato e che si è poi aggiustato da solo. Capita. Non sono uno che si ammala facilmente: in tutta la mia vita sono stato in ospedale solo per togliere le tonsille e l'appendice. Non mi becco neppure l'influenza, mai, solo qualche mal di gola ogni tanto. Un amico a cui avevo raccontato del mio malessere ha detto: è lo stress. Lo stress? E perché dovrei averlo? Faccio una vita tranquilla, gli ho risposto. Troppo tranquilla, ha detto lui. Alla tua età è presto per rimanere senza donne, senza interessi, per non avere più emozioni: ti manca di certo qualcosa. No, non mi manca niente, avrei voluto dirgli, ma sarebbe cominciata una discussione senza senso, perché nessuno può capire davvero come si sente un altro, cos'è che gli manca o che gli pesa. Sono cose troppo soggettive, troppo personali. Per questo diffido degli psicologi: cosa possono saperne della vita e dei bisogni altrui? Io credo che non mi manchi niente davvero. Per il sesso, ogni tanto vado a puttane. C'è tutta la statale Adriatica piena, e ci trovi delle belle ragazze. Anche fini, per niente volgari; sono per lo più russe, o ucraine, e al loro paese magari facevano l'ingegnere, o suonavano il pianoforte. Ci si parla bene, con loro. Ma che squallore andare a puttane, dice il mio amico; ma lui la moglie ce l'ha ancora. Quand'ero sposato, neppure io ci andavo. E poi seguo il calcio, leggo un paio di riviste settimanali, persino qualche libro. Interessi? Mah! La mia ex moglie si faceva massacrare, dagli interessi: la palestra, la fotografia, la musica new age, le religioni dell'altra parte del mondo, e chi più ne ha più ne metta. Lei sì che era stressata. Insomma, la mia non sarà la vita migliore del mondo, ma c'è chi sta peggio. E lo stress non ce l'ho, ne sono sicuro. I miei genitori si erano allarmati, perché da un po’ non andavo più a cena da loro; d'altronde non me la sentivo, perché dopo il lavoro ero uno straccio. Ma stasera mi avranno a tavola, e saranno contenti. Anch'io ho voglia di vederli. Mio padre mi chiede se ho pagato l'assicurazione dell'auto. Me lo ha chiesto anche l'ultima volta che mi ha visto, come se fossi un bambino, o un incapace che deve essere seguito; lui è così, non sa di cosa parlare, con me, e allora si attacca ad argomenti del genere, anche se sa che poi mi vengono i nervi. Mia madre invece è tutta presa dal quiz in tivù, si fa coinvolgere, si dispera quando il concorrente sbaglia, manco li perdesse lei, quei soldi. Tutto sempre uguale, durante le cene dai miei; ma mi piacciono e mi rilassano per questo. Vivo solo, lavoro tutto il giorno, non ho grandi passatempi, mi sto anch'io rincitrullendo di televisione, e dopotutto le sere in famiglia sono piacevoli. Ci ho vissuto per trent'anni, in questa casa di campagna, conosco ogni suo odore, ogni scricchiolio, i toni di luce e d'ombra di ogni stanza, di ogni angolo. Perché qui niente è cambiato, e forse niente cambierà mai. Hanno settant'anni suonati, i miei genitori, e guai a proporgli di sostituire un solo cuscino, un solo soprammobile. Sulla credenza ci sono bomboniere di matrimoni finiti da decenni, di prime comunioni di persone ormai adulte, centrini di pizzo fatti da mani diventate polvere. I quadri alle pareti li conosco a memoria, potrei ridipingerli tali e quali. Il ticchettio della vecchia pendola, per quanto forte, non lo sentiamo più, tanto ci siamo abituati: anche se non abito più qui da dodici anni, le mie orecchie continuano a considerarlo un rumore di fondo da ignorare. Mamma si alza, va ai fornelli e porta in tavola lo stufato. - L'ho fatto solo per te, - dice. - Perché, voi non lo mangiate? - Io finirò la minestra che è rimasta da mezzogiorno, mica la posso buttare, e per tuo padre c'è il petto di pollo. Deve stare leggero, con tutti i disturbi che ha. Ieri sera ha voluto salsiccia e ha bevuto vino, e dopo era diventato tutto rosso in faccia, credevo gli venisse un accidente. Babbo sbuffa, scuote la testa. Il petto di pollo non è che gli vada molto a genio, lui è per i piatti tosti. Ma ha il diabete e la pressione alta. Anch'io vorrei stare leggero, non mi sono mica dimenticato di come mi sentivo fino a qualche giorno fa; ma allo stufato non resisto. Pezzetti teneri e saporiti di carne di pecora, piselli e sugo denso e profumato, da raccogliere col pane. Senza contare che, nell'attesa, ho affettato prosciutto e sbocconcellato formaggio. D'altronde, normalmente, un po’ per pigrizia, un po’ perché non so cucinare, finisce che vado avanti a scatolette, pollo allo spiedo del supermercato, mozzarelle. Quindi, ben venga qualcosa di meglio. Però, forse perché mi sono abituato a piatti più semplici, le cene di mamma lasciano il segno. Non le digerisco bene, mi appesantiscono per tutta la serata, mi costringono a sonni agitati, a dover bere litri d'acqua, persino a postumi del giorno dopo, quando mi ritrovo con la bocca cattiva, un cerchio alla testa, brontolii nella pancia. Quando nelle settimane scorse mi sentivo da schifo, ho pensato che le cene dai miei ne fossero in qualche modo responsabili. Ma sarebbe un po’ strano, no? Ci ho mangiato due volte al giorno per trent'anni, qui, senza soffrirne. Comunque, l'importante è che adesso sia tutto passato. Stavolta la cosa s'è manifestata già di mattina: sono stato addirittura tentato di lasciare il lavoro e di tornare a casa. Se dovessi descriverli, i sintomi, non so se ce la farei: sto male e basta. Malissimo, anzi. Riesco non so come a fare le sei di pomeriggio, guido senza vedere la strada, e appena arrivo nel mio appartamento mi spoglio rabbrividendo e mi caccio a letto. Cerco la frescura del cuscino e ci appoggio la faccia in fiamme, prima un lato, poi l'altro, la rigiro come una bistecca sulla griglia. Una sensazione terribile mi attraversa petto, stomaco, intestino. Sto al buio, con gli occhi spalancati, e sono veramente giù. Credevo che la mia strana malattia fosse finita, e invece… Quando suona il telefono sono tentato di non andare a rispondere: i tre metri che mi separano dall'ingresso, dove c'è l'apparecchio, mi sembrano una distanza enorme. Poi mi alzo e vado. È il mio amico, quello che dice che ho lo stress; mi invita a una cena in compagnia in un capanno da pesca. - Sto male di nuovo, - l'informo. - Ma cosa ti senti? - Non lo so. - Come non lo sai? Sospiro. - Che ti devo dire? È come se avessi la febbre, ma non ce l'ho… sono tutto rotto, ecco. - Secondo me, sta per venirti l'influenza. - No. - E perché no? Che ne sai? Cristo, se non lo so io… e poi, a parte un breve intervallo, sono settimane che sto così: per quanto dovrebbe covare, questa influenza, prima di esplodere davvero? - Non è influenza, - dico. - E allora? E allora che? Non sono mica un medico. - Lasciami tornare a letto, - lo prego. - Vuoi che venga lì? Ci mancherebbe! - No, no. Ci sentiamo domani. Appena riattacca, torno sotto le coperte. C'è la partita in tivù, stasera, la nazionale, ma credo che non mi alzerò fino a domattina. Mi prende una grande sonnolenza e chiudo gli occhi. È durata tre giorni, la cosa, poi di nuovo è sparita. Al lavoro ci sono andato lo stesso, perché sono uno che non marca male, che fa il suo dovere sempre. Poi, per starmene a casa, avrei dovuto fare un certificato: avrei dovuto cioè andare dal medico, e lui di sicuro mi avrebbe fatto fare gli esami del sangue, o cose del genere. Insomma, mi sarei sentito ammalato davvero, e io non voglio; se la rifiuto, la malattia, finisce che si stufa e passa. Stasera vado a cena dai miei, mia madre ha detto che mi fa le polpette e gli zucchini ripieni, io ne vado matto. Mamma, avrei voluto dirle, forse è meglio un petto di pollo, non è che sono molto in forma. Ma lei si sarebbe preoccupata, e poi sarebbe stata una bugia: io adesso sono in forma, eccome. Il medico traffica già da parecchio. Stetoscopio, palpate di qua e di là, misuratore della pressione, abbassalingua: insomma, ha sfoderato tutto l'armamentario, e alla fine gli si legge negli occhi che non ci ha capito niente. - Da quanto tempo ha questi disturbi? - chiede. - Vanno e vengono da più di un mese. Ieri ad esempio stavo benissimo. - Cos'ha mangiato ieri sera? - Ho cenato dai miei… polpette e zucchine ripiene. - E un po’ di analisi, da quanto non le fa? Cristo, e chi si ricorda? Sono anni. - Da parecchio, - rispondo. Va a sedersi dietro la scrivania. - Be’, - dice sorridendo, - è ora di fare il tagliando. - Ma che cos'ho, secondo lei? - Aspettiamo i risultati degli esami. Lo sapevo, che non ci aveva capito niente. Adesso ci manca solo che mi dica che sono stressato. - Non avremo un po’ di stress, eh? Ecco. Fisso un punto della scrivania. Non sarò stressato, ma comincio a deprimermi. Non ci sono abituato, a stare male fisicamente. Lui scrive, scrive. Riempie un foglio intero. - Appena ha i risultati torni qui, e vedrà che risolveremo tutto. Ha richiesto tante di quelle analisi, tra sangue, urina, feci, che qualcosa salterà fuori di sicuro. Almeno lo spero, così poi potrò curarmi. Quando torno a casa trovo in segreteria telefonica un messaggio dei miei, a cui non ho detto nulla del mio malessere. - Vieni a cena da noi, stasera? Faccio i passatelli e dopo c'è il bollito. Mi si chiude lo stomaco solo a pensarci, al bollito. Chiamo mamma e declino l'offerta. - Perché? - chiede lei. Dico che ho un impegno, e ci rimane male. Quasi si offende. - Chissà mai che cosa avrai da fare, - dice. - Ho lavorato tutto il giorno, per preparare una buona cena. Mi sento quasi in colpa, ma davvero ho voglia solo di andare a letto. E domattina dovrò alzarmi prestissimo, perché prima di andare al lavoro passerò dal CUP a prendere appuntamento per gli esami. Mentre sto in fila per farmi prelevare il sangue, mi viene una gran voglia di lasciar perdere e di andarmene. Dopotutto sto molto meglio. Però ormai sono qui, ho fatto tutta la trafila della visita, degli appuntamenti, eccetera. Poi il foglio di richieste del dottore mi ha messo addosso una certa inquietudine; di medicina non me ne intendo, ma l'ho letto e mi sono venuti i brividi, perché c'erano un sacco di cose e di sigle strane, e una l'ho riconosciuta: test Hiv, diceva, e quello lo so cos'è. Ho pensato ai miei incontri con le puttane dell'Adriatica e m'è venuta una gran paura, anche se, insomma, quelle cose lì, con le prostitute, si fanno sempre col preservativo, non ci dovrebbe essere pericolo. Ma quando mi dicono che dovrò aspettare sette giorni, per avere i risultati, mi viene l'angoscia lo stesso. Una settimana! Madonna mia, per una settimana intera ci sarà da preoccuparsi. Tornando a casa penso che se fosse davvero lo stress, la causa dei miei malesseri (ma continuo a non crederci, no), adesso avrò un aggravamento di sicuro. Mi metto a guardare la tivù ma mi stufo subito. I miei pensieri corrono di continuo in una direzione sola, mi vedo in un letto d'ospedale con gente che si affaccia per un attimo alla porta e bisbiglia: - Ha l'Aids, quello. Non reggo, chiuso qui dentro. Esco di nuovo, salgo in macchina e parto senza una meta. Mi viene voglia di andare a fare un certificato di malattia e di starmene per sette giorni a letto, al buio. Poi cerco di essere razionale e calmo, mi fermo in un bar a bere una bibita, e giacché sono in giro decido di passare a salutare i miei. Mi accolgono con sorpresa. - Come mai non sei al lavoro? - chiede il babbo. - Sono andato a togliermi il sangue. Fa subito una faccia preoccupata. - Perché? Non stai bene? - Sto benissimo. L'ho fatto per donarlo. - Ah… Sento un rumore familiare, qualcosa fuori che tocca il muro. È mamma che appoggia la bici. Entra, posa la borsa della spesa, si informa anche lei del perché sono lì, poi mi chiede: - Ti fermi a pranzo da noi? Guardo l'orologio. - Mamma, sono solo le nove e mezza… - E allora? A mezzogiorno in punto ci mettiamo a tavola. O anche prima, se vuoi. Ti faccio il minestrone, che tuo padre ha appena raccolto le verdure nell'orto. Non so cosa risponderle. Mi fanno molta tenerezza, con il loro preoccuparsi per me, con la loro voglia di avermi in casa per qualche ora. Ma cosa ci farei lì fino a mezzogiorno? Sono inquieto, non ho voglia di parlare, sarebbe meglio che tornassi a casa. Poi nel pomeriggio devo andare a lavorare, ho chiesto solo mezza giornata di permesso. - Vabbe’, - dico. - Se ci tieni, mi fermo. Le leggo la gioia negli occhi. - Bene. Adesso mi metto subito a trafficare in cucina. Per passare il tempo faccio un lungo giro tra cortile, orto, vecchie rimesse, capanni. Anche qui tutto è sempre uguale: gli stessi mastelli sotto le grondaie, le vecchie biciclette, strofinacci stesi ad asciugare, recinti cadenti che rinchiudono qualche gallina. C'è un bel sole, anche se l'aria è autunnale e fresca. Per la prima volta mi viene da chiedermi: e se davvero avessi qualcosa di grave, come potrebbero sopportarlo, i miei due vecchi? Sono figlio unico, vivono solo per me. Cerco di cacciare quel pensiero e continuo a gironzolare. Mio padre mi arriva accanto. - E allora? - mi chiede. - Che mi racconti? Mi stringo nelle spalle; oggi ho ancora meno del solito, da dirgli. Lo guardo mentre mi cammina a fianco; si è un po’ incurvato, sulle sue mani la pelle pare più sottile, macchiata di livido e di bruno. Mi fa vedere le sue coltivazioni nell'orto, mi parla di un ciliegio nuovo che ha piantato. Io ascolto, ogni tanto pronuncio qualche sillaba, cammino e aspetto che si faccia ora di pranzo. Stavolta ne sono quasi certo: è quello che cucina mia madre, a farmi stare male. Mi sentivo benissimo, nonostante le preoccupazioni, ma dopo un piatto (scarso) di minestrone e un po’ di zuppa inglese, i sintomi sono riapparsi uguali identici a prima. A lavorare non ci sono andato: ho telefonato, ho chiesto se potevo rimanere a casa anche di pomeriggio, usando un'altra mezza giornata di permesso, e non hanno avuto obiezioni. Sono indeciso se tornare o meno dal medico, ma penso che mi direbbe la stessa cosa: aspettiamo i risultati delle analisi. Sarà una settimana di merda. È passato un altro mese. Secondo gli esami di sangue, urina e feci, sono un campione di salute. Altro che Aids. Il medico ha detto: - Lei, fisicamente, pare sano come un pesce. Penso quindi che tutti i suoi guai nascano di qui, - e mi ha toccato la fronte con l'indice. Va a finire che aveva ragione il mio amico. Però c'è una cosa: dai miei ci sono tornato almeno altre tre volte, nel frattempo, e dopo ciascuna di quelle cene, qualsiasi cosa io abbia mangiato, sono stato male allo stesso modo che ormai conosco molto bene. È la loro compagnia, a stressarmi? Sono allergico a qualcosa che sta in quella casa? Chi lo sa. Una sera ho detto a mia madre: - Ma, che cosa usi per cucinare? Mi sembra di non digerirle bene le tue cose, non so… C'è rimasta malissimo, ha detto che cerca sempre di usare ingredienti freschi e leggeri, òchèi, ochèi, ho detto io, non te la prendere, dicevo così per dire. Però adesso ho finalmente notato una cosa ben strana: i miei, quando mi invitano a pranzo o a cena, non mangiano mai le cose che invece danno a me, con la scusa del diabete, di quello che è rimasto da mezzogiorno o dal giorno prima, eccetera. Sono seduto sul divano, davanti al televisore, ma non vedo e non sento niente. Sto solo rimuginando un pensiero folle che però non vuole saperne di scomparire: vogliono avvelenarmi. Non so come, e soprattutto non so perché. Ma questo tarlo assurdo mi è entrato in testa, rode e non esce più. Sono di nuovo dal medico: ormai sto diventando come quei vecchi che per passarsi il tempo vanno a misurarsi la pressione, e te li ritrovi sempre nella sala d'aspetto che parlano del più e del meno. Lui dice: no, no. E io: ma è sicuro? Certo che sono sicuro, fa lui. L'avvelenamento provoca alterazioni dei valori epatici, renali e di tanti altri parametri, e invece le sue analisi sono perfette. E poi, chiede, perché pensa che qualcuno stia cercando di avvelenarla? Un pensiero come un altro, dico io, e intanto penso che magari non di veleno si tratta, ma di una qualche polverina fornita da una fattucchiera, di una specie di maleficio. Mi visita di nuovo, si stringe nelle spalle. Non trova niente, come al solito. D'altronde io adesso sto benissimo, perché non vado a cena dai miei da più di due settimane. Mamma mi ha telefonato, mi ha fatto chiamare anche da mio padre, ma io ho trovato scuse, inventato impegni. Le consiglio, dice il medico, di pensare seriamente a una visita da uno psichiatra. Grazie, dico io, ci penserò. Quando torno dal lavoro mi svesto e mi faccio una doccia. Sto a lungo sotto l'acqua calda, mi rilassa. Poi mi metto in pigiama e vado in cucina, devo prepararmi qualcosa da mangiare. Ho una leggera emicrania che si annuncia con un irrigidimento dei muscoli delle spalle e del collo; penso che un caffè potrebbe aiutarmi, anche se, a stomaco vuoto… Ci penso su qualche secondo, poi me lo faccio e lo bevo in piedi davanti alla tivù. È ora di cena. Apro il frigorifero, e rimango impietrito. Sul primo ripiano c'è una pentola non mia, con un biglietto appiccicato sopra. C'è scritto: Ciao! Visto che non hai mai tempo per venire da noi, ti abbiamo portato dei cappelletti in brodo. Fatti vivo! Mamma e papà. Chiudo lo sportello sbattendolo con forza e mi siedo. Sono venuti qui, sono entrati qui dentro, hanno aperto il mio frigorifero. Hanno le chiavi, le hanno sempre avute, ma non le avevano usate mai. Tutti i miei dubbi atroci e le mie paranoie mi vorticano intorno e mi fanno venire il capogiro. Poi all'improvviso cominciano i sintomi, sempre quelli. La faccia prende a scottarmi, lo stomaco si contrae, un malessere profondo mi parte da dentro le ossa e mi invade. Cristo santo, penso, mi fa questo effetto solo il guardare una loro pentola? Poi ho una folgorazione: il caffè, o lo zucchero. Devono averci messo dentro la loro polverina, perché adesso sto male davvero e non ho altro desiderio che di ficcarmi a letto. Ho comprato un apparecchio telefonico nuovo, con un display che visualizza il numero di chi chiama, e ai miei genitori non rispondo più. Oggi hanno tentato di contattarmi almeno sei o sette volte. Forse hanno provato anche al mio cellulare, ma lo tengo spento. Ho preso un giorno di ferie, che ho passato quasi tutto a guardare stupidaggini in televisione, nel tentativo di non pensare. Ma non ho potuto farne a meno. Mi sono tornate alla mente centinaia di immagini: mia madre che mi aiuta a scendere dalla bicicletta nuova, regalo della prima comunione, e mi abbraccia ridendo; mio padre che mi porta con sé a caccia, e tiene la mia mano dentro la tasca del suo giaccone, al caldo; i loro sacrifici silenziosi per farmi studiare fino al diploma. Mio Dio, perché dovrebbero volermi male? Che cosa gli ho fatto? Sono sempre stato un bravo figliolo, non abbiamo mai litigato, mi sono sempre comportato bene. Mi sto forse immaginando tutto? Sto impazzendo? No, certamente no. Prima ho sentito il rumore di un'automobile, ferma davanti a casa mia col motore acceso; ho sbirciato da dietro le tende, al buio, e quello che ho visto mi ha paralizzato: erano loro. Loro due, mamma e papà, immobili dentro la loro vecchia Fiat Uno verde. Guardavano verso le mie finestre. Era mezzanotte. Vanno sempre a dormire prima delle dieci, non girano con la nebbia, che stasera è calata fitta; che ci facevano qui? Mi tengono d'occhio. Mi spiano, mi sono detto rabbrividendo. La Uno è rimasta lì ferma quasi per un'ora, poi è scivolata via lentamente. A quel punto mi sono messo il giubbotto, ho preso le chiavi e sono corso fuori. Adesso, pensavo, salto sulla macchina e li seguo, li raggiungo e li blocco. Poi ci faremo una bella chiacchierata, finalmente, e questa storia in qualche modo la chiarirò, la farò finire. Quando ho aperto il cancello e sono sbucato in strada per raggiungere la mia auto, ho sentito il rombo di un motore su di giri e sono stato accecato da una luce di fari che si è accesa all'improvviso nella nebbia. Sono saltato di lato, aggrappandomi alla recinzione del mio giardino, appena in tempo per evitare di essere travolto da una Uno verde. Dalla loro Uno verde. Sono passate tre ore, e ancora ho la tachicardia. Sto seduto sul divano, a fissare il vuoto, e la sensazione di vivere in un incubo non mi lascia. Domattina, appena farà luce, andrò da loro e parleremo. O è meglio andare alla polizia? Scuoto la testa e mi muore in gola un singhiozzo. Andare alla polizia, a denunciare che i miei genitori hanno cercato prima di avvelenarmi, poi di investirmi con la macchina… Non ci credo. Non posso credere che tutto questo stia succedendo davvero. Sono tentato di andare al telefono e chiamarli, anche se sono le quattro di mattina. D'altronde, a questo punto, mica dovrò avere remore a svegliarli, no? Sempre che stiano dormendo. Mi alzo, cammino dal soggiorno alla cucina, dalla cucina al soggiorno. Poi mi decido, perché non posso più aspettare. Sto per raggiungere il telefono nell'ingresso, quando sento armeggiare alla porta: qualcuno sta inserendo la chiave nella toppa, piano piano, per non farsi sentire. I capelli mi si rizzano in testa, ho un attimo di paralisi, poi scatto come una molla e corro a tirare il catenaccio. Sento parlottare, fuori. Volo in cucina ansimando, alzo di pochi centimetri la tapparella, e li vedo. Sono loro. Mamma ha in mano un recipiente, e babbo un'accetta. Si accorgono di me, mi sorridono. Lei ha il suo vecchio cappotto marrone col collo di pelo, lui porta il solito berretto da cacciatore con i paraorecchie. Sorridono, sorridono. Mamma dice: - Apri, caro, ti abbiamo portato delle lasagne al forno! - e babbo ridacchia. Io mi siedo in terra, rintanato tra il frigorifero e il muro, con le mani sugli occhi e il respiro che mi fischia in gola. Poi l'accetta comincia a picchiare, a schiantare, e sento che la porta si sfascia sotto i colpi sempre più rapidi e violenti. La Bestia della palude Se il paesaggio le era sembrato piatto in autostrada, adesso, imboccate prima una provinciale poi una strada secondaria diritta che sembrava una spada piantata nel nulla, ciò che vedeva dal finestrino del camper aveva assunto quasi i contorni dell'irrealtà. Abituata ad avere intorno le montagne, a contare su punti di riferimento precisi nell'orizzonte, in quella landa provava un senso di smarrimento, quasi di vertigine, e, chissà perché, anche di fastidiosa inquietudine. - Zona di bonifica, - annunciò suo padre con l'aria soddisfatta, quasi che la bonifica, lì, l'avesse fatta lui. E anche se così fosse stato non avrebbe avuto molto di cui vantarsi, perché il risultato non era certo dei più belli: campi enormi di terra scura ed erba stinta, canne rugginose che affioravano ad avanzare antichi diritti, alberi radi e smarriti in spazi grandissimi e come schiacciati da un cielo enorme. - Mi scappa la pipì, - disse Luca. Il babbo guardò l'orologio da polso con un movimento rapido. - Resisti, non dovrebbe mica mancare molto, una decina di chilometri al massimo. La mamma annuì, anche lei con un'espressione beata in faccia. Questa è l'ultima volta, giuro, pensò Giulia cacciandosi un chewing-gum in bocca. Non mi ci costringono più a fare un viaggio simile per andare in un qualche buco in capo al mondo a farsi mangiare dalle zanzare per vedere gli uccelli. Che poi non li sopporto neanche. Ma per la sua famiglia quello del bird-watching era un hobby irrinunciabile, una passione irresistibile. Luca aveva solo nove anni, e ancora si divertiva a dormire in camper, a mangiare scatolette e panini su un tavolino traballante piantato nell'erba brulicante di insetti o a tenere un binocolo in mano per ore, solo per vedere qualche animale che svolazzava qua e là. Lei no. A sedici anni, a Bergamo, aveva cose ben più interessanti da fare, durante i fine settimana o le vacanze. Le amiche, i locali, la musica, lo shopping, e soprattutto Christian. Sospirò e guardò di nuovo fuori. Adesso i campi stavano lasciando il posto a una specie di macchia bassa e fitta, qui le canne e gli arbusti la loro guerra contro il lavoro dell'uomo l'avevano vinta. Ogni tanto, in quell'intrico, baluginava l'acqua di qualche stagno. - Bello, eh? - disse il babbo. - Siamo entrati nel Parco Interregionale, di qui in avanti è un vero paradiso. Paradiso? Se il paradiso è così, pensò Giulia, non voglio mica andarci. - Mi scappa più forte, - disse Luca, e anche Billo si agitò e abbaiò; pure lui probabilmente si era stufato di viaggiare e non vedeva l'ora di mettere i piedi a terra. Il babbo sospirò, mise la freccia e svoltò in uno spiazzo davanti a una costruzione bassa, malmessa e dall'aspetto poco invitante. Se non ci fosse stata l'insegna «Bar-panini» la si sarebbe potuta confondere con una sorta di grande baracca, o qualcosa del genere. Il camper si fermò all'ombra di un albero e quando scesero sentirono di colpo, nelle gambe, nelle natiche e dappertutto, il peso dei chilometri percorsi. Luca, efficiente e ancora ben ligio alle istruzioni e alle regole di famiglia, si occupò di mettere il guinzaglio a Billo e lo portò nell'erba. Il babbo si stirò, respirò a pieni polmoni e si guardò intorno. - Ho bisogno di un caffè, - disse la mamma. - Tu? Il babbo scosse la testa. Per lui, oltre a quelle familiari, c'erano regole personali che non trasgrediva mai: un solo caffè al giorno, niente sigarette, mai più di un bicchiere di vino a pasto, almeno cinque chilometri quotidiani a piedi e un altro sacco di stronzate simili. Giulia si diresse verso la porta del bar. - Ehi, aspettaci! - disse pronta la mamma. La Sacra Famiglia, pensò Giulia. Si deve stare sempre tutti insieme, vicini vicini, come in un santino. Sbuffò e si girò. Il babbo aveva addirittura impugnato il binocolo e lo puntava intorno, Luca era in conversazione con Billo, la mamma aveva visto chissà quale pianta e la scrutava come se avesse scovato una delle più grandi rarità botaniche del mondo. - Dai, ho sete! - disse Giulia. - Ci sono cinquanta litri d'acqua, nel camper. - Ho sete di Coca-cola ghiacciata. Non ascoltò neppure le obiezioni dei suoi genitori, e li precedette dentro il bar. I tre tizi appoggiati al bancone e gli altri due al tavolino costituivano veramente un campionario incredibile. Aria da buzzurri, vestiti non si capiva se da contadini, da cacciatori o da guerriglieri, facce… bob., facce da trogloditi, le venne da pensare. Se qua i maschi sono tutti così, concluse Giulia… Loro invece, di lei, parevano pensare qualcosa di meglio. Senza alcun pudore non le toglievano gli occhi di dosso, li muovevano appena dalle gambe slanciate in calzoncini corti alla generosa striscia di ventre piatto e fianchi snelli nudi sotto la minuscola canottiera. Mentre mamma beveva il caffè e Luca era in bagno, il babbo si mise a guardare un espositore polveroso pieno di cartine del parco. Ne aveva almeno venti, nel camper, ma non sapeva resistere alle cartine. Giulia sorseggiava la bibita fredda e cincischiava col guinzaglio di Billo che le avevano messo in mano. Uno dei tipi si scostò dal bancone, venne vicino al cane e lo squadrò con un'espressione quasi di disgusto. - Che cane è? - chiese. - Uno schnauzer nano, - intervenne pronta la mamma col sorriso dolciastro che hanno le mamme quando parlano dei loro figli e dei loro cani. - E a che cosa serve? - chiese l'uomo. Dal tavolino e dal banco arrivò qualche sghignazzo. - In che senso? - balbettò la mamma cambiando espressione. - È da guardia, da caccia… - No. L'uomo scosse la testa, ordinò una birra, passò gli occhi accuratamente su ogni centimetro di pelle di Giulia poi guardò fuori, verso il camper. Il babbo gli si avvicinò. - Senta, quanto c'è ancora per Lagonero? - Un quarto d'ora e arrivate in paese. - No, il paese non ci interessa: cerchiamo la laguna di Fossalunga. L'uomo si girò a guardare i suoi compari, poi fissò il babbo e chiese: - Turisti guardoni? - Come, scusi? - Volevo dire, siete di quelli che vengono qua per guardare gli uccelli? - Sì, certo. Dev'essere una zona eccezionale, vero? - Anche per andarci a caccia era eccezionale, prima che facessero ‘sto cazzo di parco. Babbo si irrigidì, a lui la parola «caccia» faceva venire subito l'orticaria, e anche che si dicesse «cazzo» non gli piaceva molto. - Ci sono molte zanzare, là? - chiese Giulia all'uomo. Lui la studiò di nuovo e sghignazzò. - A milioni, ce n'è, e vanno matte per la carnina fresca. La mamma si affrettò a pagare le consumazioni, si vedeva bene che voleva uscire di lì al più presto. Uno dei tipi, dalla barba lunga, brizzolata e piena di briciole, si alzò dal tavolino, si accese una sigaretta, si avvicinò ed elencò: - Zanzare, tafani, bisce, vipere… Il babbo mise su la faccia da «lei non si preoccupi che me la so cavare da me». - Siamo abituati a campeggiare, - disse. - Non ci fanno certo paura gli animali: anzi, siamo qui proprio per questo. - Anche per la Bestia della palude? - chiese il barbuto. - E che cosa sarebbe? - E chi lo sa? Chi l'ha vista dice che pare un coccodrillo, ma più grande. La mamma pagò, il babbo fece una risatina nervosa che forse voleva essere di scherno, poi la famiglia uscì dal bar e tornò verso il camper. Il babbo, passando accanto a una station-wagon scassata che doveva appartenere a uno dei buzzurri, vi buttò lo sguardo dentro ed ebbe un sussulto. Attraverso il vetro posteriore si vedevano bene un paio di fucili, e anche un ammasso di penne scure. Quando furono a qualche chilometro da quel bar, mise su un mucchio di coraggio aggressivo. - Li denuncio, eccome se li denuncio! - diceva. - Ho preso la targa di quella macchina, e appena arriviamo chiamo i carabinieri. Siamo in stagione di caccia chiusa e dentro un parco naturale, e avete visto? Fucili e uccelli ammazzati! - Ma lascia perdere, Mario, - disse la mamma, - quelli avevano un'aria per niente raccomandabile, non ci creiamo problemi. La strada adesso correva su di un argine, c'erano acqua e vegetazione da tutte le parti. Giulia guardava e non vedeva niente, la sua mente era altrove. Chissà che cosa fa Christian in questo momento, pensò. Vicino a Fossalunga c'era un'area attrezzata per i camper e le roulotte, con tanto di servizi, ma il babbo non era tipo da accontentarsi di un posto del genere. Per lui, stare nella natura voleva dire starsene il più scomodo possibile. Girò per mezz'ora su carraie che parevano tunnel dentro una montagna verde, su altre perdute e annegate tra specchi di laguna, e infine, dopo una lunga perlustrazione in cerca di eventuali divieti (non avrebbe mai trasgredito un divieto), si fermò in una radura che pareva un anfiteatro piazzato davanti all'acqua. Il sole tramontava sulle paludi e le colorava di mille sfumature. - Non è magnifico? - chiese il babbo. Giulia si guardò intorno imbronciata, fece una smorfia e rispose: - C'è puzza. - Puzza? È odore di stagno, di limo, d'erba: odore di vita. - A me sembra puzza di marcio e basta. Il cielo era pieno di voli di aironi, garzette, nitticore, e babbo fece un primo veloce giro di ricognizione da cui tornò con gli occhi lucidi di uno spinellato, in pieno sballo perché aveva visto un paio di cavalieri d'Italia e di avocette. - Santo cielo, che posto, che posto! - diceva. Mamma armeggiò per preparare la cena, Luca liberò Billo e si mise pure lui a fare l'esploratore, Giulia andò dentro il camper, si lavò e si cambiò, non sopportava proprio di puzzare di sudore. Poi cenarono, mentre le ombre della sera avvolgevano ogni cosa, iscurivano l'acqua e la trasformavano in una colata di metallo. Gli uccelli non volavano più ma si chiamavano, unendosi al coro delle rane e ad altri cento rumori, soffi e fruscii. Il babbo tra un boccone e l'altro leggeva un dépliant con cartina che aveva comprato nel bar. - Ma guardate un po’ qua, - disse a un certo punto. - Ve la ricordate la cosa che ha detto il bracconiere di prima? - Quale? - La Bestia della palude, quella che sarebbe più grande di un coccodrillo. Non è mica frutto della sua fantasia, tra l'altro un tipo così di fantasia non deve averne proprio… è una storia che davvero si racconta quaggiù, fa parte del folklore locale. Pittoresco, vero? - Mica tanto, - borbottò Giulia. - Magari è vero. - Non essere sciocca, - disse la mamma. Il babbo cominciò a leggere ad alta voce: - Come a ogni luogo palustre, anche al comprensorio delle paludi di Lagonero e Fossalunga sono legate vecchie leggende che parlano di strani animali acquatici e anfibi. D'altronde nelle chiese dei dintorni non è raro trovare, esposti da secoli al pubblico, esemplari di coccodrilli impagliati di incerta provenienza, oppure enigmatiche costole giganti che si vogliono appartenute a qualche specie estinta, ma, più verosimilmente, portate in loco anticamente da viaggiatori… La cena e la lettura vennero interrotte dall'assalto delle zanzare partite in caccia; e da cacciare, lì, c'erano principalmente loro, così corsero fiumi di Autan e bruciarono come ceri votivi decine di zampironi. - Speriamo che non pungano troppo Billo, - disse la mamma preoccupata. - A proposito, dov'è? Luca si guardò intorno: il custode di Billo era lui. - Era qui cinque minuti fa, - disse. - Senza guinzaglio? - si rabbuiò il babbo. - Be’, sì… lo sai che tanto non si allontana mai. Evidentemente quella volta il cane le regole di famiglia le aveva trasgredite, perché doveva essersi allontanato, eccome. Lo chiamarono, si alzarono a cercarlo, ma pareva essersi volatilizzato. La mamma cominciava già a cadere nel panico. - E adesso che cosa facciamo, Mario? Dove si sarà cacciato? - Tornerà, - disse Giulia, a cui del cane non importava proprio niente. - Sì, tornerà, - disse Luca, che si sentiva in colpa. - La radura non è poi tanto grande, - constatò il babbo. - Magari s'è acquattato nell'erba da qualche parte. Non credo proprio che si sia spinto fin là dietro, tra i cespugli, e in acqua non può esserci andato. Dai, dividiamoci e cerchiamolo, prima che sia buio del tutto. Cominciarono ad aggirarsi sempre chiamandolo, e intanto il buio fu più veloce di loro, arrivò, gravido di rumori leggeri e di urla di animali nascosti, sibilante di zanzare e madido di umidità. Si sentivano i richiami di babbo tra gli arbusti e gli alberi, quelli di Giulia vicino all'acqua, quelli di mamma che dal camper non si era allontanata molto, per un po’ anche quelli di Luca. Poi, quando si ritrovarono intorno al tavolo ancora apparecchiato e nel cono di luce della lampada, si accorsero che non solo Billo mancava ancora, ma che neppure Luca rispondeva all'appello. Le luci delle torce ferivano l'intrico dei rami, dei rovi e delle canne, violavano la quiete fradicia dell'erba, svegliavano angoli d'acqua, facendo esplodere ogni tanto il frullare e il protestare di qualche uccello che si alzava in volo. Intorno al camper si agitava un'animazione caotica di voci, comandi, movimenti. Dentro, distesa su un lettino, la mamma si teneva un braccio sul viso e pareva sprofondata in un'assenza disfatta. Giulia invece si aggirava come smarrita tra gli altri, frastornata da ciò che stava accadendo, e continuava a chiamare ogni tanto suo fratello, nella speranza di vederlo comparire insieme al cane per mettere fine a quell'incubo. Il maresciallo si tolse il cappello, si passò una mano nei capelli e scosse la testa. - Cercare qui col buio è proprio un'impresa, - disse. - Fra un paio d'ore farà giorno, e allora potremo lavorare meglio. Il babbo aveva speso ormai tutto il proprio patrimonio di meticolosa efficienza: dopo aver preteso di dirigere le ricerche, adesso era crollato in un pigolare infantile di lamenti e richieste. - Ma non può chiamare altri uomini? - chiese al carabiniere. - E da dove? Ci sono qui già quelli di tre stazioni, più di così… - Non li avete i cani? - I cani? Ma si figuri. Poi ci sono loro che ci danno una mano, quelli i cani li hanno e sono anche molto bravi, abituati a questa zona, - e così dicendo indicò un gruppo di uomini che parlavano tra loro e fumavano. Al babbo parve solo allora di riconoscere, fra gli altri, anche i buzzurri del bar. Fece un gesto di fastidio e di sconforto, ma si diresse verso il crocchio e chiese: - Quanto è profonda l'acqua, qui? Uno lo guardò e soffiò fuori una nuvola di fumo. - Ma cosa vuole, al massimo un mezzo metro… non si annega nella laguna. Piuttosto, è sicuro che suo figlio non se ne sia andato per i cavoli suoi? - E dove, e perché? E poi, come si permette? - gridò lui, vicino al pianto. L'uomo si strinse nelle spalle. Arrivò il maresciallo, prese il babbo per un braccio e lo portò verso il camper. - Cerchi di calmarsi, quelle persone vogliono aiutarla, non se lo scordi. Stanno passando la notte in bianco per cercare. Piuttosto, come sta sua moglie? - Non… non lo so, è dentro. - Vada a farle compagnia, che per il resto ci pensiamo noi, - e sparì nel buio, verso le canne e l'acqua. Alle dieci di mattina, col sole che si accaniva su ogni cosa facendo sudare l'erba e le foglie e strappando all'acqua ferma un alito denso di odori, ancora non avevano trovato né il bambino né il cane. - Cristo, di nuovo… - mormorò il maresciallo. Il babbo sembrò svegliarsi da un torpore malato. - Che cosa significa? - chiese. - Significa che non è la prima volta che scompare una persona, qui intorno. Altri tre ragazzini, negli ultimi tre anni. - E li avete ritrovati? L'uomo scosse la testa; poi, quasi per scusarsi, disse: - Ma lo sa quanti bambini e adolescenti spariscono in Italia ogni anno, senza che se ne sappia più niente? Il babbo restò per qualche secondo a bocca aperta, poi con voce stridula cominciò a sbraitare: - Non mi interessa, fossero anche un milione! Io rivoglio subito Luca, rivoglio mio figlio, ha capito? - Faremo il possibile. - Se avessi saputo di questa cosa, non sarei mai venuto qui! Ma non ne hanno parlato, i giornali? - Certo che ne hanno parlato, ma notizie di questo genere si perdono fra altre mille uguali. Poi, se anche ne avesse letto, avrebbe trovato poche informazioni e un sacco di stupidaggini. Si disse addirittura che poteva essersi trattato di un'operazione di sabotaggio di qualcuno che non voleva il Parco… - Non mi sembra poi tanto strano. Ma le ha viste le facce della gente del posto? Lo sa che vanno a caccia qui intorno? Ho visto dei fucili e degli uccelli uccisi, in una macchina! Il maresciallo mosse qualche passo. - È casa loro, a caccia ci vanno da sempre e per secoli sono vissuti di quello. Adesso abbiamo altro a cui pensare. Giulia, silenziosa, si avvicinò ai due. - Secondo me è stata la Bestia della palude, - disse. - Li ha presi lei. Il carabiniere fece un sorriso storto. - Quella è solo una storia di fantasia, signorina. - Io credo di no, - mormorò la ragazza. Da dentro il camper venne un forte lamento. - Anna! - disse il babbo. Stava per entrare, quando la mamma si affacciò sulla porta. Aveva il viso gonfio di pianto, rosso di graffi di rovi e di punture d'insetti, i capelli aggrovigliati, barcollava. - Ho la febbre alta, - disse. Il maresciallo le si avvicinò. - Signora, forse sarebbe meglio se l'accompagnassimo in ospedale. Sotto lo stesso tetto Il giorno che arrivarono, Luigi aprì una bottiglia di vino. Non ne beveva quasi più, per via della prostata, del diabete e di tutti gli altri accidenti che tormentano i vecchi. Era metà pomeriggio, faceva caldo, ma stappò lo stesso quel rosso scuro e buono che era in cantina da anni e uscì col bicchiere in mano a salutarle. Avevano tardato, quell'anno. O forse no, non hanno mica una data fissa; ma lui era impaziente e le aspettava già da settimane. Aveva sentito le loro grida mentre era seduto in poltrona col giornale in mano, intento a sillabare le parole coi movimenti delle labbra. Un gran lettore non era stato mai, la vista era quel che era, però il giornale, quando andava in paese, lo comprava sempre. Sempre quello da cinquant'anni almeno, perché aveva le pagine di cronaca locale e si poteva sapere quel che capitava a gente che conosceva in posti che conosceva. Un po’ come andare al bar la sera, a sentire le chiacchiere. Lui non ci andava più, la macchina non la poteva più guidare, in bicicletta di sera non s'arrischiava. O forse il motivo vero era che in quel bar, dal cortile sempre ingombro di motorini e di scooter, non c'erano più i suoi amici, c'erano più che altro dei ragazzetti agitati e rumorosi. I suoi amici o erano morti, o se ne stavano come lui in casa a lamentarsi dei dolori dell'artrite. Col bicchiere in mano fece qualche passo nell'aia, alzò gli occhi e le vide infilare veloci come saette il portone aperto della rimessa. Bevve una lunga sorsata e disse forte: - Alla vostra salute! Bentornate! Poi entrò, si appoggiò al muro e rimase lì fermo a guardarle sorridendo. Già avevano cominciato il solito frenetico andare e venire, annunciando il loro passaggio con strilli acuti, come fanno i treni quando sfrecciano sulla ferrovia. Luigi le adorava, le sue rondini. Non vivo da solo, aveva pensato spesso. C'è chi abita sotto il mio stesso tetto. Lasciava aperto il portone della rimessa già a partire dagli inizi di marzo, quando i primi soli cominciavano a bucare le nebbie e le nuvole e mettevano nella terra una fregola di primavera. Sapeva che loro avrebbero tardato ancora, ma se per qualche motivo strano fossero arrivate prima, non dovevano trovare l'entrata sbarrata e magari decidere di andare ad abitare da un'altra parte. Lì con lui stavano bene, e per il nido si erano scelte un posto davvero speciale: dentro quel locale che era stato una stalla, sotto le travi, al riparo dalla pioggia e dal vento, al riparo da tutto. Sotto il mio stesso tetto, pensò bevendo un'altra sorsata. E il suo viso si rabbuiò un poco. Sì, perché quell'anno c'era una novità. Sotto quel tetto, il tetto della sua grande casa tra i campi, adesso, da poco più di tre mesi, ci viveva anche quella gente. Lui e lei. Giovani che venivano da fuori e che lavoravano al mangimificio, poco lontano di lì. Non era mica stato facile, decidere di affittare quelle quattro stanze al piano di sopra, ma tirare avanti con la pensione era diventato un problema, la roba costava ogni giorno di più; e poi lui che cosa se ne faceva di tutto quel posto? Rina era morta da otto anni, ormai, di figli non ne aveva, salire le scale era faticoso. Così s'era deciso: aveva spostato la sua camera da letto a pianterreno, dove prima c'era un salotto buono che non aveva usato mai, neanche quando la Rina era viva, che ancora c'erano le sedie fasciate nel cellofan, e adesso si prendeva quattrocento euro al mese che erano una manna e le scale non le saliva più. Però… però quelli li si sentiva, eccome. Mica che fossero particolarmente rumorosi o maleducati, nossignore, ma il fatto è che Luigi non era abituato a udire sopra la sua testa dei passi estranei, o la musica di un televisore o lo sbattere delle porte. E ogni volta che quelli, lui e lei, arrivavano in cortile col loro macchinone alzando la polvere e ne scendevano parlando ad alta voce di cose che lui non sapeva e che non lo riguardavano, invece di sentirsi meno solo si sentiva peggio di prima. Accerchiato, circondato, come un soldato dentro una trincea intorno a cui si aggirino i nemici. Succedeva spesso che, se voleva uscire a passeggiare nell'aia o fino all'argine del canale, o se decideva di andare a trafficare un po’ nell'orto, prima guardasse dalla finestra per controllare che lì fuori non ci fossero anche loro. Non gli piaceva incontrarli, gli pareva così strano, imbarazzante. Guardò ancora una volta le rondini approdare al nido sotto le travi, entrarvi e gettare fuori qualcosa che volteggiò fino al pavimento della rimessa. Fanno le pulizie, si disse. Sono tornate nella loro casa e la rimettono a posto, la rendono accogliente. Ritrovò il sorriso, a quel pensiero. Che bello che finalmente fossero arrivate; adesso non era più solo con quelli del piano di sopra. - Il contratto parla chiaro, - disse il giovane indicando i fogli aperti sul tavolo della cucina di Luigi. - Tre stanze, bagno e garage. - Va bene, e chi dice niente? Però la macchina l'avete lasciata fuori per tutto l'inverno, e adesso… Non vi dico mica di non infilarla là dentro, solo che dovete lasciare il portone aperto. Il ragazzo fece un sospiro sibilante e spazientito, si girò per un attimo a guardare la moglie poi chiese a Luigi: - Ma lei li legge i giornali? - Sì, tutti i giorni, li leggo. - E allora avrà saputo che qui intorno, nelle notti scorse, hanno rubato tre automobili e sono pure entrati in diverse case a portare via tutto quello che hanno trovato. S'è fatta brutta gente in giro, ci sono degli stranieri dappertutto, slavi, albanesi, negri. A proposito, alla porta d'ingresso dell'appartamento vorrei far mettere una serratura di sicurezza, dividendoci le spese. Inoltre, io la macchina fuori non ce la lascio più: ci mancherebbe solo che me la fregassero, ho ancora due anni di rate, per finire di pagarla, e quel portone non solo lo chiudo, ma ci metto anche un lucchetto grosso così. Poi, mi scusi, ma perché mai non dovrei chiuderlo? Se là dentro ci sono cose sue, le darò le chiavi, oppure le può mettere da un'altra parte, ci sono tanti di quei capanni e casotti, qui… Luigi disse: - C'è il nido delle rondini, là dentro. - Un nido di rondini? Non l'ho mai visto. - Sì, è sotto le travi, accanto alla parete che dà sul retro. Ci tornano ogni primavera da tanti anni. E in quel locale non ci sono finestre, vanno e vengono dal portone. - Magnifico, così ci cacano anche sulla macchina, - disse la ragazza accendendosi una sigaretta. - E vero, - disse il ragazzo annuendo. - Roba che si rovina la vernice metallizzata. - E allora, che cosa volete fare? - chiese Luigi. - Se quel nido non può stare lì, lo butterò giù, - rispose l'inquilino. - Lo ricostruiranno da un'altra parte, non è mica la fine del mondo. - Buttarlo giù? Io spero che non dica sul serio. - Dico sul serio sì. Luigi si agitò sulla sedia, e dentro la sua testa si mescolarono rabbia, confusione, senso di impotenza, odio per quei due tipi che si era messo in casa e che adesso pretendevano di comandare. - Ma le pare che sia il caso di creare un caso nazionale per un nido di uccelli? - chiese la ragazza. Ma che vuoi capire, tu?, pensò Luigi. Che cosa ne vuoi sapere? Si passò una mano sulla faccia, rimase in silenzio per qualche secondo poi disse: - Facciamo così: domani io farò un buco nella parete della rimessa, all'altezza del nido, di modo che le rondini possano entrare e uscire anche col portone chiuso. Lasciatemi un giorno di tempo e sistemo tutto. Il ragazzo si strinse nelle spalle. - Vabbe’, - disse, - tanto noi stasera partiamo per una vacanza in Liguria e stiamo via quattro o cinque giorni. Però quando torniamo, glielo dico subito, io la macchina la tengo là dentro col portone chiuso, su questo non ci piove. - E se ci cacano sopra? - insistette lei. Il suo giovane marito allargò le braccia e sospirò, magnanimo: - La laveremo più spesso, non facciamo troppo i difficili. Aveva portato fuori la scala, l'aveva appoggiata al muro, era salito, poi si era accorto che dall'esterno non sarebbe stato facile trovare il punto esatto in cui fare il buco. Non rimaneva che farlo dall'interno, però così avrebbe disturbato le rondini. Fece un gesto di stizza. Accidenti a quelli, alla loro macchina e alla volta che gli ho affittato mezza casa!, pensò. Si ricaricò la scala in spalla; era di metallo, più stabile e più comoda di quella vecchia dai pioli di legno, che, logorata dall'uso, si era rotta già da anni, ma era anche più pesante. O forse era lui che non aveva più la forza di una volta. Entrò nella rimessa, appoggiò la scala alla parete, sotto il nido, e rimase per un po’ fermo a guardare. Sembrava vuoto, di certo le rondini erano in giro a cercarsi da mangiare, o forse solo a correre per il cielo gridando di piacere. Avrebbe dovuto lavorare di martello e scalpello, le avrebbe spaventate. Cercherò di fare più in fretta che posso, si disse. S'infilò il martello alla cintola, e con lo scalpello in mano salì e cominciò il lavoro. Dopo qualche minuto di colpi, sudato e col fiato corto, si prese una pausa. In quel momento le rondini entrarono velocissime, arrivarono quasi al nido poi, stridendo, sbatterono le ali e rimasero per un attimo ferme in aria, incerte sul da farsi, e infine volarono via. Mi dispiace, perdonatemi, pensò Luigi. Lo so che vi sto creando dei problemi, ma cercherò di finire in fretta e vi lascerò in pace. Vi sto facendo una porta nuova, spero che vi abituerete a usarla, anche se sarà molto più stretta dell'altra. Si girò indietro per vedere se tornavano; muovendosi fece oscillare la scala, il martello gli sfuggì di mano e tentando di acciuffarlo al volo un piede perse l'appoggio, scivolò e la gamba s'infilò tra due scalini di ferro, il mondo si ribaltò e Luigi si ritrovò sul pavimento, incastrato nella scala, rintronato, disorientato. Il dolore arrivò un secondo dopo, lancinante. Aveva di certo battuto la testa e una spalla, nella caduta, ma era dalla gamba che arrivava il male più forte. Strisciando tra due scalini metallici, tutto lo stinco doveva essersi letteralmente scuoiato. Cercò di rialzarsi ma era come imprigionato dentro la scala, e ogni minimo tentativo di movimiento gli procurava fitte tremende. Appoggiò la testa sulle pietre fredde del pavimento, ansimando a occhi chiusi, poi si fece forza e cercò di nuovo di liberarsi. Niente da fare. Il dolore si trasformava in rigidità, ogni muscolo e ogni osso del suo corpo lanciavano segnali disperati. Lo stinco era preso come in una tagliola, come nella bocca di un coccodrillo, adesso uno degli scalini gli premeva su una coscia e sembrava che stesse per spezzargli la gamba. O forse era già spezzata. Gridò, sperando che gli inquilini lo sentissero e venissero almeno a tirarlo fuori di lì, dopo che si era cacciato in quel guaio per colpa loro. Poi, rabbrividendo, si ricordò che erano partiti per una vacanza di qualche giorno. Il suo urlo di rabbia, di dolore e di paura fece di nuovo volare via le rondini che stavano tornando al nido sotto le travi. Aprì gli occhi e cercò di girare la testa, ma anche il collo si era irrigidito, annodato in un cappio di contrazioni feroci. Da quanto tempo era lì disteso, imprigionato e dilaniato da quella maledetta scala di ferro? Un'ora, due, forse cinque o sei, non lo sapeva. Il freddo gli mordeva tutto il corpo, solo la gamba destra bruciava come una bistecca in graticola. Sentì le rondini in alto sopra di sé, si sforzò di girarsi un poco e guardò: sporgevano le loro testoline dal nido e sembravano osservarlo. Non ce la faccio più, non ce la faccio più, gridavano senza smettere tutti i suoi sensi e la sua mente. Poi era arrivata la sete, tremenda, urgente, crudele, e senz'altro anche la febbre. Ancora una volta tentò di muoversi e ancora una volta gli fu impossibile. Si era fatto buio. Non capì se fosse scesa la notte, o se la luce si stesse spegnendo solo dentro di lui. Poi il dolore, i pensieri, la sete, il freddo, la paura diventarono un mostro unico, un'unica pulsazione, un'unica tortura, un unico delirio lungo e confuso. Sentì o sognò voci, rumori, silenzi assordanti, presenze, movimenti, poi arrivò la luce del giorno ma la lucidità non tornò, e ancora tutto ebbe l'evanescenza e la consistenza feroce di un incubo, poi forse fu buio di nuovo, fu sete, e nel delirio sentì o sognò che le rondini gli volavano intorno alla faccia, sentì il frullare delle loro ali, il tocco dei loro becchi sulle sua labbra, mi imboccano come fanno coi loro piccoli, vaneggiò, mi portano da mangiare e da bere, poi fu buio di nuovo, stavolta fatto di niente. Era seduto fuori, all'ombra di un olmo dalle foglie polverose e immobili nell'aria afosa del pomeriggio estivo. Teneva la gamba destra appoggiata su uno sgabello, e anche se ormai non doleva quasi più se la sentiva pesante e strana. Tre settimane d'ospedale, poi il calvario delle visite, dei medici che scuotevano la testa dicendo: - È un bel problema: un po’ per la sua età, un po’ per il diabete, sarà difficile rimarginare questo macello alla gamba, tenteremo con un espianto di pelle da innestare sulle ferite, però non le promettiamo niente… - E di nuovo la clinica, di nuovo giorni di dolore insopportabile, di rabbia, di disperazione, di malinconia per la sua casa, ormai in mano a quelli, e per le sue rondini. Alzò gli occhi e ne vide passare qualcuna in cielo, freccia veloce e urlante. Ma quelle non erano le «sue» rondini: quand'era tornato dall'ospedale non c'erano più, così come non c'era più il nido sotto le travi. Dentro la rimessa c'era solo la macchina lustra di quei due. Quei due che adesso sembravano addirittura chiedergli riconoscenza, per essere tornati casualmente dalla vacanza in anticipo e averlo trovato mezzo morto sul pavimento del garage. Credono di avermi salvato la vita, pensava Luigi, e invece me l'hanno rovinata. Del delirio che aveva vissuto mentre era imprigionato nella morsa della scala, conservava qualche flash: uno era quello delle rondini che gli volavano intorno al viso e lo imboccavano, lo nutrivano e lo dissetavano. Sapeva che l'aveva solo immaginato, che non poteva essere vero, ma ciò non gli impediva di starci male lo stesso. Io gli volevo bene, anche loro me ne volevano, e adesso quelli là le hanno cacciate via. Ma me la pagheranno. Sentì arrivare un'automobile sulla carraia dell'argine. Si fece schermo allo sguardo con la mano e la riconobbe: era quella dell'avvocato. Gli aveva telefonato il giorno prima, chiedendogli di venire a metà pomeriggio, quando gli inquilini erano al lavoro. L'uomo parcheggiò all'ombra dell'albero, scese con una borsa in mano asciugandosi il sudore, salutò Luigi e si gettò stancamente su una panchina di legno. - Fa un caldo bestia, - disse. Luigi annuì. - Come sta oggi? - chiese l'avvocato. - Non c'è male, ma starò meglio quando avremo risolto questa faccenda. Spero che abbia buone notizie per me. Lui fece una smorfia e un cenno di diniego col capo. - Temo di no, purtroppo. Vede, non esiste alcun elemento che ci consenta di cacciare i suoi inquilini con facilità: c'è un regolare contratto di tre anni, non ci sono inadempienze o morosità, non c'è giusta causa… insomma, è chiaro che se non li vuole più prima o poi riusciremo ad allontanarli, ma non pensi che sia una cosa che si può fare in fretta: anzi, si armi pure di pazienza. - Pazienza? Io quelli in casa mia non ce li voglio più, a costo di mandarli via a schioppettate! L'avvocato sospirò. - Ma che cosa le hanno fatto, Cristo santo? - Gliel'ho già detto dieci volte, cosa m'hanno fatto. - Sempre ‘sta storia del nido di rondini? Guardi che non basta mica per rompere il contratto: il garage era fra le stanze che lei gli aveva dato in locazione, e loro avevano il diritto… - No che non ce l'avevano! Così come non dovevano tagliare quel ciliegio che avevo piantato cinque anni fa, si vede che gli dava fastidio a fare manovra con la macchina, né spostare le mie fascine. Mentre ero in ospedale hanno fatto quello che gli pareva, ma questa è ancora casa mia, per Dio! L'avvocato si alzò dalla panchina, richiuse la borsa, si strinse nelle spalle. - Se le hanno causato qualche danno, chiederemo il risarcimento, ma a cacciarli non ci riusciremo. Io non posso fare l'impossibile, mi dispiace, - disse, poi salutò, risalì in macchina e se ne andò alzando una nube di polvere che rimase a lungo sospesa nell'aria bollente. - Se non può farlo lei, - mormorò Luigi guardando l'auto che si allontanava, - allora ci penserò io. Zoppicando, ma ci riusciva: camminava senza l'aiuto del bastone già da una ventina di giorni. I medici gli raccomandavano comunque di non sforzare la gamba, di usare cautela, di fare passeggiate brevi e di riposarsi spesso, ma Luigi non poteva aspettare un giorno di più. Ci aveva pensato tanto, aveva chiesto con larghi giri di parole informazioni ai pochi amici e ai lontani parenti che venivano qualche volta a trovarlo, si era accordato col postino perché ogni giorno gli portasse il quotidiano con le pagine di cronaca locale, e adesso era pronto. Sapeva cosa fare e come farlo. Montò sulla bicicletta un pomeriggio di fine estate, quando ormai tutte le rondini erano partite verso posti lontani. C'erano da fare cinque chilometri, ma ne avrebbe fatti anche cento. Arrivò a quel bar sulla Provinciale stanco e con la gamba che gli doleva, appoggiò la bicicletta alla parete ed entrò. Il locale era semivuoto; dietro il banco c'era il gestore grosso e brutto, dall'aria sudicia, in un angolo alcuni uomini stavano giocando con macchinette che trillavano di suoni e di luci. Ai tavolini, altri uomini dalla faccia poco rassicurante immersi in una nuvola di fumo. Ordinò un caffè, non ne beveva da anni, lo buttò giù scottandosi la lingua poi si diresse verso di loro. Parlavano da un quarto d'ora. Anzi, lui aveva parlato: quelli continuavano a fissarlo con un'espressione a tratti divertita, a tratti assorta, e ogni tanto si scambiavano alcune frasi in una lingua che Luigi non capiva. - Ma perché tu vuoi fare questo, vecchio? - chiese uno degli uomini. - Motivi miei, - disse Luigi. Ci furono alcuni secondi di silenzio, poi quelli parlarono ancora tra loro, e infine il più grosso disse: - Va bene, ma se c'è un trucco, noi ti troviamo e allora pregherai di essere morto. Luigi sorrise, poi si guardò intorno. Adesso il bar era vuoto, il gestore era sulla porta e guardava da un'altra parte. Si tolse dalla tasca due chiavi e le consegnò allo straniero insieme a un biglietto. - Chiavi della porta d'ingresso, del garage e indirizzo, - disse. - Nel garage c'è una bella macchina nuova; in casa non so se c'è qualcosa di valore, ma di sicuro c'è una donna bella almeno quanto è carogna, e suo marito che, se avessi ancora la forza, lo metterei a posto io… Uno degli uomini, senza smettere di fissarlo, si accese una sigaretta e gli chiese: - E i soldi? - A lavoro fatto, tre pomeriggi dopo, alle sei io verrò qui e vi darò tutto quello che posso: sono solo tre milioni, ma butta via… Rimasero a parlare ancora qualche minuto, poi Luigi uscì dal bar, montò sulla bicicletta e prese la via di casa. L'orizzonte, in lontananza, appariva sfuocato dalla prima leggera foschia. L'estate sta proprio finendo, pensò Luigi. Pedalava svelto, e la gamba non gli faceva male. Spiaggia privata Ero arrivato da pochi giorni e già avevo dimenticato gli anni passati lontano. Come svaniti. Tutto mi era tornato subito nella mente, nel sangue. Non avevo scordato il dialetto: senza imbarazzo mi ritrovai immerso nel piacere di ascoltarlo, di parlarlo, di sentire che la mia voce poteva ancora pronunciare quei suoni nasali e duri, che la mia mente poteva ancora pensare in una lingua a cui non era più abituata da anni. E il mare. Oh, certo, ero stato molte altre volte al mare, dopo che avevo lasciato il paese in cui era possibile vederlo affacciandosi alla finestra, sentirlo come rumore di fondo, intuirne l'umore dal profumo e dal colore delle onde. Ma non era la stessa cosa: questo era il mio mare. E qui mare voleva dire per me non solo una massa d'acqua, o una lingua di sabbia piena di turisti, ma fragorose burrasche d'inverno, col rumore che arriva nei bar dove l'odore del caffè, la luce bassa del biliardo e le chiacchiere riscaldano e sono come un'isola nel grigio della nebbia e dell'acqua che copre la spiaggia e arriva a bagnare la strada; significava il sentore della primavera colto nel vento, in fondo al molo, con gli occhi fissi al galleggiante colorato e la lenza che scandaglia in fondo e offre bocconi traditori alla spigola o al muggine, mentre attutiti, dalla spiaggia ingombra ancora di rami, conchiglie, bottiglie (tutto quello che il mare vomita d'inverno), vengono colpi, voci e rumori di gente che si affaccenda a riparare gli stabilimenti balneari, le cabine, le docce. Mare significava le barche che escono all'alba, ancora prima che l'acqua si colori di arancione e poi esploda di luce; e i pescatori conosciuti uno per uno, le storie e le fandonie di grandi pescate d'altri tempi, le mangiate di pesce cotto sulle enormi griglie, all'aperto, nelle sere già dolci di caldo; significava l'attesa dei turisti, il loro arrivo sciamante, variopinto, e l'ubriacatura di vita in estati lunghe e dense di cui restavano solo indirizzi di ragazze straniere scritti su fogliettini stropicciati, e dopo un po’ dimenticati o gettati via. Una donna che avevo voluto scordare, il trasferimento dei miei genitori in un'altra città, il lavoro: queste cose mi avevano tenuto lontano per tanto, troppo tempo. Ma finalmente ero tornato; per affari, sì, ma certo sul dovere prevaleva il piacere di risentirsi a casa. Andai a vedere quel pezzo di spiaggia qualche giorno dopo il mio arrivo. Una cortissima e bassa scogliera di sassi perpendicolare alla battigia lo delimitava a nord. A sud c'era il bagno-ristorante «Da Pino». Dietro, dopo le dune, un sentiero attraversava una striscia di pineta e sbucava sulla strada, proprio di fronte all'albergo che io e mio fratello, in società, avevamo comprato qualche mese prima. Quel tratto che, a quanto mi avevano detto, non veniva utilizzato per gli ombrelloni e rimaneva sempre vuoto, sarebbe stato l'ideale come spiaggia privata per gli ospiti dell'albergo. La cosa si sarebbe potuta fare se Pino, beneficiario della concessione demaniale, fosse stato d'accordo. E io non vedevo problemi: l'avrei pagato bene e si sarebbe trovato in spiaggia gente che avrebbe bevuto e mangiato nel suo bar-ristorante. La posizione era bella. Scomoda per i turisti domenicali, a causa della scarsità di parcheggi, tranquilla. Era una mattina di maggio e il mare era piatto, appena uno sciacquio tradiva l'arrivo di onde cortissime e leggere, come il respiro di uno che dorme. Sulla sua superficie accecante di sole, al largo, si indovinavano controluce le sagome nere di alcuni pescherecci, e solo a tratti l'aria si muoveva per il soffio stanco di un debole vento da terra. Una bambina dai capelli castano chiari e le lentiggini era seduta sui sassi della scogliera, e guardava il mare; aveva la sottana bagnata appiccicata alle gambe. Quando mi avvicinai si girò e mi fissò con due strani occhi grigi e insistenti. Abbozzai un sorriso, ma lei non cambiò la sua espressione accigliata e intenta. Mi sentii imbarazzato sotto quello sguardo che non mi lasciava, e camminando a fatica nella sabbia mi diressi al locale di Pino, dove alcune persone stavano lavorando alla riapertura ormai imminente. Pino, dentro, riparava il banco del bar. Lo trovai molto invecchiato: erano passati quasi quindici anni dall'ultima volta che l'avevo visto, grosso e allegro. Adesso era più magro, sul viso i segni del tempo cominciavano a vedersi, parecchi capelli bianchi spiccavano tra gli altri. E lui non mi riconobbe. Solo quando gli spiegai chi ero mi diede la mano e si complimentò per l'acquisto dell'albergo Pineta. Seduti a un tavolino, con due bibite non fresche nei bicchieri, parlammo del più e del meno; poi gli dissi del motivo della mia visita, quel pezzo di spiaggia. Parve diventare all'improvviso più serio. - È un tratto piccolo, - disse, - che te ne fai? - Anche il mio albergo è piccolo. Comunque tu sai meglio di me l'effetto che fa sul turista, specialmente su quello straniero, poter dire che ha a disposizione una spiaggia privata. Lui guardava nel bicchiere e se lo faceva girare tra le mani. - Credo che ci sarebbero problemi con la Capitaneria di porto… sai, quelli chiedono un mucchio di documenti per ogni cosa, la solita burocrazia; poi, in ogni caso, nascerebbe anche una questione di tasse, introiti da dichiarare, soldi da sborsare. Non mi converrebbe. - Le tasse sarebbero a carico mio, e ti pagherei bene; tu dimmi una cifra, e vedrai che troveremo un accordo. Anche se non ci vediamo da parecchio, Pino, mi conosci da sempre, e sai che possiamo intenderci. Si alzò, andò a prendere le sigarette e l'accendino nascosti tra cacciaviti e martelli su di una sedia, accese e subito inspirò una grande boccata, soffiando poi fuori il fumo con una sorta di lungo sospiro. - La verità, - disse senza guardarmi, - è che quel pezzo di spiaggia è di mia figlia. Lo tengo per lei. Lo fissai stupito e per un po’ non seppi cosa replicare, tanto la cosa mi pareva assurda. Bevvi un sorso e gli chiesi: - Tua figlia? È quella bambina che ho incontrato prima laggiù? - e indicai verso la spiaggia. Alzò la testa e mi guardò tra una nuvola di fumo. - Quando l'hai vista? - Prima, mentre venivo qui. - Ah… - disse guardando fuori. - Pino, io non voglio farmi i fatti tuoi, ma siccome stiamo parlando di affari che potrebbero essere anche miei, ti chiedo: che cosa se ne fa una bimba di un pezzo intero di spiaggia? - Sta lì, ci gioca. Mi mossi sulla sedia, incapace di capire. - Ma è uno spazio che basterebbe per cento persone… Si strinse nelle spalle, buttò la sigaretta in terra e la spense col piede, si pulì le mani sui calzoni, poi portò i bicchieri sul bancone e riprese in mano il martello, per dirmi che la nostra conversazione era finita. - Devo tornare al lavoro, c'è un sacco da fare. D'inverno qui rimane ben sigillato, ma si sfascia tutto lo stesso. Questa maledetta umidità s'infila dappertutto. Mi alzai, stupito che mi liquidasse così. - E allora? - gli chiesi. - Allora cosa? - La spiaggia. Scosse la testa, ingegnandosi a scegliere chiodi da un barattolo. - No, Francesco, te l'ho detto: non posso. Avrei voluto replicare, farlo ragionate, insistere, ma capii che non era il momento giusto; forse Pino era di cattivo umore, doveva essersi svegliato con la luna di traverso, o forse era stanco e preoccupato per quello che restava da fare. Ma se lui riteneva chiuso l'argomento, per me non era affatto così: avevo speso soldi, tempo e speranze per quell'albergo, e non avrei mollato tanto facilmente. Nella mia attività ne incontravo di gente tosta o testarda, ma ci sapevo fare, non sono il tipo che si dà per vinto. Lo salutai cercando di essere cordiale, gli lasciai il mio biglietto da visita, che posò distrattamente sul bancone tra bicchieri sporchi e vasetti di vernice, e me ne andai. Per tornare all'albergo, ripassai dalla spiaggia. La bambina era in acqua fino alle ginocchia, con l'orlo della sottana a bagno, immobile, figura netta contro il luccichio del mare. Quando mi vide venne a riva, camminò piano verso di me e cominciò a sorridere. Mi fermai, le feci un cenno con la mano e aspettai che mi raggiungesse. Solo quando fu più vicina mi accorsi che, più che un sorriso, la sua era una smorfia: gli occhi erano cattivi, le mani chiuse a pugno, i nervi delle piccole braccia erano tirati, e tutto il suo viso appariva deformato in un ghigno orribile. Mi girai e me ne andai a passo svelto, senza voltarmi. Nei giorni seguenti aprimmo l'albergo. Io e mio fratello fummo indaffaratissimi col personale, con gli ultimi lavori, coi primi ospiti che arrivavano. Poi dovetti andare per alcuni giorni a Milano, dove la mia agenzia era in buone mani ma necessitava ogni tanto della mia presenza. Quando tornai, trovai che gli affari si mettevano bene: di gente ce n'era già abbastanza, il tempo non faceva bizze, il mare, per il momento, era limpido e pulito, senza tracce di quelle alghe, innocue ma sgradevoli, che negli anni precedenti l'avevano a volte tinto di verde o di rosso. Mio fratello non aveva avuto tempo né modo di parlare con Pino. Così fui io a tornare alla carica; lo stesso giorno del mio arrivo, verso sera, andai al ristorante sulla spiaggia. Pino fu espansivo, mi invitò a fermarmi a cena, ma la sua cordialità mi parve forzata, come se in realtà non fosse contento di vedermi. Stavolta andai subito al sodo. Quel pezzo di spiaggia era là inutilizzato; non era nemmeno stato pulito, e vecchi sacchetti di plastica ormai scoloriti, rami e altri relitti di burrasche e di abbandono spuntavano dalla sabbia. Forse per questo, o per la scomodità di parcheggio, o per la mancanza di servizi, nemmeno la gente del posto o dell'immediato entroterra ci veniva: era una macchia vuota in un litorale che già si copriva di gente. Lui non sembrò ascoltare le mie argomentazioni. Ripeté che la spiaggia era della bambina, che a lui le cose stavano bene così com'erano, e mi invitò a non insistere. - Vieni quando vuoi, Francesco; io lo so ancora preparare, il pesce, e se qualche volta ti stufi della cucina dell'albergo, fai un salto qui e vedrai che ti troverai bene. Però la faccenda della spiaggia è chiusa. Mi dispiace, ma non ho voglia di cambiamenti; sono vecchio, ormai. Me ne andai, camminando sulla sabbia in direzione di quel tratto di arenile che mi stava tanto a cuore, pensando che quella di Pino era una fissa ben strana, che lui era davvero uno zuccone senza il senso degli affari, e che non si stava comportando né da amico, né da buon collega, perché in un posto dove si vive di turismo si deve collaborare. La ragazzina era là, seduta in riva all'acqua. I suoi capelli e i suoi abiti erano bagnati e sporchi di sabbia. Un bambino biondo, forse straniero, che cercava conchiglie e le metteva in un secchiello, le si avvicinò e le disse qualcosa. Lei si alzò, lo fissò e gli si fece contro con le mani ad artiglio; aveva le unghie molto lunghe, e il suo viso assunse l'espressione cattiva che già le avevo visto. Il biondino indietreggiò, incespicò e cadde sulla sabbia spargendo conchiglie intorno; poi si rialzò e corse via senza raccoglierle. Fu dagli ospiti dell'albergo che seppi qualcosa di più della bambina. Più o meno tutti avevano tentato, in cerca di maggiore tranquillità, di andare a prendere il sole o di fare un bagno nel tratto di spiaggia deserta: ma lei si era comportata in un modo così imprevedibile e aggressivo, che dopo qualche giorno nessuno aveva più provato a invadere quello che pareva essere il suo territorio. - Credo di cominciare a capire, - dissi una sera a mio fratello mentre cenavamo. - La piccola è pazza, e Pino se ne libera così, lasciandole quel tratto di sabbia dove non disturba i clienti. Non la vuole mettere in un istituto, ma non la vuole nemmeno tra i piedi; e noi siamo fregati. - Se le cose stanno davvero così, più che altro è fregata lei, povera piccola. Annuii, tagliando con rabbia una bistecca. - Già, hai ragione. Robe da terzo mondo. Ma che posto è diventato, questo? Non lo riconosco, qui la gente è sempre stata generosa e gentile. Quando ero a Milano l'ho sempre ricordato e rimpianto come un paradiso, e invece guarda un po’! Mio fratello versò vino bianco nei nostri bicchieri. - Forse ti sbagli, non è pazza; forse è Pino che è diventato strambo, con l'età. - E pazza, è pazza, e neanche poco. Basta vederla per rendersene conto. L'hai vista, tu? - Io non ci vado mai, sulla spiaggia. - Non ci va nessuno, là dove sta lei. I turisti se ne infischiano, si piazzano da un'altra parte a prendere il sole. D'altronde non è mica un problema loro, restano una settimana o due poi se ne vanno. Ma la gente di qui, Cristo, perché non fa qualcosa? Il giorno dopo fui quasi tentato di tornare da Pino e di buttargli in faccia la verità. Ma mi trattenni. Intanto il tempo era cambiato: nuvole nere erano arrivate da libeccio, il mare era diventato scuro. Restò calmo fin verso sera, poi le onde aumentarono; dopo il tramonto il vento girò, cominciò a piovigginare e il mare prese a ruggire e a scagliarsi prepotente sulla riva. Quando fu buio pensai di andare a vedere la burrasca. Presi una torcia, e volendo per quel giorno evitare di incontrare Pino, m'infilai per il viottolo che attraversando la pineta portava alla spiaggia abbandonata. L'odore del bosco e della resina si sentiva a malapena, superato da quello acuto e selvatico della terra e dell'erba bagnate e da quello denso dei rigurgiti del mare agitato, alito dal sentore di alghe, di acqua viva e di conchiglie morte. Superate le dune, il vento mi colpì forte sulla faccia; la pioggia divenne fitta, e nel buio, al giungere intermittente delle rasoiate di luce del faro non lontano, si intravedeva il biancheggiare della spuma sulle onde e il passare veloce e inquieto di gabbiani svegliati dalla bufera. Dal ristorante di Pino, tra il rumore della burrasca, si sentivano provenire a tratti musica e voci lontane. Sedetti su un pezzo di legno, godendomi la mareggiata: mi era sempre piaciuto lo spettacolo dell'Adriatico infuriato. Mi misi a pensare a quando, da ragazzi, non aspettavamo altro che onde così alte per correre a sfidarle, gettandovisi contro, sparendovi sotto, scivolando sulla loro cresta, ubriachi di gioia e assordati dall'acqua sui timpani. Una volta c'eravamo fatti prendere dalla burrasca che eravamo fuori a vela, io e un mio amico: la barca scuffiò e l'albero spezzò letteralmente in due la chiglia. Eravamo tornati a riva aggrappati ai pezzi dello scafo, intirizziti e spaventati, stanchi e acciaccati, ma pronti a rifarlo, non appena ne fosse capitata l'occasione. Stavo riandando a questi e ad altri ricordi, quando sentii qualcosa di bagnato e di gelido sfiorarmi là nuca. Sobbalzai e mi girai di scatto. La bambina era lì, fradicia dalla testa ai piedi, con gli occhi sbarrati e quella smorfia di pazzia sul viso. Senza aspettarla, senza parlarle, senza pensare, mi alzai, indietreggiai di qualche passo e me ne andai via in fretta, verso le dune, verso il sentiero. Camminando svelto, ancora scosso da quell'incontro, pensavo che forse la bimba era uscita senza che Pino se ne accorgesse, che avrei dovuto ricondurla al ristorante, e mi chiedevo perché invece fossi scappato via. Dunque non sono migliore degli altri, mi dissi. Tante critiche, tante prediche, poi, con quella piccola là sola, bagnata e forse in pericolo, non ho saputo fare altro che girare le spalle e alzare i tacchi. Il fatto è che incontrare quella bambina mi serrava la mente in una morsa di emozione, mi bloccava, mi rendeva incapace di qualsiasi reazione ragionevole. Chissà perché. Poi, arrivato in albergo, il senso di colpa a poco a poco svanì, perché cominciai a pensare a Pino e alle sue responsabilità. Dopotutto era lui il padre, non io. Mi sorse addirittura il dubbio che si disinteressasse della piccola fino al punto di lasciarla fuori anche di notte, come un animale, come un cane randagio. L'indomani, nel primo pomeriggio, me ne andai in giro per il paese in cerca dei vecchi amici: un po’ per il piacere di rivederli, ma soprattutto per capire cosa sapevano e pensavano della storia della bambina pazza. Al bar di Corrado, sul porticciolo, trovai molte facce note: sempre lì, come quindici anni prima, a bere il caffè dopo mangiato, a succhiare un ghiacciolo, in attesa di tornare al lavoro o di andarsene a letto dopo una notte e una mattina passate alla pesca. Mi fecero festa e mi offrirono da bere; e quando mi chiesero come andava con l'albergo, dopo qualche chiacchiera di rito portai il discorso su quel tratto di spiaggia e su quello che avrei voluto farci, se solo avessi potuto. - Ma è la spiaggia della figlia di Pino… - disse Roberto dopo qualche attimo di silenzio. Gli altri lo guardarono con un'espressione seria, che mi parve di imbarazzo e di rimprovero. - Già, - dissi, - la figlia di Pino. L'ho vista, e mi sembra che abbia bisogno di un buon medico o di un buon istituto, e non di essere abbandonata come un cane sulla spiaggia. Non risposero. Roberto si guardava le mani, Eugenio si alzò e se ne andò al banco a prendere da bere, Silvio cercò di dirottare il discorso su altri argomenti. Ma ormai era chiaro: loro sapevano, tutti, e tacevano, per una qualche forma di omertà, di stupida complicità. - Ma proprio non c'è nessuno che voglia fare qualcosa per lei? Cristo, ma avete figli anche voi! Io davvero non capisco! - È vero, - disse Silvio. - Non capisci perché non conosci la situazione. - Oh, la conosco, la conosco. E credo che qui in paese la conosciate tutti. Compreso chi avrebbe non solo il diritto, ma il sacrosanto dovere di intervenire e di far finire questa vergogna. Ho saputo che adesso Ivan Galassi è il capo dei vigili urbani: voglio andare a sentire che cosa ne sa e che cosa ne pensa, di questa storia. - Sa quello che sappiamo noi. - Però non fa niente, - dissi amaro. Nessuno parlò, anche se tutti parevano sul punto di voler dire qualcosa. Mi alzai e me ne andai, spostando rumorosamente la sedia e lasciando a metà il mio bicchiere di birra. Quella sera stessa Eugenio mi telefonò, dopo l'ora di cena, e mi disse che voleva parlarmi della questione che nel pomeriggio avevamo discusso al bar. Era stato il mio migliore amico, era una persona che avevo sempre conosciuto come intelligente, sensibile, e non vedevo l'ora di sentire da lui, a tu per tu, cosa avesse da dirmi in proposito. Aveva una pizzeria a duecento metri dal mio albergo, sulla stessa strada del lungomare fiancheggiante la pineta. M'incamminai, respirando l'odore degli alberi e quello del mare, che ancora era agitato e si sentiva rumoreggiare. Eugenio era alla cassa; appena mi vide entrare nel locale chiamò sua moglie, si fece sostituire e venne a sedersi a un tavolo con me, fuori, nella veranda. - Senti, - mi disse, - vorrei parlarti della faccenda della figlia di Pino. Ho visto che oggi ci sei rimasto male. Io lo guardavo senza dire niente. - Be’, - continuò lui, - io penso che questa storia la devi lasciar perdere. E meglio per tutto il paese. Sentivo la rabbia montare, piantai i miei occhi nei suoi e gli risposi alzando la voce. - E meglio per il paese che cosa? Che quella bambina ammalata nel cervello venga lasciata abbandonata giorno e notte su un pezzo di spiaggia deserta, dove sta confinata come in un lazzaretto? E meglio perché? Perché così non dà fastidio ai turisti? E a lei non pensate? Eugenio mi faceva cenno disperatamente con la mano di abbassare la voce. - Calmati, Francesco. Ho detto che è meglio per tutto il paese se non si parla di questa faccenda, ed è così. Tra l'altro è meglio anche per te, che adesso hai l'albergo qui, e con quello ci devi vivere -. Si passò una mano sulla faccia e continuò: - Già è un miracolo che questa storia non si risappia altrove, che non sia finita sui giornali. - Sui giornali ce la faccio finire io, se qui non cambia qualcosa. - Cosa deve cambiare? E già successo anche troppo, siamo già di fronte a qualcosa di così strano che… che non potresti crederci, non potresti crederci neppure se te lo raccontassi io, che sono tuo amico da quando siamo nati. - È incredibile sì, ci puoi giurare. Nemmeno in un film l'ho mai vista, una cosa del genere! Annuì. - Già, hai ragione: nemmeno in un film. Respirai a fondo, sempre più sconcertato e arrabbiato. - Ma insomma, davvero pensate che possa nuocere ai vostri dannati interessi ammettere che c'è una bambina pazza e bisognosa di cure? - Non è pazza, Francesco -. Adesso Eugenio parlava guardando in basso, verso la tovaglia a scacchi sul tavolino. Tacque un attimo, sospirò, poi disse: - È morta. Morta annegata là, davanti a quel pezzo di spiaggia, più di sette anni fa. Mi alzai in silenzio, stordito, come colpito da un pugno in faccia, e lentamente me ne tornai verso l'albergo. Davanti al tratto di spiaggia abbandonata, oltre la pineta nera, il mare sembrava ruggire ancora più forte. La Croce del Drago Un nugolo di storni si alzò dal vigneto, riempiendo il cielo di un frullare d'ali. Era stato l'arrivo di Franco a farli scappare. L'uomo li guardò appena, poi salì sul trattore e lo mise in moto; lo scoppiettio del motore e la nube azzurra dello scarico parvero inseguire gli uccelli, che già sparivano oltre il vicino e basso argine che separava le terre dalle paludi. Riprese ad arare. Aveva iniziato di buon mattino, e verso mezzogiorno se n'era andato a casa, a piedi, per rilassare le gambe e le braccia che sembravano non voler smettere di vibrare. Aveva pranzato in fretta, con le orecchie ancora piene del ruggito del trattore, poi era tornato nel campo per finire il lavoro. Mancava poco, ormai: solo quella lingua di terra vicina all'argine, dove la carraia che proveniva dalla casa si immetteva nella strada asfaltata che per un po’ costeggiava gli acquitrini, poi piegava verso il paese. Però lì si lavorava male. C'era da seguire il bordo non rettilineo del campo; e poi c'era la croce. Franco la guardò indispettito. Era di pietra, alta almeno due metri, massiccia, infissa nel terreno. Ed era vecchia, vecchissima. Antica, dicevano. La sua superficie portava netti i segni del tempo; la pietra ne era scalfita, intaccata, era corrosa dalla ruggine scura degli anni e dalla patina verde e bruna dei muschi. Non aveva più angoli e spigoli netti: secoli di sole, di piogge, di gelo e di vento li avevano smussati, addolciti. Quando Franco aveva comprato il podere, qualche mese prima, aveva chiesto al vecchio proprietario perché non avesse mai tolto via quell'impiccio dal campo. - È lì da sempre, - gli aveva risposto lui; - è la Croce del Drago, e a nessuno passerebbe per la mente di cavarla di là. - A me sì, - aveva borbottato Franco. - Darà fastidio quando si dovrà arare, seminare, mietere… Il vecchio contadino l'aveva guardato pensieroso, poi gli aveva detto: - Non la tolga. Gli altri non l'approverebbero. - Gli altri chi? - Tutti quelli del paese e delle campagne intorno. Sa, una volta, tanto tempo fa, quando qui arrivarono i soldati di Napoleone, stavano per spiantarla e portarsela via; be’, la gente del posto, che aveva fatto festa quando erano arrivati, si ribellò e ne ammazzò qualcuno, poi ci furono trattative che convinsero i francesi a lasciare la croce dove stava. Una ventina d'anni fa, poi, vennero quelli della Sovrintendenza di Ferrara, che la volevano portare in un museo, e noi qui raccogliemmo le firme, andammo a protestare in Comune, in Provincia, in Curia, scrivemmo a Roma, e alla fine ce l'hanno lasciata. Franco aveva ascoltato, aveva annuito e la croce non l'aveva tolta. E adesso era pentito. Per evitarla fece una curva stretta, sentendo che l'aratro portava il trattore a sbandare di lato. Bestemmiò e picchiò la mano sul grande volante che vibrava forte e gli indolenziva i polsi: quella maledetta cosa di sasso era un ostacolo, e avrebbe perso un sacco di tempo per manovrarci intorno. Livia buttò la cartella su una sedia e si mise a tavola. - Com'è andata oggi? - le chiese la mamma versando il minestrone fumante. Lei per tutta risposta immerse il viso nel vapore che veniva dal piatto e fece una smorfia di disgusto. - Allora? - intervenne Franco tra una rumorosa cucchiaiata e l'altra. Buttava giù il brodo bollente con la velocità, l'avidità e l'espressione di un animale da preda affamato. Livia lo guardò, chiedendosi come facesse suo padre a non ustionarsi la gola e a non bucarsi lo stomaco, e perché mai, in ogni sua cosa, dovesse essere così dannatamente frenetico. Quando lavorava pareva una bestia; quando mangiava, ancora di più. - Allora cosa? - Tua madre ti ha chiesto com'è andata oggi a scuola. È mai possibile, pensò Livia, che ogni santo giorno io vi debba fare un resoconto? Che poi è chiaro che non ve ne frega niente, solo che questa è la solita domanda che si fa perché magari non c'è nient'altro da dire, ma che accidenti vi devo rispondere? Vi chiedo mai, io, com'è andata oggi nel campo, o com'è andata a cucinare o a rifare i letti? Però sapeva che non avrebbe potuto sottrarsi a quella specie di rito; e in fondo non costava niente, e dire qualcosa era meglio che stare in silenzio ad ascoltare i risucchi di suo padre. - È andata bene, - disse. - Hai fatto amicizie? - chiese la mamma. - Sì, comincio a conoscere i miei compagni, ce n'è di simpatici -. Poi le venne in mente che cosa avevano fatto in classe quel mattino. - Ah, oggi l'insegnante ci ha parlato del paese, della sua storia. Ha detto che nel nostro podere c'è un'antica croce di pietra che ha più di mille anni. Mille anni! È quella nel campo verso la palude? - Sarà quella sì; ce n'è una soltanto, per fortuna, - borbottò Franco. - La professoressa dice che ci sono tante leggende, su quella croce, ma in realtà non si sa chi l'abbia messa là, e perché. - Chiunque sia stato, deve averla piantata per farmi dispetto. Sono diventato matto per ararci attorno, ieri. La mamma accese il televisore, e quello pose fine alla conversazione. Franco si alzò, scostando il piatto; aveva finito, mentre Livia e sua madre non erano neppure a metà del pranzo. La soffitta, in quei pomeriggi di ottobre, era il locale della casa che più beneficiava del calore di un sole ormai pallido. Livia l'aveva scoperto, e quando rimaneva sola saliva sempre in quel posto odoroso di polvere. E di un'altra cosa si era accorta: aprendo la piccola finestra dell'abbaino e affacciandosi si vedevano, oltre l'argine, le paludi. A perdita d'occhio lo sguardo poteva spaziare su quel baluginare piatto, sui chiaroscuri d'acqua e di lingue basse di terra e di canne, sul vuoto velato di una foschia che spesso cancellava l'orizzonte. Livia appoggiò le mani sulle tegole tiepide, senza distogliere gli occhi dal riflesso dorato e lontano dell'acqua. Quel giorno non aveva voglia di studiare, o di guardare la televisione, e già da parecchio oziava lassù. Dai campi arrivava il pulsare del trattore, ma era talmente monotono e continuo che faceva parte anch'esso dell'immobilità del pomeriggio. Vide una figura, nera contro l'acqua accecante, percorrere l'argine in bicicletta e fermarsi. Le parve di riconoscere Giorgio, dodici anni come lei, stessa classe a scuola, banco di fianco al suo. Le piaceva, e avevano legato. Livia si pulì le mani sui jeans, poi, accorgendosi di averli impolverati, imprecò e cercò di rimediare alla meglio dandosi grandi pacche sulle gambe. Scese svelta la scala del solaio, poi quella che portava a pianterreno. Uscì di casa correndo, inforcò la bici, controllando che la figura fosse ancora là, e pedalò veloce verso l'argine. Giorgio l'aspettò. Quando lei arrivò, ansimante per la volata e rossa in viso, si sorrisero e si avviarono piano, affiancati. - Dove stai andando? - chiese Livia. - Ho fatto un giro e adesso vado a casa dei nonni. Abitano a un chilometro da qui, in una fattoria vicina al paese. Lei tacque. Guardava i giochi abbaglianti del sole sugli stagni e lo sfrecciare radente delle anatre. - Vieni con me, ti farò conoscere mio nonno; è un tipo speciale, - propose Giorgio. - D'accordo. Quando arrivarono il vecchio era fuori, a godersi il bel tempo. Li salutò ridendo con gli occhi, e loro si accosciarono accanto alla sua sedia, vicino alla parete della casa. - Fra un po’ cominceranno i giorni della nebbia, - disse lui, - e le mie povere ossa avranno di che lamentarsi. Per questo approfitto dell'ultimo sole. C'erano decine di biciclette, nell'aia; su un mucchio scuro di vinacce ronzavano api e mosche e nell'aria stagnava un odore dolciastro di uva e di mosto. Dalla vigna non lontana venivano voci, risate e un continuo ticchettio di forbici. - Stanno vendemmiando, - disse Giorgio. - Sì, e mi sa che questo è il primo anno che tu non vieni a dare una mano. Ti divertivi… Giorgio si strinse nelle spalle. - Non ho tanto tempo, adesso faccio le medie, nonno, devo studiare. Il vecchio disse: - Verrà fuori un vino speciale, quest'anno; è stata una stagione buona. Livia annuì, fingendo interesse; lei non beveva vino. Si guardò intorno; vicino alla stalla c'era un vecchio carro agricolo di legno, verniciato in verde. Nella parte posteriore c'era dipinto un cavaliere che, con una lancia, colpiva un drago soffiante fuoco dalle narici. - Che bello! - esclamò. - Non lo usano mica più, quel carro, - disse Giorgio. - Forse lo daranno al museo, vero nonno? - Già, - rispose il vecchio. - Una volta ce n'erano in giro parecchi, uguali a questo, tutti con lo stesso disegno dietro: San Giorgio che combatte il drago. Qui ci sono molte storie su quel fatto, e il nome Giorgio ce l'hanno in tanti, l'avete notato? Suo nipote sorrise. - Raccontano che il drago viveva nella palude; ogni tanto usciva e andava fino alle case dei contadini, uccideva le mucche e i maiali, e a volte anche le persone. Quando era più inferocito o affamato del solito, arrivava fino al paese, e allora erano guai grossi. Livia si girò verso il vecchio. - Nel mio podere c'è quella che chiamano «la Croce del Drago»: ha qualcosa a che fare con la leggenda? L'uomo annuì. - Tutti i draghi sono lo stesso drago, credo. Lei lo fissò senza capire; lui ammiccò e aggiunse: - E tutte queste storie sono in fondo una storia sola. I due ragazzi si guardarono con aria interrogativa, si dissero qualcosa sottovoce e risero. Poi Livia chiese: - Ma c'era davvero, quel drago? - C'era sì. Era come quello delle favole: aveva sette teste. Una si chiamava malaria, una carestia, una… - Nonno, lo zio Giuliano è andato a caccia, in questi giorni? - lo interruppe Giorgio, che conosceva i racconti del vecchio a memoria. Lui non rispose, e guardando lontano, nella direzione delle paludi, disse rivolto a Livia: - E così tu abiti nell'ultimo podere prima delle valli, eh? Quella croce è molto antica veramente. Di’ a tuo padre che ne abbia cura. La prima nebbia vera arrivò pochi giorni dopo. Il mattino era stato inondato di sole, di tepore, ma già nel primo pomeriggio tutto era cambiato: la luce, i colori, gli odori, le forme. Prima un velo di foschia aveva sfuocato i contorni, in una luminosità ancora dorata; poi a folate fredde, silenziose e bigie, dalla palude la nebbia era venuta a cancellare ogni cosa, a soffocare e ad ammutolire le terre, a isolare le fattorie, a coprire il paese. Franco era rientrato dai campi coi fari del trattore accesi, la mamma aveva raccolto i panni stesi ad asciugare appena mezz'ora prima, e Livia, sentendosi invadere da un'inquietudine crescente, era stata per un po’ in cortile a vedere la realtà che si consumava e spariva, poi era rientrata ed era salita in soffitta, nel suo rifugio. Aveva, come tante altre volte, aperto la finestra dell'abbaino, ma sporgendosi si era affacciata nel nulla. Oltre l'aia non esisteva più niente, il mondo finiva in un grigio che si faceva sempre più fitto e scuro. E tutto era silenzio; solo qualche grido d'uccello si perdeva come un'invocazione in quel vuoto umido e freddo. I giorni di sole si fecero più radi, e quelli di cupa invisibilità sempre più numerosi. Per Livia, di pomeriggio, ci furono poche occasioni di uscire con la bici, di incontrare Giorgio o di andare in paese. Del resto anche i suoi compagni si chiudevano in casa, dopo la scuola. Una volta soltanto, approfittando dell'assenza dei suoi, a piedi e ben coperta si era immersa nella nebbia andando fino al bordo delle paludi, un percorso fatto cento volte ma che pareva nuovo, sconosciuto, pieno di segreti paurosi. Sull'argine si era fermata a guardare in quella bambagia fradicia; le pareva di avere sui timpani il rumore sordo dell'acqua come quando immergeva la testa in piscina, tanto era avvolgente il silenzio. Né un fruscio, né una voce, né un'automobile sulla strada. Per un attimo, girandosi verso le terre arate, fu presa dalla sensazione di essersi perduta e il respiro le si fermò in gola; poi, rabbrividendo e passandosi una mano nei capelli bagnati, si orientò e si incamminò piano. Imboccata la carraia che conduceva alla casa si ricordò della croce; lasciò lo sterrato e con cautela camminò tra le zolle smosse e cedevoli. Dopo un po’ la vide piano piano emergere dal niente, e accelerò il passo per raggiungerla. La pietra era umida e fredda, ma toccarla era bello. Senza sapere perché, l'abbracciò. Dava una sensazione di sicurezza e di forza. Quando, il mattino dopo, raccontò ai compagni della sua camminata fino al margine delle valli, la guardarono in modo strano. - Non devi andarci quando c'è nebbia, - le disse Giorgio. - E perché? - Perché è pericoloso. Lei cercò nei suoi occhi il sorriso dello scherzo, ma non ne trovò traccia. - E quale sarebbe il pericolo? - chiese. Giorgio si strinse nelle spalle. - C'è chi è scomparso nelle paludi, con la nebbia. E a noi tutti, fin da piccoli, hanno insegnato di stare alla larga di là. Poi entrò l'insegnante, il discorso si interruppe e ognuno si sedette al proprio posto. Livia aprì un quaderno, assorta. Si mise a scarabocchiare disegni, senza ascoltare la voce monotona del professore che spiegava. Quasi senza pensarci, disegnò la croce di pietra. La rivide, dipinta, la domenica mattina. Per la prima volta, tanto per avere un motivo per recarsi in paese, andò a messa; e appena entrata nella piccola chiesa, i suoi passi la condussero verso una cappellina laterale, nicchia di luce calda di candele nell'oscurità silenziosa. Nella volta della cappella c'era un affresco; raffigurava un gruppo di persone inginocchiate in preghiera sull'erba, strette l'una all'altra dietro la croce di pietra. Davanti, le paludi; e là, tra i vapori della nebbia, la sagoma scura di un enorme drago dagli occhi rossi e dal respiro di fiamma. Una brezza leggera era venuta a ripulire il cielo e a ridare contorni e colori alle cose. Franco seminava da giorni, e ancora una volta aveva lasciato per ultima quella lingua di terra che confinava con gli acquitrini. Lì c'era una certa pendenza, la consistenza del fondo pareva diversa, poi c'era quella croce: avrebbe dovuto rifarvi intorno le acrobazie già sperimentate nell'arare. Livia arrivò per la carraia, in bicicletta; in quel giorno di sole era stato possibile sfuggire alla solita prigionia pomeridiana della casa, del cortile. Si fermò a osservare la macchina seminatrice che, trainata dal trattore, irrorava di chicchi i solchi. Il babbo guardò nella sua direzione, e lei gli fece un cenno di saluto con la mano. Stava lavorando vicino alla croce; ci passò una prima volta accanto, girato indietro per controllare che la macchina non la urtasse; ma, al successivo passaggio, la parte anteriore della seminatrice cozzò con fragore contro la pietra. Franco fermò subito e scese bestemmiando. Si chinò a valutare il danno alla macchina, poi, imbestialito, si girò verso la croce e le sferrò un calcio. Lei, ferma, guardava. - Papà! - gridò. Con le mani sui fianchi, il respiro affannato e lo sguardo rivolto lontano, l'uomo rimase immobile. Dopo un po’, prendendo una decisione improvvisa, si girò, staccò la seminatrice, estrasse dal portabagagli laterale del trattore un viluppo di catene e cominciò a imbracare la croce. Livia lasciò cadere la bici e velocemente, senza distogliere lo sguardo da ciò che suo padre stava facendo, prese a camminare verso di lui. Franco era già risalito sul trattore e con un colpo secco e rumoroso aveva innestato la marcia. - No! No, papà! - Livia si mise a correre. Lui le fece cenno di fermarsi, e cominciò a dare gas. Il rumore e il fumo aumentarono, il trattore sussultò, sobbalzò, una ruota girò per un attimo a vuoto, schizzando zolle intorno; poi, d'un colpo, la croce si sradicò. Non fermò il trattore. Avanzò fin verso l'argine, ai piedi del quale c'era un fossato, e manovrò in modo che la croce vi finisse sul bordo. Mise in folle, scese, sciolse le catene; infine, sedendo in terra, puntò i piedi sulla pietra e cominciò a spingere. La croce scivolò dentro il fosso, spianando erba e canne. - Ecco fatto, lì non darai più fastidio, - disse rialzandosi e asciugandosi il sudore. Livia si era fermata ansimando a pochi metri da lui. - Non dovevi, papà. Non dovevi farlo -. I suoi occhi erano spaventati e pieni di lacrime. - E perché no? - Perché… perché doveva stare lì, tutti in paese lo sanno, tutti lo dicono. - E che stia in paese, allora, di posto ce n'è tanto! Ma nel mio campo non ce la voglio più, mi ha già dato anche troppi fastidi. Io faccio il contadino, mica il sacrestano. Dopo telefonerò al parroco che mandi qualcuno a prenderla, e che la mettano dove vogliono: nel cortile della chiesa, in piazza, nella camera da letto del sindaco… non mi importa, basta che la tolgano di qua. Livia faceva cenno di no col capo senza smettere. Indietreggiò di qualche passo. - Non dovevi, non dovevi… - ripeté. Poi si girò e corse singhiozzando verso la carraia e la bicicletta. La brezza, all'improvviso, aveva cambiato direzione. Ora veniva dalle paludi, e la luce del pomeriggio stava mutando velocemente. Le avanguardie della nebbia cominciarono a sorgere dall'acqua e a spostarsi verso i campi e verso il paese, come schiere di fantasmi silenziosi e inarrestabili. Rimase un attimo ancora a guardare da lontano suo padre, senza smettere di piangere. Passò un'auto sulla strada dell'argine, e si fermò. Ne scese una donna che andò a parlare con la bambina. Lei indicò col braccio; entrambe guardarono il buco lasciato dalla croce nella terra nera, poi la donna risalì sull'automobile e partì veloce in direzione del paese. Livia pedalò verso casa. La nebbia (non l'aveva mai vista addensarsi tanto in fretta) sembrava inseguirla. Sentiva il suo alito umido e freddo arrivare a folate e avvolgerla. Quando fu nell'aia e si girò indietro a guardare, il mondo, verso le paludi, non c'era più. Entrò e salì di corsa in soffitta, senza rispondere a sua madre che le chiedeva qualcosa. Insieme alla nebbia, stava arrivando anche il buio. E dal paese cominciarono a giungere, ininterrotti, rapidi, assillanti, i rintocchi di una campana a martello. Livia si alzò, camminò fino all'abbaino e guardò fuori, senza vedere altro che un muro grigio sempre più fitto e scuro. Allora si rannicchiò in un angolo, a occhi chiusi. Si cinse le ginocchia con le braccia, e si accorse di tremare come se un gelo intenso stesse nascendo dentro di lei. Il Carognone Rosso in viso, capelli dritti, movimenti concitati e bruschi, Anselmo pareva un'entità infernale, nel suo agitarsi ansimante dietro le volute dense e grasse del vapore che sbuffava dal pentolone nell'aria fredda di dicembre. - Ci siamo quasi, ci siamo quasi… - diceva ogni tanto, mentre gli altri, resi inquieti da quel suo affrettarsi, senza parlare armeggiavano con coltelli, panni, bacili e catinelle. Il piccolo Simone, addossato al muro della stalla, stretto nel suo cappotto imbottito di pelo, seguiva il trafficare nervoso di suo padre e aspettava: il bello doveva ancora arrivare. Non era proprio sicuro di volerlo vedere, quello che sarebbe successo di lì a poco, ma qualcosa lo tratteneva, lo inchiodava a due passi dal muro sgretolato. Dentro il porcile, come se sapesse bene quello che l'aspettava, il Carognone emetteva grugniti brevi e forti, sputati fuori come bestemmie, e scalpicciava, colpiva la porta di legno col muso, soffiava rabbia dalle narici. I loro maiali avevano sempre avuto un nome, pensato da Simone o da Leda, sua madre, anche se per Anselmo e per gli altri il porco era e rimaneva soltanto «il porco». Per questo, però, non si era trovato di meglio che «il Carognone». E così lo chiamavano tutti, perché tutti riconoscevano che non era un maiale come gli altri. Era imprevedibile: poteva starsene buono buono, sdraiato nella sua merda come in un letto di rose, con l'aria sorniona e addormentata, oppure, quando gli portavi il mangiare, poteva saltarti addosso come un cane feroce. Più di una volta Leda aveva dovuto abbandonare il secchio, fare un salto indietro e chiudere la porta con un calcio, tanto che erano stati costretti a togliere un paio di pietre dalla parete, sopra il trogolo, e versare la broda da fuori. Anche le pulizie del porcile si erano fatte sempre più rare: adesso là dentro doveva essere un vero letamaio. Nei primi mesi ogni tanto l'avevano liberato nella parte dell'aia chiusa da una rete metallica; ma quelle ore d'aria erano state presto sospese, perché il Carognone rincorreva i polli e un paio se li era pure mangiati. Rovesciava i mastelli dell'acqua sotto le grondaie, abbatteva i pali che sostenevano i fili per il bucato, scavava col muso voragini nella terra, puntava con occhi cattivi qualunque cosa si muovesse nel suo raggio visivo, e una volta aveva rincorso il vecchio Luigi, il nonno di Simone, che aveva dovuto scavalcare la rete in gran fretta, cadendo tutto ammaccato dall'altra parte. Occhi cattivi. Può un animale avere gli occhi cattivi e l'espressione truce? Oh sì, può, eccome. Anselmo ricordava di avere avuto un cane, così. E un manzo, e persino un'oca. Ci sono dei figli di puttana anche tra gli animali, e questo porco ne era un esempio. Poi, era nato senza coda. Questa era la cosa più inquietante. Quando tutto fu pronto, gli uomini si guardarono in viso. Di maiali ne avevano uccisi a decine, nella loro vita, fischiettando, canticchiando, chiacchierando tranquilli come se stessero facendo una partita a carte. Ma l'idea di aprire quella porta scossa da colpi d'ariete, dietro la quale il Carognone pareva sibilare minacce, non allettava nessuno, esigeva temporeggiamenti. Poi Anselmo impugnò un coltello lungo, appuntito e affilato, tirò un respiro profondo e disse: - Dai, su! Non vedo l'ora di accopparla, quella bestiaccia! Il vecchio Luigi si accostò alla porta e rimase per qualche secondo ad ascoltare, chinato in avanti. Renato, il vicino che era venuto ad aiutare, sistemò per l'ennesima volta le due assi di legno entro le quali avrebbero condotto il maiale nei suoi ultimi passi prima di aprirgli la gola. Le scosse, ne saggiò la robustezza. Quell'animale secondo lui poteva scardinarle, o ridurle in segatura con un morso. - Allora? - chiese Anselmo. Il vecchio annuì, tirò il catenaccio e aprì. Simone fece un passo indietro, si appoggiò con le spalle al muro e trattenne il respiro. Il Carognone, che di solito approfittava del minimo spiraglio nell'uscio per spingerlo col muso e schizzare fuori scalpitando come un torello imbizzarrito, stavolta non comparve. Nel buio puzzolente del porcile si sentiva solo il suo respiro arrochito. Tutti gli sguardi rimasero per un po’ fissi sul rettangolo scuro. - Non ne vuole sapere, - disse Luigi. - Bisogna entrare e spingerlo fuori, - fece Anselmo. - Fosse per me, - osservò il vecchio, - andrei a prendere il fucile e gli sparerei. - Be’, ma come no! Potremmo anche minare il porcile e farlo saltare, così muore sotto le macerie. Oppure l'avveleniamo e dopo lo seppelliamo, e i salami li compriamo al negozio! - Di’ quello che ti pare, ma io lì non ci entro, - mormorò il vecchio. - Gli sono sfuggito una volta e non ci voglio riprovare. - Ma se Leda ci è entrata un sacco di volte, per dargli da mangiare! Avanti dunque, babbo, sei da meno di una donna? - Però sono mesi che non ci entra più, o sbaglio? E comunque se è tanto brava lo faccia lei, che è svelta se c'è da scappare. Io ho l'artrite nelle gambe. Simone girò intorno al porcile, si avvicinò alla parete in cui si apriva la feritoia sopra il trogolo e sbirciò. Si trovò gli occhi del maiale fissi nei suoi, e si tirò indietro di colpo, terrorizzato. Anselmo agitò il coltello e lo posò con un botto sullo scanno di legno che aveva dietro di sé. - Ma porca d'una miseria! - gridò rivolto al suo vecchio padre. - Devo fare tutto io? Se volete entro e lo spingo fuori a calci in culo, però ad aspettarlo col coltello ci deve stare un altro! Sia Luigi che Renato fecero no con la testa. Leda tirò un sospiro e disse: - Vado a prendere il secchio ed entro io. Crederà che gli porto il mangiare. In qualche modo poi lo caccerò fuori. - Mamma, no! - gridò Simone. - Ma sant'Iddio, - si spazientì Anselmo, - è solo un maiale, dopotutto, non è mica un leone! Dai, moglie, fa’ quello che devi fare e sbrigati, che questi altri qui si cacano addosso dalla paura… Leda annuì, andò a prendere il secchio, tornò, scavalcò le assi messe a corridoio davanti alla porta ed entrò decisa. Si sentì che parlava al Carognone, che lo blandiva, forse che l'accarezzava sulla schiena di pelo ruvido. Poi il maiale uscì lento e tranquillo, seguito dalla donna che scavalcò le assi e si tirò in disparte, e Anselmo poté avvicinarsi impugnando il coltello, mentre gli altri due uomini tenevano ferma la bestia. Non vibrò subito il colpo. Quella resa improvvisa, quella calma inaspettata nell'animale l'avevano sorpreso, disorientato. Quando allargò il braccio, per un attimo incontrò gli occhi del Carognone e si accorse che lui stava cercando di giocarli. L'animale scartò di lato, si piegò sulle gambe e contemporaneamente strillò con quanta voce aveva in gola. Al suo urlo risposero quelli di Simone, di Leda e di Luigi, mentre Renato rimase muto a bocca aperta e lasciò la presa. Il braccio di Anselmo scattò comunque. La lama brillò, colpì e affondò nella carne. Poi fu come se si scatenassero insieme un uragano, un terremoto e la terza guerra mondiale. Si era radunata gente, nel cortile. Lo scanno era caduto rovesciando catini, coltelli e arnesi vari, e in terra si allargava una pozza fumante: il Carognone, scappando, aveva divelto il treppiede che sosteneva il paiolo e l'acqua bollente aveva cotto i piedi di Renato che ora, dopo essersi tolto in fretta le scarpe lessate, si toccava le ustioni mugolando. - Non può andare lontano, - diceva Anselmo, che, con le mani sui fianchi, ansimava per l'inutile corsa alle calcagna del maiale fuggitivo. - Ha un coltello piantato nel collo: schiatterà, prima o poi! - È passato davanti a casa mia che pareva un treno, - disse Argia, che abitava a una cinquantina di metri da lì, in direzione del paese. - Ha attraversato di gran carriera il mio cortile, - intervenne un altro. - Ha puntato la staccionata, credevo che volesse saltarla, invece ha abbassato la testa e l'ha sfondata come se fosse di carta. Aveva proprio un coltello piantato in gola, l'ho visto bene. Luigi imprecava e muoveva passi intorno, di qua e di là, dal porcile al capannello degli altri. - Dovevamo ammazzarlo da piccolo e farci la porchetta, - diceva. - Un maiale senza coda è figlio del diavolo! Simone, tremando nel suo cappotto che adesso pareva non riscaldare più, pensò a tutte le fiabe e le storie che aveva sentito. La Troia Macoda, la scrofa senza coda, che corre ai cento all'ora e mangia indifferentemente animali e bimbi, che penetra nelle case attraverso i camini, che ti tende agguati nei crocicchi bui… Il Carognone non era una scrofa, ma faceva differenza? Chi lo sa. Poi i maiali, scodati o no, sono bestie bizzarre, almeno finché non si trasformano in prosciutti e salsicce. A lui non piaceva neppure quello, rosa e pacifico, ritratto nei santini insieme a Sant'Antonio. Che a pensarci bene era un santo pure lui ben strano: sempre in giro con un porco, a chiedere offerte e a farti venire quella malattia della pelle, il fuoco di Sant'Antonio, che la nonna prima di morire l'aveva avuta e aveva urlato giorno e notte per il dolore e il bruciore alla schiena. - Adesso, se mi aiutate, ci mettiamo in giro a cercarlo, - disse Anselmo agli altri. - Magari a quest'ora è già morto stecchito in un fosso. Sbrighiamoci, che bisogna macellarlo prima che si può! Tutti annuirono e si mossero. Dal cielo, piano piano, cominciarono a scendere fiocchi di neve piccoli e asciutti, che rimanevano impigliati come perline nei capelli. - I cani, - disse Renato, con i piedi scalzi e arrossati all'aria. - Serviamoci dei cani. Io adesso mi rimetto le scarpe e vado a prendere la Diana. - La Diana è da tartufi, non da maiali, - obiettò Luigi. Un uomo alto e magro, Ugo, propose: - I miei segugi sono più adatti, fiutano il sangue a un chilometro di distanza, e lo trovano di sicuro. Facciamo così: mi aspettate, poi ci dividiamo le zone e cominciamo la caccia tutti insieme. Furono d'accordo, e in attesa di Ugo andarono in casa, al caldo. Leda fece il caffè e servì qualche fetta di ciambella, mentre Luigi staccava dal muro la doppietta e la caricava. - Se davate retta a me, - disse, - gli sparavamo subito, e a quest'ora era già tutto finito. Anselmo sospirò e scosse la testa. Simone, seduto in un angolo, pensò che il nonno aveva ragione. Ma la Troia Macoda può morire, se le spari? Forse no. E della famiglia dei Lupi Mannari, dei Fantasmi e dei Vampiri, delle Streghe e compagnia bella. A che cosa serve, il fucile? In casa calò il silenzio, c'era solo il sibilo ipnotico della legna che bruciava nella stufa. Fuori, il pomeriggio si faceva sommergere dall'oscurità e dal freddo della neve. Almeno ci fosse già l'albero di Natale con le sue luci, pensò Simone. E il presepe. Domani andrò fino all'argine del fiume a cercare il muschio. Ma oltre i vetri appannati, oltre le pareti della casa calda, il Carognone correva impazzito di dolore e di sete di vendetta, lasciando una scia di sangue sul bianco della neve: chi ce l'aveva il coraggio di uscire e di andare fino al fiume? Comunque, pensò ancora Simone… Il suo fantasticare si interruppe di colpo, e qualcosa che assomigliava alla scossa elettrica lo fece saltare sulla sedia e gli serrò la gola: davanti alla finestra era passata un'ombra scura e veloce. Poi qualcuno entrò senza bussare, facendo irrompere nella stanza il gelo dell'inverno. Sotto i capelli coperti di fiocchi bianchi, la faccia di Ugo pareva una maschera di rabbia e forse di paura. - I miei cani, - disse. - I miei segugi… uno è morto con la testa quasi staccata, l'altro è tutto morsicato e non esce dalla cuccia neanche a calci! Un pezzo di legno esplose nella stufa con uno schiocco forte e improvviso, e tutti ebbero un sussulto. - Ma porca miseria! - disse Luigi, sempre col fucile in mano. - Che sia stato quel maiale? - E chi, se no? - chiese Ugo. - Qua in giro di bestie feroci non ce ne sono, a quanto ne so io. Animali e bambini uccisi e mangiati, e agguati nella notte, e scorribande tra i campi e le case… Simone fissò la cappa del camino, aspettandosi di vedervi comparire, ghignante e insanguinata, la faccia del Carognone. - Sta venendo buio, - disse Anselmo. - Che facciamo, partiamo lo stesso a dargli la caccia? Nessuno gli rispose, e nessuno si mosse. Lo cercarono nei giorni seguenti, ma fu inutile. Le sue tracce c'erano: gocce di sangue sulla neve, impronte. Però, nonostante gli uomini girassero tutto il paese e la campagna e le donne stessero a occhi aperti, nessuno incontrò il maiale. - È crepato da qualche parte, nascosto come una volpe nella sua tana, - diceva Anselmo. - Carogna da vivo, e anche da morto. - Due quintali, - si lamentava Luigi. - Due quintali di carne perduti… e tutto il tempo che gli abbiamo dedicato, e il mangiare che gli abbiamo dato, e tutti gli spaventi che ci ha fatto prendere, quel bastardo! In casa, l'argomento Carognone monopolizzò ogni discorso; poi una volta, a tavola, Leda disse brusca: - Adesso basta, ne ho fin sopra le orecchie di sentir parlare sempre e solo di quella bestia! Non c'è più, e amen! Non c'è più, non c'è più, non c'è più, cantava la mente di Simone. Gli aveva tormentato pensieri e sogni, però adesso stop. Era ovvio: il porco era schiattato, e chi s'è visto s'è visto. Già, probabilmente, cani, corvi e altri spazzini se l'erano mangiato, e le sue carriere di animale domestico cattivo e di fuggiasco imprendibile dovevano essere finite entrambe. Per fortuna. C'era il muschio da andare a cercare, perché il presepe non può mica aspettare, non è che Gesù Bambino può nascere a febbraio o quando capita. Un pomeriggio si fece dare una sporta di vimini dalla mamma, l'appese al manubrio della bici, ci infilò dentro una cazzuola e partì. Pedalò veloce, con, l'aria fredda che bruciava sulla faccia e gli faceva lacrimare gli occhi. Quando lasciò la strada asfaltata e imboccò le carraie sterrate, sentì sotto le ruote il freno della neve e il crocchiare del ghiaccio. Ansimò, spinse più forte, arrivò all'argine del fiume. Si fermò, scese dalla bici e la lasciò cadere a terra. Tirò su col naso, seguì con gli occhi i vapori densi che si formavano nel suo respiro. Intorno era tutta una distesa bianca, segnata solo dalle vigne, dalle rade case lontane, da pali e alberi che ogni tanto bucavano quello spessore candido e puntavano in alto, a indicare come dita congelate e nere, in un gesto accusatorio e impotente, il cielo uniforme nel suo grigiore. Lasciò che il suo sguardo si muovesse in una panoramica lenta e indagatrice: in quello spazio aperto, un'eventuale presenza del Carognone la si sarebbe potuta vedere da lontano. Ma tanto non c'è più, non c'è più, si disse per l'ennesima volta. Prese la sporta, salì l'argine e lo ridiscese dall'altro lato, attento a non scivolare, appoggiando spesso il sedere sulla neve, arrancando con i piedi, tenendosi ai cespugli cristallizzati nella brina, alle canne spruzzate di bianco come rami di alberi di Natale. Giù in basso, l'acqua era sparita sotto un coperchio di ghiaccio. Da qualche parte si sentirono il pigolio acuto di un pettirosso e un frullare d'ali, poi fu silenzio. Simone camminò per qualche minuto, cercando un punto libero dalla vegetazione; lo trovò, prese la cazzuola e cominciò a togliere la neve. Sotto, lo sapeva, doveva esserci un bel muschio alto e morbido. Si stava dando da fare da un po’, e già la sporta si stava riempiendo, quando sentì, alle sue spalle, tramestare fra le canne. Si bloccò, la cazzuola stretta nella mano alzata, senza respiro. Tese le orecchie, ma non si udiva più niente. Rimase immobile per qualche minuto, mentre la sua faccia si incendiava e bruciava come di febbre, e sentiva un urgentissimo bisogno di pisciare. Quando fu certo che si era trattato di un falso allarme, accelerò il suo lavoro, riempì del tutto la sporta e si alzò in piedi. Doveva urinare davvero. Aprì la patta dei pantaloni e cominciò. Il fiotto giallo fumava nell'aria gelata e formava un buco irregolare nella neve, che si divertì ad allargare e a rendere il più rotondo possibile. Poi tutto accadde con le sembianze e i ritmi di un incubo. Le canne si mossero come sotto una folata di vento improvvisa, provocando una cascata bianca che volò a terra simile a uno spruzzo di talco, e si sentì un respiro roco, fischiante, gorgogliante. Simone si girò, ancora col suo pipino di fuori, e si trovò gli occhi piccoli, arrossati e cattivi del Carognone fissi nei suoi, a non più di tre metri di distanza. Come fece poi a risalire l'argine, a inforcare la bicicletta e a pedalare fino a casa, non se lo ricordò mai. Natale passò, senza carne di maiale fresca e senza presepe. L'albero lo decorarono, ma pareva non dare il solito senso di calore e di serenità. Simone, dopo quel terribile incontro, era rimasto a letto tre giorni con la febbre alta. Neppure i pranzi a base di cappelletti e capponi lo tirarono su; anzi, aveva lo stomaco chiuso e sbocconcellò senza voglia qualcosa solo perché lo costrinsero. Aveva raccontato tutto, ma forse non gli avevano creduto. - Ma dai, figurati! - aveva detto suo padre. - Quella bestia non può essere ancora viva! Ha una lama in gola da due settimane! Poi nessuno l'ha vista più. Mi sa che il bambino la febbre ce l'aveva già, e ha delirato. Oppure ha visto un tasso, o un cane, o chissà cos'altro: la paura fa meraviglie, lo sapete! Fu la sera di capodanno che successe il disastro, e che la credibilità di Simone ebbe la sua rivincita. Nell'aia di Ugo, anche l'altro segugio, quello che era sopravvissuto al primo attacco e che da allora non aveva avuto più neanche il coraggio di abbaiare, fu trovato ucciso in una pozza di sangue. Poteva essere stato un cane inselvatichito, però in molti pensarono al Carognone. Argia e suo marito, che a piedi stavano raggiungendo la casa dei loro figli per aspettare la mezzanotte, furono inseguiti (almeno questa fu la loro versione) da un maiale gigantesco, certamente molto più pesante di due quintali, che soffiava fiamme dal naso e dalla bocca. I due vecchi facevano fuori una bottiglia di vermut al giorno, e qualcuno ci rise sopra, ma ci fu chi, il giorno dopo, rimase in casa col catenaccio all'uscio. Nel pollaio dei Minguzzi, all'altra estremità del paese, entrò qualcosa che fece l'effetto di un tornado o di un branco di lupi, e tutto quello che si trovò poi fu un po’ di penna volata in giro. Faine? Donnole? Ladri? Ma ci fu una testimonianza che nessuno osò discutere o interpretare. Don Gaetano, che prima di andare a dormire era entrato in chiesa ad accendere un cero e a pregare per chiedere a Dio un sereno anno nuovo, raccontò che aveva sentito dei rumori, degli sbuffi, degli schianti, e che, dopo aver acceso le luci, aveva visto un porco enorme, rosso, con le corna e con un coltello piantato nel collo, banchettare a ostie col muso nel tabernacolo rovesciato e aperto. Il Carognone, o qualunque cosa fosse diventato nel frattempo, era in circolazione davvero. Per giorni non si parlò d'altro. In un paese dove non succedeva mai nulla, stava accadendo anche troppo; e il problema era che, in realtà, si trattava di eventi paurosi e ben strani. Qualcuno propose di chiamare i carabinieri, ma nessuno se la sentì. Si poteva forse andare da loro a denunciare le malefatte di un maiale fantasma? Quelli, invece di intervenire, avrebbero semplicemente mandato gli infermieri con le camicie di forza. Gli uomini tentarono allora qualche ronda coi fucili e coi cani, ma gli unici risultati che si ottennero furono che la Diana trovò un tartufo di quasi due etti, e che Settimio, il figlio del postino, si sparò in un piede e lo dovettero portare all'ospedale. Fu Don Gaetano a prendere in mano la situazione. - Tranquilli, - disse, - questo è pane per i miei denti. Il Demonio è furbo e tremendo, ma io ho la cura che fa per lui! - La mattina del tre gennaio convocò tutti a messa, e la tirò lunga assai con dei «Vade retro, Satana!» che sembravano scuotere la chiesa dalle fondamenta, e proclami, e preghiere. Poi, a braccia alzate e con lo sguardo rivolto in alto, invocò sul paese l'aiuto di Sant'Antonio, che di diavolo e di animali se ne intendeva e doveva pur avere il rimedio giusto. Simone, inginocchiato in un banco tra suo padre e sua madre, non apprezzò. Di quel santo non si fidava per niente: se c'era in cielo un complice del maiale, doveva essere proprio lui. Comunque, per qualche giorno nessuno ebbe più disavventure o fece brutti incontri. Un vento umido da scirocco stava facendo sciogliere la neve, le feste stavano finendo e bisognava ricominciare a pensare al lavoro, alla scuola e alla normale vita di tutti giorni. Ma la notte dell'Epifania successe dell'altro. Ogni anno, la sera del cinque gennaio, Don Gaetano organizzava una tombola nella sala del cinema parrocchiale. Forse perché ancora tutto preso dal suo furore esorcistico, o perché il premio tradizionale consisteva in un maialino e ora davvero non pareva il caso, decise di soprassedere e di annullare il ritrovo. Così tutti la festeggiarono a casa, la notte della Vecchia. Si bollirono e si arrostirono castagne, si spillò vino, e soprattutto si appesero grandi calze alle cappe dei camini. Simone andò a coricarsi presto, mentre i suoi, intorno alla tavola piena di dolcetti, giocavano a carte. Si infilò il pigiama di flanella, disse le orazioni con più convinzione del solito, aggiungendo un paio di preghiere supplementari all'Angelo Custode, e si ficcò sotto le coperte. La sua stanzetta non era riscaldata, come d'altronde tutto il piano superiore, così si tirò il piumone fin sopra la testa, per non sentire il freddo e non vedere le ombre della stanza. L'unico tepore arrivava dalla canna fumaria del camino, che correva lungo la parete proprio accanto al suo letto. Gli anni precedenti era restato sveglio per ore, convinto che, se la Befana arrivava, l'avrebbe udita scendere da quel budello fuligginoso. Ma stavolta, solo l'idea che lì dentro si potesse sentir muovere qualcosa lo faceva rabbrividire. Nonostante i suoi timori, si addormentò. Quando si svegliò, era molto presto e gli altri erano ancora tutti a letto. Calzò le ciabatte e si preparò a scendere per andare a controllare se la Vecchia aveva portato i doni. Stava per infilare le scale al buio, come faceva di solito, quando si bloccò. L'immagine degli occhi di fuoco del Carognone gli ricomparve vivida nella mente. Pensò di tornare a rincantucciarsi sotto le coperte, ma la curiosità di cosa ci fosse nelle calze fu più forte della paura. Accese tutte le luci e scese. La sorpresa che trovò fu molto diversa da quella che aveva pensato e sperato. Non solo non c'erano i doni, ma non c'erano più neppure le calze. Solo di una rimanevano sparsi qua e là alcuni brandelli sfilacciati. E sul pavimento c'era pure una grande quantità di cacca di maiale. Lanciò un grido e corse di sopra, tuffandosi a pesce nel letto di mamma e papà. Non fu l'unica casa a svegliarsi a quel modo. Anzi, in tutte era successo lo stesso disastro: qualcuno vi era penetrato, aveva distrutto o mangiato le calze piene di dolci e regali, aveva rovistato ovunque in un inspiegabile silenzio, dato che nessuno aveva sentito alcunché, e aveva fatto danni nelle stanze e nelle dispense. Dai Roversi erano spariti la gatta e i gattini (rimaneva solo una coda insanguinata, brutta a vedersi), a casa di Argia l'intruso aveva divorato tre panettoni, spargendo dappertutto briciole e pezzi di carta delle confezioni, dai Minguzzi, addirittura, pareva si fosse scolato due bottiglie di spumante. A casa dei Benelli era stato devastato il presepe, di cui si trovarono solo alcune statuine mangiucchiate, dai Corelli non solo mancavano i cappelletti stesi sul tagliere di legno ad asciugare, in attesa di essere cotti il giorno dopo, ma il tagliere stesso portava il segno di un morso enorme che ne aveva fatto sparire metà. Dai camini, insomma, non era scesa la buona e generosa Befana, ma qualcos'altro. C'era pure un presunto testimone oculare, anche se non venne creduto da tutti: il vecchio Rino, orbo e un po’ tocco, raccontò che, uscendo nel cortile buio per calmare il cane che abbaiava in modo furioso, aveva visto un maiale enorme del colore della brace sorvolare il paese come un dirigibile. Simone, di nuovo a letto con la febbre, immaginava che si fosse trattato della terribile Troia Macoda, uscita dalle favole per irrompere, carica di rabbia e di spirito vendicativo suino, nella vita reale. E non era il solo a pensarla così. Dopo quella notte, non accadde nient'altro. Pareva che la Bestia fosse appagata dalla scorribanda dell'Epifania. O magari era scoppiata di indigestione. Finirono le vacanze invernali e si tornò a scuola; Simone e gli altri bambini ripresero con le lezioni e con i compiti, i grandi ricominciarono a lavorare nei campi e nelle stalle. La paura di uscire, di aggirarsi nei sentieri contornati di siepi e di alberi, piano piano passò, lasciando il posto a un ricordo confuso, surreale, incredulo. La storia degli eventi del paese si era diffusa in quelli vicini, e non mancarono prese in giro e commenti ironici. La gente allora cercò di dimenticare, di rimuovere tutto, come si fa con un sogno orrendo che, fastidioso, pretenda di riaffacciarsi alla mente. Ma era un'operazione difficile. Molti, per mesi, rifiutarono di mangiare carne di maiale, e vennero gettate nella spazzatura cotiche e frattaglie, braciole e sanguinacci. Poi il ghiaccio si sciolse e non tornò più, le terre ricominciarono a verdeggiare, nacquero pulcini e agnelli, e persino porcellini, e finalmente si tirò un sospiro di sollievo. L'incubo, di qualunque cosa si fosse trattato, era finito: il sole della primavera aveva dissolto le nebbie e le paure. Arrivò il 19 marzo, San Giuseppe, occasione in cui da sempre, in paese, si teneva una festa campestre, con pranzo all'aperto sui prati per celebrare l'arrivo della bella stagione. E stavolta nessuno pensò di rinunciare a quella antica cerimonia. Già dal mattino si videro uomini, donne e bambini dirigersi verso il ritrovo con grandi cesti pieni di ogni ben di Dio. Dopo le prime bottiglie di vino le chiacchiere si fecero più allegre, i canti più alti e briosi, le facce più distese. Si bevve, si ballò e si rise fin quasi a sera; e soprattutto si mangiò. Salami, salsicce, coppe, all'inizio snobbati a favore di polli arrosto e uova sode, cominciarono a uscire dai cesti come da una cornucopia. Chi non li aveva portati, corse a casa a prenderli. Vennero fatti fuori, in un'orgia vendicativa e riparatrice, qualcosa come cinque o sei maiali. Anselmo, che da mesi, dopo la storia del Carognone e di quella coltellata infelice, viveva tormentato da sensi di colpa e da rabbia impotente, si scatenò in un bagordo alimentare senza precedenti. Odiava il Carognone e tutti quelli della sua specie, e adesso, più che mangiare, pareva stesse sbranando un nemico, come fanno quelli delle tribù primitive. La carne suina gli entrava in bocca a ritmo forsennato e in quantità tale che più di una volta parve volergli uscire dagli occhi e dalle orecchie. Alla fine, sazio, ubriaco e finalmente in pace con se stesso e col mondo, si incamminò verso casa, tenendo per mano Leda e Simone e ruttando ogni tre passi. Erano in tanti, tutti vocianti e contenti, sulla carraia che dai prati intorno alla chiesa conduceva al paese e alle prime case della campagna. Fino all'ultimo istante non si accorsero che, più grosso, arrabbiato e mostruoso che mai, il Carognone li stava aspettando, nascosto dietro un'alta siepe di biancospino. E poi c'era l'Uomo Occhi Marci Giù vicino al fiume c'era un odore denso, vivo. Assomigliava a quello dei nostri corpi, mai troppo puliti, spesso sudati; allora nessuna delle nostre case aveva il bagno, e ci lavavamo solo il sabato, quando ci affondavano in mastelli d'acqua calda e ci strigliavano fino a farci bruciare la pelle, togliendo via lo sporco di un'intera settimana. Ma al nostro odore c'eravamo abituati, e forse non era neppure cattivo. Solo pastoso, dolciastro, dopotutto i bambini non puzzano. Era un sentore in cui ci immergevamo, gustandolo, quando al chiuso di un fienile o di una cantina, lontano dagli sguardi dei grandi, coi nostri corpi ci giocavamo: via i calzoncini e le sottane, giù le mutande, alla scoperta di quello che di solito stava nascosto. Tra gli argini si provava la stessa sensazione eccitante di proibito, di misterioso. E non solo perché i nostri genitori non volevano che andassimo là, sul bordo dell'acqua profonda e lenta color verde cupo: il fatto è che giù a basso, in quella selvaggia terra di nessuno tra le sponde ripide, era come essere in un altro posto. Non si vedevano le case, i campi, le strade, non si incontrava mai nessuno. La vegetazione era fitta, sazia d'acqua e padrona, gli insetti tanti e agguerriti e rumorosi. Una giungla. Che si pescasse, che si facessero i tuffi o che semplicemente ci si costruisse una capanna in cui starsene per ore, sognando di essere in uno di quegli scenari di cui leggevamo nei libri o nei fumetti, il fiume era comunque uno dei nostri luoghi preferiti, era il nostro regno segreto e in parte sconosciuto. Perché ci andavamo sì spessissimo, ma sempre con l'impressione di addentrarci in un territorio non familiare, in cui tutto era possibile. E poi c'era l'Uomo Occhi Marci. Che ci fosse lo sapevamo, nessuno ci credeva, nessuno l'aveva visto, tutti ne avevamo paura. Nel paese ciò che si raccontava poteva essere indifferentemente vero o inventato, incerto o provato, ma non è che questo cambiasse molto. Ci sono cose che si vedono e altre che non si vedono, ci sono storie che tutti conoscono anche se nessuno le ha vissute, figure che tutti temono anche se non le hanno incontrate mai. L'Uomo Occhi Marci, si diceva, si aggirava proprio là, dove l'acqua scorre lenta e indifferente, lontano dai poderi e dalle cascine, si spingeva a volte fino agli stagni quadrati, un tempo maceri per la canapa, poteva comparire tra le sterpaglie di qualche vecchia fattoria diroccata, nelle ore buie o in quelle incerte dell'alba e dell'imbrunire. Ammazzava i bambini, o forse li portava con sé fino alla propria tana nascosta chissà dove, magari per tenerli prigionieri e cibarsene nelle notti d'inverno, quando un coperchio di ghiaccio gli impediva di prendere pesci e ranocchi. Aveva, e ne eravamo certi pur non avendolo mai visto, capelli scarmigliati e sporchi più dei nostri, vestiti stracciati e neri, e una faccia orrenda, deforme, rugosa e scura. Agli occhi poi non ci volevamo neppure pensare: se aveva quel nome, un motivo doveva pur esserci. Io avevo dieci anni, mio fratello Enrico sei. Lui l'avevano chiamato come mio nonno morto da un pezzo, a me invece avevano messo un nome strano, Everardo, mai sentito in paese, che chissà dove l'avevano pescato, i miei. Comunque i nomi di tutti i maschi di famiglia dovevano cominciare con la lettera «E», era una specie di tradizione, oppure la cosa rappresentava una comodità per via delle iniziali ricamate sulle federe e sulle lenzuola, che così erano adatte a far parte del corredo di tutti. Quell'estate mio fratello era tutto gasato perché, a ottobre, anche lui avrebbe cominciato la scuola, e ogni tanto ragionava di una cartella grande che aveva visto nel negozio di nostro zio Eugenio (una cartella troppo grande per lui), e di quaderni, di matite. Guardava le mie cose e le voleva uguali, ma io avrei fatto la quinta, lui solo la prima, come poteva avere le stesse cose mie? Babbo faceva il commerciante di bestiame, e qualche volta ci portava con sé, quando andava ai mercati. Io mi davo importanza, guardavo vitelli e mucche e buoi con aria da intenditore, imitavo mio padre che girava intorno alle bestie a studiarle e a soppesarle con gli occhi, prima di decidersi a comprarle e a sancire il contratto con lunghe e dondolanti strette di mano a tre, lui, il mediatore e il contadino. Enrico aveva paura dei tori, e per lui erano tutti tori, anche le vacche. Girava al largo dalle loro corna, e solo con grande titubanza si convinceva a sentire con la mano il ruvido del loro pelo o il caldo umido di un muso. D'altronde lui aveva paura di tutto. Lo terrorizzavano perfino gli insetti, le coccinelle, i bacherozzi, e quando me lo portavo dietro nei campi e nei fossi non faceva che guardarsi intorno, scrutare tra l'erba e lanciare dei gridolini, perché gli insetti e gli animaletti pullulavano dappertutto, e lui alzava i piedi cercando di ritrarsi, con gli occhi spalancati dallo spavento. E allora qualche volta io mi spazientivo, e provavo un gusto sadico a portarlo proprio dove c'era da farsi mangiare, da quelle bestie, dove quasi non potevi evitare che ti si arrampicassero dappertutto. Nonostante questo, voleva sempre seguirmi. Era un'estate caldissima, la più torrida da decenni, così almeno dicevano i grandi. Per noi bambini era caldo e basta. Era sempre bel tempo ed eravamo in vacanza, questo era ciò che importava. La sera, alla ricerca di un po’ di frescura e di qualche chiacchiera in compagnia, mio padre andava al bar, che aveva un grande cortile di terra battuta in cui crescevano tigli smisurati. Lui prendeva una birra e stava lì in ciabatte a parlare, stravaccato sulla sedia; io e mio fratello, come cani da tartufo, giravamo occhi a terra per tutto quello spiazzo enorme, a cercare i tappini delle bibite. Ne avevamo centinaia, che stavano ad arrugginire in un vecchio secchio nella rimessa. Erano belli quanto le figurine dei calciatori, poi non costavano niente. Se di sera si poteva trovare un po’ di sollievo all'afa, tenendo le finestre spalancate che facevano entrare milioni di zanzare assetate di sangue, di giorno chi doveva lavorare nei campi soffriva, ed evitava accuratamente, se era possibile, le ore più calde. Anche babbo, mamma e nonna si rintanavano al piano di sopra, a farsi un pisolino protetti dalle persiane chiuse. Io di andare a letto di pomeriggio non ne volevo sapere, ed Enrico, visto che così facevo io, voleva naturalmente imitarmi, tanto che in quelle ore me lo trovavo sempre tra i piedi, diventavo il suo custode. A volte mi veniva voglia di chiuderlo a chiave da qualche parte, nella rimessa, nella legnaia, ma non si poteva, e allora giravo sempre con quella zavorra umana appresso. Gli altri bambini andavano al fiume, e io pure. Se i miei l'avessero saputo, con l'aggravante che ci portavo anche mio fratello, me le avrebbero date, ma mica potevano vederci, quando scorrazzavamo per la campagna sulle nostre biciclette. Si fidavano. E non tanto di me, quanto dell'occhio collettivo del paese, perché allora i paesi erano comunità vere, dove i bambini erano bambini di tutti e ogni adulto aveva il diritto e il dovere di badare che non corressero pericoli o non combinassero guai, con licenza di scapaccione. Ma, l'ho detto, quella era una lunga estate calda e di grandi se ne vedevano pochi in giro, finché il sole scottava a picco. Avevamo iniziato a costruire una piattaforma di terra per i tuffi, in una posizione bellissima, dove il fiume faceva una larga ansa ed era più profondo e più lento che altrove; i rami degli alberi arrivavano ad accarezzare l'acqua, a ombreggiarla come verdi e fastosi baldacchini. Io, mio fratello e il mio amico Silverio ci lavoravamo da almeno una settimana, e già erano nate una piazzola larga e comoda e una capanna di frasche e canne che poteva contenerci tutti. Silverio portava spesso delle sigarette rubate a suo padre, e passavamo un sacco di tempo lì, nell'odore denso del fiume, inebetiti da qualche tirata, dal ronzio degli insetti e dal frinire delle cicale. Anche il versante dell'argine che dava sui campi, lì era molto particolare: c'era, prima delle terre coltivate, un fitto macchione di cespugli e di sterpi, più alto del piano di campagna, perché molti anni prima, quando tutti erano presi dalla mania del ciclismo e dal tifo per Coppi o Bartali, i ragazzi del paese avevano costruito in quel punto una specie di velodromo in terra battuta, su cui si lanciavano con le loro biciclette pesantissime. Tutto era finito, mi raccontava babbo, una volta che due, partiti in direzioni contrarie senza vedersi per via della vegetazione alta che cresceva in mezzo a quell'anello, si erano scontrati facendosi molto male. Mio padre aveva un modo tutto suo di narrare le cose, imparato e affinato al bar. Così, per raccontarmi la vicenda e darmi un'idea della violenza di quello scontro entrato a far parte dell'epica paesana, non parlava di sangue o di ossa rotte, che pure c'erano stati, ma diceva: - Uno dei due aveva le ciabatte ai piedi: ebbene, non le hanno mai più trovate… Dunque, lì oltre l'argine rimaneva quel fittume verde, e poco più in là c'era una vecchia casa diroccata. Era il punto più selvaggio e inquietante dei dintorni. Un pomeriggio, saranno state le due, io, Enrico e Silverio andammo alla piattaforma per i tuffi, e solo l'arrivare là in bicicletta e il salire e ridiscendere l'argine fin quasi all'acqua ci avevano affaticato e fatto sentire tutto il peso dei quaranta gradi che dovevano esserci. L'ho detto, il caldo non lo soffrivamo, ma quando era esagerato ce ne accorgevamo anche noi. Così ci sdraiammo sull'erba, troppo stanchi o svogliati anche per buttarci nel fiume, o per qualsiasi altra cosa. Mio fratello come al solito se ne stava con gli occhi attenti a indagare l'erba, perché il ronzio che si sentiva intorno non gli piaceva per niente. Poi all'improvviso si addormentò, di colpo, pareva che qualcuno l'avesse fatto svenire con una botta in testa. Io sghignazzai, e dissi che era meglio se si convinceva che doveva andarci pure lui, a letto di pomeriggio. Silverio si dichiarò d'accordo, e ce ne rimanemmo per un po’ a guardarlo, mio fratello, che russava leggermente (credo che avesse dei problemi di adenoidi) con un filo di saliva che gli usciva dalla bocca aperta. Poi io e il mio amico ci stufammo di stare lì con quel bamboccio privo di sensi, e decidemmo di andare dall'altra parte dell'argine, a dare un'occhiata al «boschetto» e alla casa abbandonata. Il «boschetto» era una roba da poco, ma la vecchia bicocca ci affascinava parecchio, un po’ ci spaventava, e non ci eravamo entrati mai. Quando arrivammo là, fermandoci a pochi metri da quei ruderi, sentimmo un odore molto più denso di quello del fiume. Di sicuro in quel concerto di puzze si distingueva quella di cacca umana, che conoscevamo bene, ma ce n'erano anche altre più forti e cattive. Poi le mosche: centinaia, migliaia, milioni, tutto un ronzare. I muri decrepiti e cadenti erano in alcuni punti soffocati dalla vegetazione, e la porta senza uscio si apriva come una bocca nera sull'interno buio. - Che facciamo, entriamo a vedere? - disse Silverio. Io gli avrei volentieri risposto di no, non mi andava, ma non volevo fare la figura del fifone. Così annuii e addirittura lo precedetti. Dentro, la puzza era ancora più forte. Ci guardammo intorno, abituando gli occhi alla semioscurità, e vedemmo in un angolo una specie di giaciglio di stracci. Accanto c'erano una pentola ammaccata con qualcosa dentro e una bottiglia piena per metà di vino rosso. Poco più lontano, qualcosa che pareva allo stesso tempo strano e familiare. Movemmo qualche passo per vedere, e trovammo una testa di gatto, con gli occhi aperti e la bocca spalancata a mostrare i piccoli denti appuntiti. Senza bisogno di dirci niente corremmo fuori, fermandoci per un attimo a fissare la porta dalla quale eravamo appena usciti. - Forse è la tana dell'Uomo Occhi Marci, - disse Silverio. Io stavo per parlare, quando sentimmo degli strilli dall'altra parte dell'argine. - Enrico! - esclamai. Prendemmo a correre, arrivammo sulla sommità, e spostando le canne e i rami che ci intralciavano cominciammo la discesa verso l'acqua. Fu allora che lo vedemmo, brutto almeno quanto lo avevamo tante volte immaginato. Stava sopra mio fratello come un falco su un topo. Era vestito di stracci, i suoi capelli erano lunghi e grigi, filacciosi; quando alzò la faccia verso di noi ci accorgemmo, come in un brutto sogno, che davvero era scura, cotta, e un occhio, solo uno, era completamente bianco. Un occhio marcio. Quell'uomo, quell'essere, quando si accorse di noi mollò Enrico e scappò via, perdendosi in un baleno tra il verde. Mio fratello singhiozzava, credo cercasse di urlare ma gli uscivano dalla bocca solo degli strani mugolii. Aveva i calzoncini corti tirati giù, la faccia affondata nella terra, le mani aggrappate all'erba. Lo rialzammo, e lui continuava a piangere e a gemere, col muco che gli scendeva dal naso e un'espressione terrorizzata. - Cosa ti ha fatto? Cosa ti ha fatto? - gli chiesi scuotendolo. - Niente… - balbettò. - Come, niente? Sei sicuro? - Sì… mi ha tirato giù i pantaloni e mi teneva stretto, poi siete arrivati voi. Rivestii mio fratello, guardandomi intorno. Silverio sembrava paralizzato; quando ritrovò la parola disse solo: - Andiamocene via di qua. In un attimo, col fiato corto e il cuore in gola, risalimmo l'argine, io tirandomi dietro Enrico per un braccio, salimmo sulle biciclette e pedalammo svelti fino al paese. Nel crocicchio grande ci fermammo alla fontana, lavai la faccia impiastricciata di mio fratello che continuava a frignare e gli dissi: - Adesso smettila, va bene? Se arriviamo a casa che tu fai così, le prendiamo tutti e due e non ci fanno uscire più per tutta l'estate. Si calmò, e allora ci sedemmo tutti e tre sull'erba. - Porca miseria, era proprio l'Uomo Occhi Marci! - disse Silverio. Enrico ricominciò a singhiozzare e si appoggiò a me, tremando. Io avrei voluto rispondere che l'Uomo Occhi Marci non esisteva, che era solo una storia che raccontavano i grandi per farci stare lontano dal fiume e dagli stagni, però non potevo. Perché l'avevo visto, ed ero sicuro che quell'immagine sarebbe tornata per un bel pezzo a tormentare i miei sogni. Non raccontammo niente, a casa, perché in caso contrario ci avrebbero davvero strigliato e recluso. Io poi, colpevole non solo di avere portato Enrico al fiume, ma anche di averlo lasciato da solo, me la sarei vista proprio brutta. Comunque restringemmo di parecchio il raggio dei nostri giri in bicicletta, e mio fratello quasi tutti i pomeriggi, senza che nessuno dovesse insistere, se ne andava a fare un pisolino con i miei. Silverio, tutte le volte che ci incontravamo, non parlava d'altro. Del resto poteva farlo solo con me, perché gli avevo proibito di raccontare quella storia a chiunque, altrimenti la cosa sarebbe arrivata alle orecchie dei nostri genitori e sarebbe successo un bel guaio. - Santo cielo, - diceva, - l'Uomo Occhi Marci! Io pensavo che non potesse mica andare in giro, di giorno… Anzi, se devo dire la verità, pensavo che non esistesse neppure. - Secondo me, - rispondevo, - di solito si fa vedere solo di notte, ma il fatto è che siamo andati a cacciare il naso nella sua tana. - Ma non c'era, nella tana! Quello era al fiume! Cavolo, io non lo so se avrò mai più il coraggio di andarci, laggiù. - Però è scappato, - replicavo. - Quando ci ha visti se l'è svignata. Avrebbe potuto prenderci tutti e tre, invece… Solo a immaginarla, quell'eventualità, rabbrividivamo e non sapevamo che altro dire. - Quando penso che stava per prendere Enrico… - dicevo io. Silverio si stringeva nelle spalle. - Secondo me, stava per incularselo. A quel punto io mi sentivo in imbarazzo, mi agitavo, cambiavo discorso. Avevo visto anch'io che quell'essere gli aveva tirato giù i calzoncini, a mio fratello, ma chissà che cosa voleva fargli. Magari voleva denudarlo per cominciare a mangiarselo lì, in riva al fiume. E in ogni caso non erano cose belle da pensare. Anzi, erano tanto brutte che mi sforzai di pensarci sempre meno. Poi successe una cosa terribile, e allora su quell'estate caldissima sembrò scendere il gelo dell'inverno, e non fummo solo noi tre ad avere paura. Io non lo sapevo, ma gli affari di mio padre non andavano bene per niente. Avevo notato musi lunghi e pesanti silenzi, in casa, ma non me ne preoccupavo troppo: avevo altro a cui pensare, avevo interrogativi ben più importanti. Comunque il mercato del bestiame non tirava più, spesso a comprare e rivendere si rischiava di rimetterci. Successe anche che al babbo alcune bestie non venissero pagate, quando le cedette a un macellaio di città. A quel tempo non si metteva nero su bianco, non si facevano contratti scritti, fatture o cose del genere: quella lunga stretta di mano che avevo visto tante volte era considerata più vincolante di qualsiasi firma su un pezzo di carta. Ma evidentemente non era così per tutti, e la mia famiglia si ritrovò con l'acqua alla gola. I miei fecero di tutto affinché io ed Enrico non ce ne accorgessimo, o perlomeno non avessimo a soffrirne: a noi due non mancò mai niente, anche se i grandi in casa tiravano la cinghia. Fu proprio per via di quella situazione, credo, che quando in paese successe quella cosa orrenda mio padre diventò una specie di capo delle operazioni. Probabilmente trovò così un modo per riscattarsi, per riguadagnare il completo rispetto degli altri, anche se forse non avevano mai smesso di stimarlo: dopotutto le difficoltà economiche che incontrava non erano nate per colpa sua, e lui non aveva mai fregato nessuno, aveva sempre pagato i creditori fino all'ultimo centesimo, a costo di stare senza mangiare e di rinunciare alle sigarette. Accadde una sera di agosto. Una bambina di sei anni, Maria Mancini, era sparita da un paio d'ore e i suoi la stavano cercando dappertutto, all'inizio arrabbiati e impazienti di darle due scapaccioni, poi via via sempre più spaventati. Abitavano in una casa vicina al fiume, ma distante dal punto in cui l'Uomo Occhi Marci aveva aggredito mio fratello. La trovarono quando già aveva fatto buio, vicino all'acqua, nuda e morta. Noi bambini non ne sapemmo molto di più. Ci rinchiusero nelle case, e lì, muti, perché fare domande non sarebbe servito a niente, assistemmo all'agitarsi e al prepararsi degli uomini. Mio padre aveva una doppietta, anche se non l'usava mai, non era mai andato a caccia. La teneva chiusa a chiave nell'armadio in camera. Quella sera a me e a Enrico ficcarono in mano due panini al salame, gli altri non apparecchiarono la tavola, non cenarono. Babbo portò giù il fucile, lo aprì, guardò dentro le canne, si riempì le tasche di cartucce. Mamma e nonna non parlavano, solo ogni tanto bisbigliavano tra loro qualcosa. Poi sentii degli uomini chiamare, fuori. Babbo si girò a guardarci, ci puntò un dito contro e disse: - Non uscite di qui e statevene buoni, altrimenti poi facciamo i conti -. Lo disse senza alzare la voce, ma aveva qualcosa negli occhi che ci convinse a ubbidirgli senza riserve. Quando uscì, lo udii dare ordini agli altri, poi se ne andarono. Lo sentii tornare quando io ero già a letto da due ore o forse più, senza poter dormire, con gli occhi aperti nel buio e le orecchie tese a cercare di interpretare i rumori e i fruscii della notte. Al piano di sotto parlò con mamma e nonna, che l'avevano aspettato alzate. Non capii cosa si dicessero. Poi tutti e tre salirono le scale, e la casa ripiombò nel silenzio. Solo l'indomani anche noi bambini cominciammo a intuire qualcosa. D'altronde, quando uscii in cortile, ancora si vedeva alzarsi in lontananza una colonna di fumo. Nessuno aveva spento il fuoco, nessuno aveva chiamato i pompieri. Il piccolo accampamento degli zingari, all'uscita del paese, era ormai cenere, tutto era stato raso al suolo e bruciato. Io non sentii spari, quella notte, non sentii grida. Il posto dell'incendio era lontano da casa mia. Non seppi mai niente di cos'era davvero accaduto. Pensai che avevano scovato, ucciso e bruciato l'Uomo Occhi Marci, e che adesso non ci avrebbe più potuto far paura. Il giorno dopo, ancora ci fecero stare in casa o negli immediati paraggi. I grandi non parlavano, e quando mi arrischiai a fare domande a mamma, lei mi disse di tacere, che non erano fatti miei, che non era successo niente, e che comunque adesso tutto era a posto, nessuno avrebbe più fatto del male ai bambini. - E allora perché non posso andare in giro? - chiesi. - Domani, - rispose lei. E il giorno seguente, infatti, in paese ricominciò la vita di prima. Non era com'è adesso: non vedemmo in giro giornalisti, né poliziotti, né forestieri. O meglio, i Carabinieri vennero, ma solo per la piccola Maria; della storia degli zingari, probabilmente, non seppero mai niente. Tutto finì così, nel silenzio delle bocche cucite e nel caldo di quell'estate che pareva non esaurirsi mai. Noi bambini quella storia la vivemmo da lontano, ma comunque come qualcosa di grande, di eroico. I nostri padri, ci dicevamo, avevano eliminato l'Uomo Occhi Marci. Sentimmo parlare di zingari, ma non ci fermammo troppo a pensarci, a considerare che i conti non tornavano: che cosa c'entravano gli zingari con l'Uomo Occhi Marci? Be’, sì, forse in fondo c'entravano, erano pur sempre presenze estranee, qualcosa che non avrebbe dovuto esserci, che andava cancellato. Qualcosa da cui difendersi con ogni mezzo, e basta. Nella nostra mente, erano quasi la stessa cosa. Passò una settimana e ricominciammo a girare per il paese, per la campagna, ad allontanarci sempre di più dall'abitato, come prima. Anzi, adesso lo facevamo anche più volentieri, visto che c'era un pericolo in meno. I grandi come sempre lavoravano, dormivano, si occupavano degli affari loro, e noi ci godevamo ogni minuto di quella vacanza, di quell'estate. A casa mia le cose andavano sempre peggio, e piano piano me ne accorgevo anch'io; babbo non frequentava più i mercati, passava le mattine intorno a casa, a darsi sui nervi con mamma; di pomeriggio se ne andava al bar, stava là per ore, oppure andava a cercarsi un lavoro. Da sempre aveva fatto il commerciante di bestiame, un mestiere in cui era bravo, di cui era fiero, e adesso doveva elemosinare un posto in fabbrica. Non potevo non sentire la tristezza di questa cosa, anche perché il clima fra le mura domestiche si era fatto pesante, a tavola si mangiava senza parlare e bastava poco per fare irritare qualcuno. In compenso, le domande circa quello che io ed Enrico facevamo quando eravamo lontani dal cortile si fecero più rare, svogliate. I grandi avevano altro a cui pensare. Tornammo al fiume, ovviamente, e ci riappropriammo della nostra capanna e della piazzola per i tuffi. Mio fratello all'inizio non insisteva per seguirmi, pareva averne avuto abbastanza. Ma non me ne liberai per molto: anche lui sapeva che quell'essere in cui si era imbattuto non c'era più, e riacquistò coraggio. Così me lo ritrovai di nuovo appiccicato, come prima. Un pomeriggio io, mio fratello e Silverio ce ne stavamo a pelo dell'acqua, intenti a preparare esche per pescare. Enrico rimaneva in disparte, schifato dal nostro infilzare vermi e insetti negli ami. Naturalmente parlavamo, soddisfatti, di quello che era successo, che era stato risolto col fuoco. Non ci passò neppure per la testa che poco lontano di lì c'era ancora quella casa, quella tana; che quella non l'avevano mica bruciata; che non erano stati gli zingari, ad aggredire mio fratello quel giorno. L'Uomo Occhi Marci per noi era morto e finito in cenere, tutto qui. Eravamo lì da un po’, non avevamo preso neppure un pesce ma non ci importava, perché all'ombra e nel silenzio del fiume si stava comunque benissimo, quando, sull'argine opposto, vedemmo e sentimmo un movimento. Le canne e le frasche si muovevano frusciando. C'era qualcosa, o qualcuno, che le attraversava. Poteva essere un pescatore, un contadino che scendeva l'argine per andarsi a prendere un secchio d'acqua, un cacciatore che allenava il cane. Ogni tanto capitava, anche se molto di rado, in verità. Pochi secondi, e ce lo ritrovammo davanti: sull'altra riva, a una decina di metri da noi, l'Uomo Occhi Marci ci fissava con la sua faccia terribile. Ci vennero meno il respiro e la parola, rimanemmo per qualche secondo pietrificati, poi scappammo veloci come il vento, arrancando di corsa fino alle biciclette, mentre l'altro spariva come un fantasma tra la vegetazione. Di nuovo con la paura dentro, di nuovo confinati in cortile o poco più in là. Enrico, che aveva pianto per buona parte del tragitto fino a casa, voleva raccontare tutto ai miei, e ci vollero del bello e del buono per costringerlo a tacere. Il fatto è che noi, al fiume, non avremmo mai potuto ammettere di esserci stati. Poi, ma questo mio fratello non lo capiva, non era il momento adatto per creare altri problemi, in casa. Babbo non trovava lavoro, e per questo aveva comprato un paio di mucche, ma rivendendole ci aveva perso denaro, denaro che non aveva, e lo vidi una sera parlare con lo zio Eugenio con una faccia che faceva pena o spavento solo a guardarla. Enrico ricominciò ad andare a dormire con mamma e nonna, di pomeriggio (babbo non ci andava più), mentre io e Silverio passavamo ore a parlare, a riflettere, a escogitare piani. - Diamo fuoco a quella casa della malora con lui dentro, e amen, - diceva il mio amico. - Con lui dentro? E chi ci va, a fare ‘sta cosa? Ce l'hai il coraggio, tu? - No. - E allora stai zitto, che è meglio. Ci sfinimmo, a forza di pensare, poi fu lui ad avere l'idea. La cosa che ci aveva fatto più impressione e che ci aveva spinti a scappare, in quella casa, era stata la testa di gatto. - Se l'è mangiato, - diceva Silverio. - La testa era lì in terra, il resto in quel tegame schifoso. Sì, di questo ne ero convinto anch'io. E l'idea nacque proprio di qui. Di veleno per topi ce n'era in ogni casa, allora. Ce ne procurammo un sacchetto. Poi, ogni pomeriggio, con le biciclette andavamo in giro per la carraia sull'argine, tenendoci sempre a debita distanza dalla vecchia casa; ma l'Uomo Occhi Marci non lo vedemmo mai, solo una volta ci sembrò di scorgere un movimento scuro tra la sterpaglia, e questo bastò a farci scappare via. Quando prendemmo più coraggio e più confidenza con l'idea che avevamo maturato, cominciammo a nasconderci tra l'erba e i cespugli, tenendo d'occhio la costruzione diroccata. Ci volle quasi una settimana di appostamenti, di attese col cuore che batteva forte, le orecchie in allarme e gli occhi che di continuo saettavano intorno per evitare di essere colti alle spalle o di sorpresa. Poi una volta, quando già cominciavamo a pensare che quella non fosse, o almeno non fosse più, la tana dell'Uomo Occhi Marci, lo vedemmo uscire di là e allontanarsi. Lo seguimmo con lo sguardo finché fummo sicuri che era a centinaia di metri di distanza. A quel punto ci guardammo in faccia. - Andiamo, - disse Silverio, ma non si muoveva. - E se torna? - Ci mettiamo un attimo solo. Dai! E così ci lanciammo, corremmo giù dall'argine, raggiungemmo la casa. Quella porta, quella bocca nera, era pronta a inghiottirci. Eravamo pieni di adrenalina e di paura, ma questo non ci impedì di sentire la puzza, e le mosche. Ci guardammo intorno un'ultima volta ed entrammo là dentro, nella penombra di quella tana, e senza esitare, senza neppure sbirciare in giro, mettemmo il veleno nella pentola dentro cui c'era un cibo che non volevamo sapere cos'era, rimestammo un po’ con le mani e scappammo via. Quella roba, quella roba nella pentola, aveva un aspetto così tremendo e un odore così cattivo che nessuno avrebbe potuto accorgersi del veleno. - Forse non muore mica, - disse Silverio. - L'Uomo Occhi Marci non è umano. Io non risposi. Continuammo a correre guardandoci alle spalle, raggiungemmo le bici, le inforcammo e via, verso il paese. Ci fermammo solo alla fontana, dove ci lavammo le mani e riprendemmo respiro. Lo trovarono molto tempo dopo, quel che restava del corpo. Dunque era umano, e poteva morire, eccome. Perché probabilmente non era l'Uomo Occhi Marci, ma solo un vecchio vagabondo, o forse un malato di mente, un evaso, chi lo sa. Qualcuno che si nascondeva laggiù, proprio come in una tana, in attesa di far cadere nella propria rete una bambina o un bambino sorpresi da soli vicino al fiume. Lo trovarono, lo seppellirono e nessuno si fece troppe domande, nessuno avvertì i Carabinieri. Se ne parlò per un po’ a bassa voce, in paese, poi ricominciò la vita di prima. Noi avevamo già ripreso la scuola, e quella calda estate era solo un ricordo. Notturno con violino Seduto a un tavolino, Mirko guardava davanti a sé. L'ombra dello stabilimento balneare si allungava sulla sabbia, e al largo alcune navi alla fonda, incendiate di luce radente, brillavano di colori vivi che spiccavano netti nel blu carico del tramonto. All'orizzonte enormi cumuli di nuvole stavano appoggiati sul mare come panna su una torta, e si coloravano di toni rosa e violetti. C'erano ancora ragazzi che giocavano a beach-volley, altri che facevano chiacchiere e si godevano gli ultimi raggi di sole della giornata. Dal bar veniva odore di toast. Il Busca arrivò portando due birre e si lasciò cadere sulla sedia, sbuffando. - Tutto a posto? - gli chiese l'amico. - Le giornate si stanno accorciando, eh? Nella testa di Mirko suonò un campanello d'allarme. - Tutto a posto? - chiese di nuovo. - Più o meno. Il campanello suonò ancora più forte. - Quanto più e quanto meno? - Ecco, insomma… c'è una notizia non troppo buona. - Cioè? - Non ti arrabbiare, ma Tatiana del Grande Fratello mi sa che non viene. Mirko sbarrò gli occhi e si irrigidì. - Non viene? - No. - Ma com'era l'accordo? Non avevi detto che non c'erano problemi? - esclamò quasi gridando. L'altro si guardò intorno e con la mano gli fece cenno di abbassare la voce. - L'avevo fatta contattare da un'amica di sua cugina, però ci dev'essere stato un intoppo… non riesco più a trovare nessuno, cellulari spenti, e alla festa mancano solo un paio d'ore. Direi che è meglio rassegnarci, si è verificato un inconveniente. - Ah, bene! Mi sa che stavolta succede un casino. Già l'anno scorso qualcuno voleva i soldi indietro perché il buffet faceva schifo. Tu sei uno specialista, in inconvenienti, e io cretino che ci casco sempre! - Stavolta il buffet sarà ottimo e il programma è ricco, mica c'era solo quella cretina. - Già, però quella cretina era l'attrazione principale! Il Busca si strinse nelle spalle. - Ho mandato Sante a comprare pure dei razzi e dei fuochi d'artificio, - disse. - Bella idea, non ti pare? Inoltre potremmo farci perdonare servendo birra e liquori con lo sconto. Li mandiamo fuori di testa, e dopo non se ne accorgono neppure se quella Tatiana non c'è. - Tanto la birra e i liquori li pago io, vero? Se mi fai fare brutta figura, è l'ultima volta che lavori per me, e non me ne frega niente se ci conosciamo da una vita. Io dò solo una festa grossa ogni stagione e voglio che funzioni. Il Bagno Scooter ha una dignità da difendere e una clientela da conservare, sappilo! - Lo so, lo so. Non ti preoccupare, filerà tutto a meraviglia. Adesso vado a controllare i ragazzi che stanno preparando le buche e le cataste per i falò sulla spiaggia. Poi c'è la sorpresa romantica: vedrai che roba suggestiva! - Quella tizia che suona? - Sì. Mentre tutti staranno bevendo e pomiciando intorno ai fuochi, dal mare arriverà una barca e sopra ci sarà lei che suona il violino. Una scena da film, credimi. È brava davvero, quella cieca. - Cieca? Non me l'avevi detto. - Perché, che importanza ha? Mirko scosse la testa. - Pure l'invalida… ma è proprio il caso di metterla da sola su quella barchetta? Sa nuotare, almeno? Guarda che io non voglio guai. - Ma che cazzo dici? Mica deve venire a nuoto, o remare, o fare chissà che cosa! La piazziamo sulla barca e la spingiamo al largo un centinaio di metri, e quando è il momento, con una corda la tiriamo piano piano verso riva, e lei intanto suona. - E se cresce un po’ d'onda e la cieca casca giù? - Ma figurati! - Quando ci sei di mezzo tu, tutto è possibile. - Magari la leghiamo ai sedili, così sta più sicura. Sarà una cosa bellissima; e ci costa una miseria, le diamo un centone, qualcosa da bere e da mangiare, e lei è contenta: mica può fare tanto la difficile, nelle sue condizioni. Pensa che con queüa Tatiana, invece, c'era da spendere un'ira di Dio. Mirko sospirò e bevve un sorso di birra. - Voglio fidarmi di te. Ho la sensazione che verrà un mucchio di gente, e ci tengo che nessuno si lamenti. - Tranquillo, - disse il Busca, poi si alzò e si incamminò per andare a controllare i preparativi della festa. Lo spiazzo tra la pineta si era riempito di macchine, altre stavano cercando di parcheggiare infilandosi e arrampicandosi ovunque, parassiti metallici che attaccavano le dune. Sotto la veranda del Bagno Scooter, sulla spiaggia, dappertutto, c'erano persone che bevevano, cicalavano, gironzolavano. La voce che Tatiana del Grande Fratello non sarebbe venuta era già circolata e c'erano state bordate di fischi, proteste. Alle dieci, per rimediare, Mirko aveva annunciato con l'altoparlante che i prezzi delle consumazioni venivano scontati del trenta per cento, e gli animi si erano rasserenati. Il Busca correva su e giù col cellulare in mano, riuscendo nel contempo a spargere centinaia di sorrisi, di strette di mano, di pacche sulla schiena e a dare ordini a destra e a manca. Quando il buffet fu servito e il dee-jay cominciò a mettere la musica giusta, Mirko tirò un sospiro di sollievo. C'era gente, eccome. Tatiana o non Tatiana, l'incasso era buono e l'immagine pure. I ragazzi si divertivano, mangiavano, bevevano senza ubriacarsi troppo, almeno per il momento. Andava alla grande, insomma. Sempre che non succedessero casini. Ma successero. Alle ventitré un tipo grande e grosso, che giocava a basket in serie A, si accorse che la sua fidanzata stava limonando con un mulatto in canottiera fucsia nell'ingresso della toilette. Prese il rivale per i capelli, lo strappò da lì e lo scaraventò a una distanza incredibile. Il mulatto piombò su un tavolo del buffet e si verificò una specie di esplosione che lanciò schegge di maionese, salmone e olive per un raggio di trenta metri. Al novanta per cento dei presenti la cosa sembrò stupenda, e ci furono applausi e incitamenti. Qualcuno anzi, per spirito di emulazione, cominciò a fare a cazzotti col primo che gli capitava a tiro, così si rovesciarono bicchieri e sedie, si sentirono grida e risate. Il restante dieci per cento dei convenuti, cioè la parte più saggia e tranquilla, si spostò abbastanza in fretta nel Bagno Sirenetta, quello a fianco, o se ne andò alla ricerca di un'altra festa. La seconda catastrofe si verificò esattamente venti minuti dopo. Nello spiazzo buio tra i pini, gli antifurto di tre o quattro automobili cominciarono a urlare all'unisono e una scossa elettrica parve attraversare la folla: ci fu chi corse subito in direzione di quegli ululati, chi prima di andare a controllare si armò di aste, di ombrelloni e di bottiglie vuote. Nel parcheggio piombarono insieme decine di ragazzi inferociti, resi sanguinari dall'idea di essere già stati privati dell'autoradio, ma un po’ per via del buio, un po’ per via dell'alcol e della confusione, invece di beccare i ladruncoli, che se l'erano già svignata sparendo tra gli alberi, se la presero con tre tizi che stavano chiudendo gli sportelli della loro Punto grigia. Solo dopo averli pestati e riempiti di calci scoprirono che i tre in verità erano ispettori della Siae che, avendo sentito la musica dal lungomare, venivano a fare un controllo. Fu a quel punto che un altro venti per cento dei presenti ritenne più prudente andarsene: il clima, lì, si stava surriscaldando un po’ troppo. Verso mezzanotte il Busca, per riprendere il controllo della situazione e calmare l'atmosfera, diede il via alla parte romantica della festa. Da un punto buio a una cinquantina di metri dal Bagno Scooter venne messa in acqua la barca di Lucia, la violinista. Salì aiutata da due ragazzi e si sistemò sul sedile di legno bagnato, col suo strumento tra le braccia. Era bionda, sottile, vestita di una tunica bianca e scalza. - Sei pronta? - le chiese il Busca. Lei annuì sorridendo. - Senti, - le propose il manager della festa, - ho portato delle cinghie, quelle con cui leghiamo i surf alle rastrelliere… ho pensato che è meglio se ti assicuriamo al sedile, così non rischi di cadere in acqua. Lucia chiese: - Il mare è mosso? - No, per niente. Ma è meglio non correre pericoli. Li lasciò fare. Sentiva, in lontananza, la musica e il brusio della festa. Intorno a sé invece c'era lo sciacquio ipnotico e tranquillo delle onde corte e leggere. - Adesso, - le disse il Busca, - i ragazzi a nuoto spingono la barca in mare, poi la tiriamo verso riva con la corda. Tu, quando vedi che si accendono i falò… oh, scusa! Quando sentì che ti stai muovendo in direzione di terra, cominci a suonare e smetti solo quando arriva qualcuno a dirtelo, ochèi? - Ochèi, - rispose la ragazza con un altro sorriso. Poi aggiunse a bassa voce: - Ho un po’ freddo… c'è parecchia umidità. - C'è sì, - convenne il Busca. - Ti darei la mia maglia, ma ci tengo all'effetto della tunica bianca che comincia a intravedersi dalla spiaggia, alla luce dei fuochi. In fondo è questione di una mezz'oretta, puoi resistere. Siamo in estate, e per un po’ di guazza non è mai morto nessuno. La ragazza annuì, continuando a stringere il suo violino. Pensava che l'umido della notte e del mare avrebbe potuto danneggiarlo: era molto delicato e prezioso. Poi la barca cominciò a muoversi piano, dondolando sull'acqua. - A dopo, - le disse il Busca. - Ciao, e grazie, - gli rispose lei. Aveva freddo davvero e le faceva male la gola. Il dee-jay, su ordine del Busca, spense la musica per lasciare spazio a quella imminente del violino di Lucia. Subito si alzò un muggito, chi stava ballando urlò tutto il suo disappunto, un paio di bottiglie vuote vennero lanciate contro il bar e per fortuna mancarono la vetrata, esplodendo contro la parete e inondando di schegge una cameriera che stava passando con un vassoio di pizzette. I ragazzi del bagno in quel momento accesero i falò. L'effetto fu veramente suggestivo e fece cessare le proteste: in molti corsero con le birre in mano verso quegli aloni di luce calda e guizzante, e cominciarono a danzarci intorno. - I fuochi, i fuochi! - gridò qualcuno. Sante, che si era bevuto cinque Ceres e quattro bicchieri di vodka, equivocò. Se ne stava già da parecchio accanto alla batteria dei razzi e dei fuochi d'artificio, che in realtà avrebbero dovuto partire molto più tardi, a conclusione della festa; ma lui non vedeva e non capiva più niente, aveva perso la nozione del tempo e si stava rompendo le palle. Era d'umore nervoso e solitario perché Chiara, la tipina di Bologna che gli aveva promesso di fargli compagnia per tutta la serata, era sparita chissà dove. Prese l'accendino, barcollò, inciampò, bestemmiò, e passò la fiamma più o meno dove andava passata. I razzi, che lui aveva spostato nel suo tramestare ubriaco, partirono fischiando con traiettorie del tutto sbagliate e casuali. - Ma che cazzo succede? - gridò spiritato il Busca, mentre due proiettili infuocati gli passavano a pochi metri di distanza. - Dio mio, che cosa fa quell'idiota? - gli fece eco Mirko. Si alzarono grida, ci fu un primo circoscritto fuggifuggi. Poi un razzo centrò in pieno l'enorme catasta dei lettini da spiaggia e degli ombreüoni messi via per la notte e la incendiò, mentre un altro s'infilò stridendo sotto la pensilina del Bagno e solo per miracolo non accoppò qualcuno. - Al fuoco, al fuoco! - gridò Mirko col panico nella voce. Due degli aiutanti del Busca, pure loro bevuti assai, che avevano cominciato a tirare la corda per avvicinare a riva la barca della musicista, la mollarono e corsero uno ad aiutare chi cercava di domare le fiamme, l'altro a bloccare Sante prima che provocasse una strage. Ci fu chi, mentre gli altri scappavano lontani dal rogo e dalla rampa di lancio fischiante, applaudì e gridò: - Bello, bello! In mare, Lucia, che aveva cominciato col violino, sentì venire da riva lo scoppio dei razzi, le urla, il trambusto. Si fermò per qualche secondo, incerta sul da farsi. Poi riprese il suo lavoro, concentrata. Le note le si allargavano intorno, e come sempre la rapivano e diventavano tutto ciò che contava, che esisteva. Non sapeva di stare suonando invano: a parte quel che stava succedendo, si era pure alzato un vento da terra che impediva quasi del tutto alla musica di giungere a riva. Né sapeva di essere pure lei in balia di quel vento. Il Bagno Scooter intanto si stava trasformando in una pira, in una babele, in un campo di battaglia. Nella confusione generale, un gruppo di ragazzi di Modena ne aveva approfittato per lanciarsi dietro il bancone del bar e scappare via con due casse di birra; l'incendio si era esteso a un lato del magazzino, e si sentirono bottiglie esplodere come granate; all'uscita dello spiazzo che fungeva da parcheggio, un fuoristrada e una Golf si erano scontrati incastrandosi tra i pini e bloccando sia quelli che volevano andarsene, sia quelli che arrivavano incuriositi ed eccitati dai bagliori del fuoco, attratti dal casino come mosche dal miele; dulcís in fundo, gli ispettori della Siae malmenati per sbaglio non l'avevano presa bene, e avevano chiamato i Carabinieri e pure la Guardia di Finanza, perché la festa risultava non autorizzata. L'arrivo degli uomini in divisa provocò molta agitazione, soprattutto tra quelli che avevano con sé scorte di spinelli, e mise in moto lo sfollare definitivo, tra grida di ragazzi e di clacson, schiacciamento di cespugli, lancio di oggetti. Ma i Carabinieri dovettero, quale primo intervento, bloccare Mirko che cercava di strozzare il Busca gridando: - Mille euro, mille euro di anticipo ti ho dato per i permessi e le autorizzazioni, e tu non li hai neppure richiesti! Stavolta ti ammazzo, ladro che non sei altro, ti ammazzo com'è vero Dio! - Me ne sono dimenticato, con tutto quello che c'era da fare… Riuscirono a dividerli, poi i militi e i finanzieri costrinsero Mirko, che era titolare e responsabile della baracca, a sedersi con loro per contestargli una sfilza di infrazioni che non finiva più, mentre erano arrivati anche i pompieri. Il Busca, con l'aria offesa, radunò i suoi uomini e decise che era meglio togliersi di torno. - Andiamo, - comandava facendo larghi gesti. - Non ci lavoriamo più, per questo stronzo! Mentre si incamminavano verso il parcheggio, uno dei ragazzi esclamò, dandosi una manata in fronte: - Ehi, e la tipa del violino? Quella è ancora in mare! Il Busca si strinse nelle spalle e sputò in terra. - E chi se ne frega? Al diavolo anche lei! - Ma non possiamo lasciarla là! - Sì che possiamo, eccome. Ci penserà Mirko, che è tanto bravo. Lucia si accorse che la barca si stava dirigendo non più verso riva, ma nella direzione contraria. I fragori della spiaggia piano piano si allontanavano. Smise di suonare e si strinse il violino al petto, rabbrividendo. La sua tunica era ormai fradicia di umidità e la gola le faceva sempre più male. Sentiva che le cose si stavano mettendo in un modo strano e sbagliato, ma non voleva agitarsi e gridare, rischiando di fare una figuraccia e di sentirsi deridere da tutti. Aspettò, aspettò, aguzzando l'udito e mordendosi le labbra. Poi chiamò, senza avere risposte. Provò a farlo più forte, ma la voce non la sorresse. Ormai i rumori della festa erano solo fantasmi sempre più vaghi e lontani. Col panico che cominciava a lanciarle scariche elettriche nella mente e nei muscoli, si piegò per remare con le mani, sentendo il dolore delle cinghie nella carne; ma così legata non poteva toccare l'acqua. Posò il violino e armeggiò con l'imbracatura che la stringeva, senza riuscire a scioglierla. Cominciò a piangere, tremando di paura e di freddo. Si dimenò sul sedile di legno, tentando di nuovo, freneticamente, di vincere la prigione dei lacci. L'unico rumore che sentiva adesso era lo sciacquio del mare. Volle ancora gridare, ma dalla gola in fiamme le uscì solo un lungo gemito. Allora, spossata e terrorizzata, raccolse il suo violino e lo abbracciò con forza, quasi cullandolo, e continuò a singhiozzare. Infine impugnò l'archetto e cavò dalle corde suoni alti, ripetuti, acutissimi, nell'illusione che qualcuno li sentisse, ma si persero sul mare come i lamenti di una sirena esiliata. Il buio in cui viveva da anni non le era mai parso tanto cupo, e non si era mai sentita così disperata e sola. Gli amici di Sara Lo scuolabus accostò, si fermò e le porte si aprirono con un sibilo lasciando uscire una fiumana vociante e colorata. I monti intorno, coperti di faggi e di abeti scuri, si perdevano nella bambagia sporca di nuvole basse e l'asfalto nero era lucido per la pioggia caduta fino a qualche minuto prima. I ragazzi attraversarono la strada, attenti alle auto che arrivavano a fari accesi. - Ehi, ma c'è anche miss assenza! - gridò Marco andando incontro a quelli che erano scesi dal bus. Gli altri risero. Sara lo guardò senza parlare. Il giorno prima era mancata da scuola, come accadeva spesso. Non sopportava che questo dovesse suscitare tanti commenti e tante battute. Si morse piano il labbro, si aggiustò sulle spalle lo zainetto variopinto, tirò indietro con un gesto automatico della mano i lunghi capelli lisci e biondi e si incamminò verso la scuola. Tutti gli altri in gruppo, allegri, a un lato della strada; lei, silenziosa e sola, all'altro lato. Nel grande atrio luminoso, dalle pareti fitte di giacconi appesi e di disegni affissi a regoli di legno, si confondevano voci, risa, movimento. Sara entrò subito in classe, sedette al proprio banco vicino alla finestra e corse con lo sguardo su, dove la cima di Monte Maggiore era nascosta da nubi che, come stracci bagnati e sfilacciati, parevano grondare acqua. Piccole gocce di pioggia cominciarono a stamparsi sui vetri. Carla arrivò, posò i libri sul banco, accanto a quelli di Sara, e prima di rimettersi a gironzolare la salutò: - Ciao, regina delle fate. Lei la guardò e accennò un sorriso. Avrebbe voluto essere amica di Carla, e di tutti gli altri. Ma era stata scelta dal gruppo come bersaglio privilegiato, anzi unico, delle spiritosaggini. - Sei il capro espiatorio, - le aveva detto una volta il professore di matematica. - Ce n'è di solito uno in tutte le classi, e qui è capitato a te. Anzi, te lo sei scelto, quel ruolo. Contenta tu… Sara sapeva a che cosa aveva voluto alludere: alle storie che lei raccontava. Sentì una penna biro frugarle tra i capelli. Marco, dal banco dietro. - Ehi, - le disse, - non sei stata dai nani, stanotte? - No, non ci sono stata. - Che peccato! Come avranno fatto le fate e i folletti senza di te? Lei si strinse nelle spalle. - Pioveva forte, e non sono potuta andare dall'altra parte del monte. Il torrente era grosso. Sergio, seduto accanto a Marco, nascose il viso tra le braccia incrociate sul banco, perché l'insegnante appena entrata in classe non lo sentisse ridere, mentre Marco, sforzandosi di mantenere un'espressione seria e interessata, guardava Sara e annuiva. - Ai vostri posti, su! - disse la professoressa. Carla arrivò a sedersi sbuffando, si soffiò via la frangetta nera dagli occhi e tirò fuori dallo zaino libri e quaderni. Poi fissò la mano di Sara, fischiò piano e disse: - Ehi, che bell'anello! Fammelo vedere. La sua compagna di banco glielo mostrò. Pareva d'oro, ed era lavorato in modo strano e irregolare. - Da dove viene? - chiese Carla. - Me l'hanno dato loro. - Loro-loro? Gli sghignazzi che si alzarono dai banchi vicini alla finestra costrinsero l'insegnante a battere la mano sulla cattedra e ad alzare la voce: - Sara Ghetti, vogliamo finirla di chiacchierare? Abbassò la testa sui libri e si chiese perché, come al solito, rimproverassero solo lei. La mattinata era appena iniziata, e sognava già la campanella delle tredici e il momento in cui sarebbe uscita di lì per tornarsene a casa. - Sono venuto a portare la giustificazione per Sara. Sta di nuovo poco bene. Carla, con la mano a fare schermo davanti alla bocca, si girò indietro a commentare con Sergio e Marco. L'insegnante guardò l'uomo, magro, rossiccio di capelli e mal rasato. Gettò un'occhiata alla classe, comandò con un gesto il silenzio e fece uscire l'uomo con sé in corridoio. - Signor Ghetti, vorrei parlarle un attimo. Lui guardava in basso, tenendo il cappello bagnato tra le mani. Disse: - Lo so, fa troppe assenze. Ma vede, noi abitiamo lontano, in alto sul monte, e Sara deve fare parecchia strada a piedi, per arrivare alla fermata del bus, e con la sua bronchite, quando prende freddo… - Non le volevo parlare delle assenze: o perlomeno non solo di quelle. C'è un altro problema che volevo affrontare con lei già da parecchio tempo. - Dica pure. - Voglio essere franca e venire subito al dunque: vede, sua figlia, in un certo senso, non è come le altre. E… immatura. Ma mi rendo conto che questa non è la parola adatta. Il fatto è che sembra vivere in un mondo di favole, e quello che mi colpisce e che mi preoccupa è che lei crede a quel mondo. Come se non riuscisse a distinguere la fantasia dalla realtà. - È una bambina… - Ha quattordici anni, signor Ghetti. Le altre cominciano a fare progetti per il futuro, a farsi corteggiare dai compagni. Lei, invece, parla di continuo di strani esseri, che dice di vedere e di frequentare fin da quando era piccola e non aveva nessuno con cui giocare lassù sul monte. Quell'anellino nuovo che ha da qualche giorno glielo ha comprato lei? - No, l'ha trovato per strada. - Bene: Sara dice che le è stato dato dagli gnomi. Queste storie le racconta anche ai suoi compagni; poi si lamenta che la prendono in giro! Addirittura di quei suoi incontri parla pure nei temi di italiano. Io per un po’ non ho detto niente, avere immaginazione non è mica un difetto, ma tutto ha un limite. Adesso comincio a preoccuparmi davvero. L'uomo si rigirava il cappello tra le mani e continuava a tenere il capo chino. - Lei capisce, - continuò la professoressa, - che cosa voglio dire. La faccenda dell'anellino mi ha fatto pensare: non è che Sara veda qualcuno, qualche malintenzionato che la riempie di storie? Il signor Ghetti alzò la testa di scatto. - No, no. Sta sempre in casa. Lei sa che abitiamo lontano dal paese; non ci viene mai nessuno là, e se qualcuno ci venisse lo saprei. Io col camion faccio giri brevi, passo da casa spesso durante il giorno. - Bene, meglio così. Ma resta il fatto del suo vivere di fantasie. C'è qualcosa che non va, in questo; lo capisce anche lei, vero? Lui si strinse nelle spalle senza rispondere. - Guardi, io conosco i ragazzi abbastanza bene per sapere che la cosa va affrontata. Il mio consiglio è di fare incontrare Sara con lo psicologo del distretto scolastico; potrebbe seguirla per un po’, poi… - No, no, no, - l'interruppe il signor Ghetti scuotendo il capo e guardando fuori della finestra per non incontrare gli occhi dell'insegnante. - Perché? Pensa che ci sia da vergognarsi a ricorrere a un aiuto quando ce n'è bisogno? Non le sto mica dicendo che sua figlia è malata o che è pazza; dico solo che ha dei problemi, cosa che del resto vede anche lei, no? - Non voglio dottori. Parlerò io con Sara. Lei tacque un istante, fissandolo. - Non credo che serva molto parlarle. Non credo che basti. L'uomo, senza aggiungere altro, fece qualche passo indietro, salutò con un cenno, si girò e se ne andò, sempre con quel suo cappello in mano. Lei rimase a guardarlo, arrabbiata, fino a quando girò l'angolo del corridoio. Fuori piovigginava. Ghetti si mise il cappello, si fermò al bar a prendere una grappa e col suo camion risalì su, fino alla casa di sasso sul monte, al margine del bosco. Entrò piano per non svegliare Sara, che gli aveva lasciato un biglietto per chiedergli di lasciarla dormire; ma lei era in piedi, in pigiama, con gli occhi ancora gonfi di sonno e i lunghi capelli biondi tirati indietro. - Sei sveglia? - Si, pà. Ho fatto il caffelatte; ne vuoi? - No -. Camminò un po’ in giro, si grattò la testa, cercando le parole. - Sara, la professoressa di italiano mi ha detto che in classe parli degli omini del bosco e che ci scrivi anche i temi. Lei si morse piano il labbro inferiore, come faceva spesso. - Non dovrei parlarne agli altri, vero? - Sarebbe meglio di no. - Ma tu lo sai che esistono. L'uomo sospirò. - Ne ho sentito parlare tante volte, è una storia vecchia. Io però non li ho visti mai, e vivo tra questi boschi da molto più tempo di te. - Non si fidano mica di tutti. Hanno paura, e incontrarli di giorno è difficile. Sospirò e si rimise il cappello in testa. - Vedi almeno di studiare un po’, - disse accarezzandole i capelli. - Io vado, devo consegnare un carico di legna entro la mattinata, ed è già tardi. Uscì, salì nella cabina del camion, accese il motore e si avviò per la strada sterrata, verso l'altro versante del monte e la statale. Pensò a Sara, pensò a se stesso e si disprezzò. Un buon padre, si disse, non avrebbe accettato le storie di folletti; un buon padre avrebbe voluto sapere, con le buone o con le cattive, da dove venivano veramente i «regali» che ogni tanto Sara portava a casa; un buon padre non avrebbe tollerato le assenze da scuola. Ma un buon padre non si sarebbe neppure, come lui invece faceva, ubriacato tutte le sere, restando a volte addormentato nella cabina del camion, incapace persino di tornare a casa, dopo essersi scolato le bottiglie comprate nei bar lungo la strada. Che cosa faceva Sara mentre lui era nel mondo dei sogni? Si disprezzava, si odiava. Ma non poteva rischiare di perdere anche sua figlia, dopo aver perso la moglie per un tumore, anni prima. La sua vita ruotava ormai intorno a quella paura: che gliela portassero via. Avrebbe tollerato qualsiasi cosa, creduto a ogni storia che gli avesse raccontato, almeno finché il gioco non fosse diventato rischioso. L'importante era che lei non facesse parola delle sue sbornie, di come lui si riduceva quasi ogni sera; l'importante era che lei non volesse scappare via di lì. E che non si dicesse in giro che lui non era in grado di badare a sua figlia, di seguirla. A Sara, e alla bottiglia, proprio non poteva rinunciare, perché non gli era rimasto nient'altro. Quando Gianni e Serena bussarono alla sua porta, il professor Mariani gridò: - Avanti! - senza alzare gli occhi da ciò che aveva sulla scrivania. Stava aspettando i suoi due studenti da mezz'ora, ma il tempo era passato in fretta, anzi, aveva perso ogni dimensione. Le due fotografie che gli erano state consegnate il giorno prima lo affascinavano talmente che non riusciva a distoglierne lo sguardo. - Scusi il ritardo, professore, ma c'è lo sciopero degli autobus, - dissero i ragazzi entrando e togliendosi il soprabito. - Fa niente. I due si sedettero, aspettando che l'uomo spiegasse il motivo di quella convocazione. Finalmente alzò la testa, si tirò indietro sulla sua sedia a rotelle, alla quale era costretto da più di dieci anni, e li fissò. - Voi due siete da poco nel mio gruppo, e ancora non avete potuto fare una ricerca vera e propria. Annuirono, in attenta attesa. Il professore di antropologia culturale li intimoriva un po’, ma l'ammirazione che avevano per lui superava di gran lunga quella per qualsiasi altro insegnante della Facoltà. - Be’, ragazzi, se volete è arrivato il vostro momento. Un mio amico mi ha fatto avere due fotografie, scattate dalla Guardia forestale in una località dell'alto Appennino non lontana dalla nostra Bologna: poco più di cento chilometri, direi, nella zona dei boschi casentinesi -. Raccolse le due stampe e le consegnò agli studenti: - Guardate un po’ qua… Gianni e Serena, per un po’, fissarono le immagini senza parlare. Nella prima si vedeva una figura che pareva saltare già da una catasta di tronchi tagliati; il raffronto con la dimensione dei tronchi la faceva sembrare molto piccola. Nella seconda, un esserino uguale al precedente attraversava di corsa un sentiero tra il bosco. Entrambe, però, erano piuttosto sfuocate, scattate in condizioni di luce scarsa e probabilmente con un teleobiettivo. Il ragazzo chiese: - Ma che cos'è? Il professore sorrise e si mosse sulla sedia. - Non vi fa venire in mente niente? - Non sono molto chiare, il soggetto è un po’ lontano e sembra… sembra un animale a due zampe, - disse Serena. - Un animale? Che cammina eretto e porta un cappello in testa? Lei guardò di nuovo le immagini, portandosele più vicino agli occhi. Sì, sforzandosi, forse ci si poteva vedere una creatura con le zampe pelose e nude, una specie di giacchetta e un cappello in testa. Si strinse nelle spalle. - Pare uno gnomo, - mormorò. - Una figura presa da un libro di favole. - Già, - confermò il professor Mariani. - Oppure uno scherzo, un fotomontaggio, o cose del genere. Però, come vi dicevo, le ha scattate un ufficiale della Forestale qualche mese fa. Gianni e Serena si guardarono e si sorrisero, e il professore intervenne, serio. - Se mi funzionassero le gambe, io non vedrei l'ora di correre lassù. Ma se voi invece pensate che la mia ricerca sulle leggende e le tradizioni sia una cosa da ridere, potevate fare a meno di iscrivervi al gruppo. Il ragazzo si affrettò a scusarsi: - No, professore, non lo pensiamo assolutamente. Il fatto è che non credevo… cioè, mi ha stupito molto il fatto di trovarmi di fronte a queste foto. - Capisco. Vedete, noi non stiamo solo cercando e studiando vecchie storie e credenze popolari: quello che vogliamo è analizzarne l'origine, la sopravvivenza e soprattutto, in alcuni casi, la loro quota di «realtà» relativa: mi spiego? Sul cosiddetto «Piccolo Popolo» si sono spesi fiumi di parole in quasi tutte le culture europee, e dall'Irlanda alla Scandinavia, dalla Spagna alla Grecia non c'è posto in cui non se ne trovi traccia. Credete che fotografie come queste siano uniche, o rare? No, ragazzi, per niente. Serena si fece coraggio e chiese: - Dunque, lei ritiene che siano autentiche? Il professore rispose quasi con foga. - È autentico il fatto che chi le ha scattate e me le ha fatte avere sia del tutto immerso nella credenza di cui stiamo parlando; e badate bene, non è un pastore analfabeta. E questa la cosa che ci interessa: un dato tradizionale vecchio di millenni sopravvive e da qualcuno è accettato ancora oggi, nel Duemila -. Si agitò sulla sedia: - Capite? Il problema non è che cosa queste foto ritraggano veramente: ciò che conta è che, in quella località, ci sia chi non ha dubbi sulla natura del soggetto fotografato. Là ci credono: è questo che importa. Là ne parlano. Là, a modo loro, «sanno». I due ragazzi annuirono. - È molto interessante, - disse Gianni. - Sì, lo è; anzi, è uno dei casi più belli che possano capitare per una ricerca sul campo. Per cui, penso che potreste farvi un viaggetto fin laggiù, per raccogliere testimonianze e informazioni. Che ne dite? - D'accordo, - risposero quasi all'unisono. - Quando partiamo? - Sono spiacente di comunicarvi che il vostro insegnante di matematica è indisposto. Non abbiamo potuto avere un supplente, e quindi per un'ora resterete senza lezione. Potete uscire in cortile, a patto che non facciate chiasso. La notizia che il preside aveva dato in classe con grave tono di sciagura fu accolta con occhiate e sussurri di giubilo. Uscirono in ordine e in silenzio, per non compromettere quella pacchia imprevista. Fuori si sedettero o si sdraiarono sulle panchine, scegliendo quelle illuminate dal pallido sole di fine ottobre, e le loro voci animarono il cortile; solo una volta il bidello, sapendo bene di fare una cosa inutile, cercò di zittirli. Sara, per sedersi a leggere, scelse un sassone bianco e liscio, di quelli posti attorno alla fontana, lontano dal vocio degli altri. Con un gesto del capo buttò indietro i capelli, prese un libro dallo zaino e si mise nella posizione più comoda possibile. Marco arrivò subito dopo, infaticabile ossessione. - Cosa leggi? Le fiabe dei Grimm? Lei alzò appena lo sguardo. Non aveva voglia di parlargli e non si sarebbe prestata, stavolta, al solito gioco che ai suoi compagni pareva piacere tanto. - Leggo un manuale sul come liberarsi dai rompiscatole. - Oh, scusa tanto! - Le fece un inchino e se ne andò. Dopo poco, Sara lo sentì parlare con gli altri ragazzi e ridere. - Non te la prendere -. Era Carla, arrivata silenziosa a sedersi sul sasso accanto a lei. - Vorrei solo che mi lasciassero un po’ in pace. Carla staccò uno stelo d'erba, ci giocherellò avvolgendoselo intorno a un dito. - Non ti sei mai chiesta perché Marco ti tormenti tanto? - Perché ce l'ha con me, immagino. - Non dire cazzate: fa così perché gli piaci. Sara la fissò stupita. - Non mi sembra il modo migliore per farmelo sapere. E comunque non ci credo. - Senti, - le disse Carla seria, - io non ho ancora capito se tu sei davvero suonata o se ti diverti a prenderci in giro tutti. - Cioè? - Cioè un corno. Sei molto carina ma non dai spago a nessuno, anzi, fai finta che i ragazzi non esistano. E poi, la solita storia degli gnomi del bosco… chi vuoi incantare? - Non mi credi, vero? - Lo vedi? Anche con me insisti. Con me, che sono la tua amica! - Non lo so se in questa scuola ho degli amici. Mi piacerebbe, ma mi pare che non interessi a nessuno. Carla scosse la testa. - Sei un caso disperato. - Non mi credete, e va bene. Mi sa che è meglio che di certe cose non ne parli più. Però ti giuro che è vero, è tutto vero, e la gente di qui lo sa bene che gli omini del bosco ci sono. Ci sono sempre stati, vivono qui da prima di noi. Hai sentito che il maresciallo della Forestale li ha fotografati? Carla rise. - Hanno fotografato anche il mostro di Loch-Ness, gli Ufo, i fantasmi. Scommetto che c'è perfino chi ha fotografato Dio, - disse, poi si alzò e se ne andò. Sara riportò gli occhi al libro, senza vedere le parole. D'accordo, pensò, se è davvero un problema così grande, non ne parlerò mai più. Ma avrebbe pagato qualsiasi cifra per poter dimostrare ai suoi compagni e a tutto il mondo che lei non raccontava balle, che non era pazza e che non era diversa dagli altri. Gianni e Serena camminavano per le strade del paese, eccitati e contenti come se fossero in vacanza. Intorno, appena screziate dalle bave argentate di una leggera foschia o di nuvole trasparenti e basse, incombevano le montagne enormi, massicce e scure di boschi; le guardavano di continuo, affascinati al pensiero di chi o che cosa poteva celarsi laggiù, nel fitto della foresta. L'aria era fresca e fina, così diversa da quella pesante di Bologna. Girare per le viuzze acciottolate, tra le belle e vecchie case di sasso dai tetti di arenaria scura, era un piacere, ma non dovevano dimenticare il motivo del loro viaggio. - Dovrebbe essere qui, - disse Gianni alzando lo sguardo a leggere il nome di una via. Un buon odore di pane appena sfornato li travolse, e prima di raggiungere la caserma della Forestale si fermarono in un bar a fare colazione, scoprendosi affamati come mai gli capitava a quell'ora del mattino. Suonarono il campanello della caserma ancora deliziati dal sapore dei panini al prosciutto. Fu lo stesso maresciallo, un uomo alto e robusto di mezza età, ad aprire e a farli accomodare in un ufficio dalle pareti coperte di mappe. L'uomo confermò che si, le creature del bosco le aveva viste più di una volta, sempre di sfuggita. - Corrono veloci, si nascondono, non fanno rumore. Sorprenderle è difficilissimo, un puro caso. Le prime volte pensavo a qualche animale, o a un inganno degli occhi: passaggi rapidi ad attraversare un sentiero, un guizzo tra gli alberi, cose del genere. Poi, una volta che ero fermo da parecchio tempo in un punto nascosto, colsi un movimento lontano e riuscii a trovarlo col binocolo: non era un animale, non era un'illusione. Da quel giorno mi sono sempre portato la macchina fotografica col teleobiettivo, ma prima di riuscire a fare quei due scatti sono passati otto anni. Otto anni, però io non mi sono mai dato per vinto. - Ma cosa sono? - chiese Serena. Il maresciallo ci pensò un po’, prima di rispondere. - Noi li chiameremmo gnomi, o folletti. I vecchi di qua li chiamano semplicemente «omini», e non dubitano affatto della loro esistenza. Quello che raccontano, però, adesso è considerato alla stregua delle favole: qualcosa che riguarda il passato, un mondo che non c'è più. E invece a quanto pare c'è, anche se i giovani ridono e non ci credono. Anzi, non ci pensano neppure, non gli interessa. Il fatto è che adesso in quei boschi non ci vive più nessuno: ci passa qualche gruppo rumoroso di escursionisti, di cercatori di funghi, e basta. - Prima ci vivevano? - chiese Gianni. - Be’, perlomeno ci lavoravano. I taglialegna e i carbonai ci trascorrevano mesi, abitando in capanne; e i cacciatori. Adesso gran parte della zona è diventata parco, con rigidi vincoli di protezione. Quei boschi sono molto meno conosciuti e frequentati ora di quanto non lo fossero un tempo. - Esistono altre… altre prove, oltre alle sue foto? L'uomo allargò le braccia. - Si dice che i monaci di Camaldoli, che sono quassù da secoli, ne sapessero qualcosa; si parla di scritti in proposito che avrebbero lasciato, ma che la Chiesa avrebbe fatto sparire. Chissà se è vero; all'eremo comunque lo negano. Nebbia grigia e galline nere La radio, da cui fino a un secondo prima era arrivata la voce di Neil Young che cantava Harvest, cominciò a emettere fischi e gemiti fastidiosi; sembrava che la nebbia, oltre a rendere difficile la guida, cominciasse pure a fare da filtro alle trasmissioni. Sergio sbuffò, mentre tentava con i tasti e le manopole di sintonizzarsi su qualche canale. Gli occhi fissi sulla strada, su quel poco che se ne intravedeva: qualche metro di asfalto che si perdeva in un grigio più vago, un niente cieco, su cui la luce dei fari si spandeva come zabaione nel latte. La radio continuava a gracchiare e a prorompere in esplosioni lamentose e stridii acuti. La spense. Mosse le spalle e girò la testa di qua e di là con cautela, stanco e indolenzito: la cervicale si era risvegliata e cominciava a torturarlo. Guidava da ore, e la situazione si era fatta insostenibile da quando, una trentina di chilometri prima, aveva deciso per un tentativo di scorciatoia. Scorciatoia un cazzo, pensò. Scorgeva ai lati della strada stretta e dritta, all'apparenza senza meta, i bordi scuri di quelli che dovevano essere fossati o canali. Lo spazio per arrestare la macchina in sicurezza non c'era, né fermarsi sarebbe servito a qualcosa. Erano le quattro di pomeriggio, l'incupirsi ulteriore della nebbia gli diceva che stava calando la sera. L'unica cosa da fare era procedere per cercare di arrivare da qualche parte. Di cartelli indicatori non se ne vedevano più da un pezzo. L'ultimo che aveva letto indicava Lancimago, il paese in cui doveva arrivare per incontrare un cliente, come distante dieci chilometri. Forse per un errore di rotta, per un incrocio saltato, una deviazione non vista, non solo il paese non era apparso, ma era sparito tutto il resto. Non aveva più incontrato una casa, un bar, un distributore, un segno della presenza dell'uomo. Controllò il cellulare inserito nel caricabatteria: naturalmente il campo era a zero. Tirò su col naso e si ravviò i capelli con un gesto rapido e nervoso e imprecò fra sé: Che cazzo! Quella era la pianura Padana, in fondo, mica la steppa. Dopo avere filato dritta e implacabile in quel deserto fumoso per un tempo infinito, la strada finalmente piegò a destra. Sergio accolse la novità come un segno propizio. Quella curva doveva significare qualcosa, portare da qualche parte. Intravide un vago alone giallastro davanti a sé. - Luci, - mormorò quasi incredulo. Stava arrivando in un paese. Magari non era quell'accidente di posto, Lancimago, ma non importava: avrebbe perlomeno potuto fermarsi per bere un caffè e chiedere informazioni, telefonare, sgranchirsi. Portò per un secondo lo sguardo sul sedile a fianco, raccolse il pacchetto delle sigarette. Quando gli occhi tornarono sulla strada, colsero, troppo tardi, il muoversi di una figuretta nera che attraversava. Frenò e strinse forte il volante, con un sussulto e un colpo al petto. - Porca troia… - sibilò. Le ruote erano passate sopra qualcosa. Vide alla sua destra uno spiazzo, intriso della luce di un'insegna e di una vetrata. Forse il parcheggio di una trattoria, o di un bar. Sterzò. Sentire sotto le gomme la terra e la ghiaia invece dell'asfalto gli diede un senso di sollievo. Fermò l'auto e girò la chiavetta per spegnere il motore. Si slacciò la cintura, tirò un respiro profondo e reclinò la testa all'indietro con gli occhi chiusi. Quando li riaprì trovò, oltre il finestrino, una faccia rossa e larga vicinissima alla sua, sotto un berretto marrone da cacciatore. - La Franceschina! - disse quella faccia. - Eh? - Ha ammazzato la Franceschina! Sergio aprì lo sportello a fatica, perché il tizio non accennava a spostarsi. Scese dall'auto sentendosi le gambe rigide per tutti i chilometri fatti in tensione tra la nebbia, e disse all'uomo: - Non capisco… - Era la migliore gallina di mia madre, e lei l'ha messa sotto, porco Giuda! Accanto all'energumeno se n'erano materializzati altri due, pure loro vestiti con giubboni da cacciatore. Anche lì, nell'aria aperta e umida, si sentiva che puzzavano di tabacco, di fritto, di campagna e di chissà cos'altro. Sergio annuì lentamente. - Be’, mi dispiace, - disse. - Ha attraversato la strada nella nebbia e non ci ho potuto fare niente. - La Franceschina! - esclamò di nuovo l'altro, girandosi verso i suoi due compari con un gesto sconsolato delle braccia, come se cercasse conforto. - Mia madre si dispererà, le verrà un colpo. La nostra gallina migliore! - Poi, prendendo Sergio per un braccio, gli ordinò: - Venga, su, venga a vedere se le dico una bugia! Sergio si lasciò condurre a qualche decina di metri di distanza, nella strada. Sull'asfalto c'era spalmata una larga chiazza di sangue e di penne nere. La fissò, senza trovare qualcosa da dire. L'umido gli penetrava sotto la giacca, gli infradiciava i capelli e l'umore. Ebbe un presentimento, brutto e scuro come quelle penne. Cercò di reagire, si scosse e si strinse nelle spalle. - Non so che farci, - mormorò, e cercò di ritornare verso l'automobile… Subito Faccia Larga lo bloccò. - Non sa che farci? - gli chiese, con un tono vagamente minaccioso. - Pensa di cavarsela così? - Vabbe’, - cercò di tirare corto Sergio, stanco e infastidito. - Gliela pago e non se ne parla più. Ma guarda te! Mi si butta ‘sto pollo sotto le ruote, e mi devo pure sentire… - Pollo? Pollo, la chiama lei? - gridò l'uomo. - E come devo chiamarla? Ornitorinco? Vuole che gliela paghi o no? L'uomo lo squadrò dalla testa ai piedi quasi con disgusto. - Ci sono cose che non hanno prezzo, - affermò. - Bene, - rispose Sergio. - Allora la faccenda si chiude qui. Scusate, ma io vado a pigliarmi un caffè e mi rimetto in viaggio, che di tempo da perdere non ne ho. Se non ha prezzo non la posso pagare, e amen. In fondo è giusto così, mica l'ho investita apposta. I tre si guardarono con un'espressione grave. Starsene lì nella nebbia in mezzo a una strada, intorno ai resti di una gallina spiaccicata, come se si trattasse di imbastire una veglia funebre, o un processo, aveva un che di surreale, persino di buffo. Ma Sergio non aveva voglia di ridere, e ne ebbe ancor meno quando uno dei tre disse: - Vada per il caffè, lo prendiamo anche noi. Dopo, però, lei non va da nessuna parte. Lo presero in mezzo fra loro, ignorando le sue proteste, e lo accompagnarono, quasi lo trascinarono, dentro il bar dall'altra parte dello spiazzo. Fece in tempo a vedere un bancone di legno, tavolini con sedie impagliate, il barista che lo fissava con un sorriso simile a una falce dipinto sul viso, a sentire odore di rancido e di ragú. Poi un'esplosione improvvisa nella testa, e tutto si spense. Si svegliò con un dolore sordo alle tempie e pensò di avere avuto un incubo. La gallina nera, gli energumeni. Si tirò su nella semioscurità, e si rese conto con una stretta alla bocca dello stomaco di non avere affatto sognato. Si guardò attorno e cercò di capire dove si trovasse. Sotto di sé aveva un materasso umido appoggiato sul pavimento, accanto ad altri letti improvvisati su cui giacevano diverse persone. Tossì, si passò una mano sulla faccia. Cercò il cellulare nelle tasche della giacca. Naturalmente non c'era. Era rimasto nella sua auto, oppure glielo avevano preso… Era tutto così confuso. - Ehi… - disse una voce alla sua destra. Si girò. Un uomo di mezza età, coricato su un fianco, lo fissava nella penombra. - Buongiorno, - biascicò Sergio, rendendosi conto di quanto quella parola suonasse, lì, strana e inadatta. - L'hanno portata qui ieri sera, - disse l'uomo. - Ma dove siamo? - In prigione, - rispose l'altro. - Ma che prigione? Che storia è questa? Non capisco. - Neanch'io, se è per questo. Sono chiuso qui da un sacco di tempo, credo almeno tre mesi. Era piena estate, quando mi hanno preso, e adesso fa freddo. Sergio sbarrò gli occhi incredulo. - Tre mesi! Ma chi sono? Che cosa vogliono? L'uomo scosse la testa. - Non lo so. Siamo una decina, qui dentro… e non ci dicono mai niente. Fu in quel momento che si sentì aprire una porta. Portarono qualcosa da bere e da mangiare. La nebbia era fitta, la luce scarsa, ma a Sergio parve persino bella, dopo parecchi giorni di un nulla scuro e fetido al chiuso della cella. Li avevano fatti uscire, tutti in fila fino all'argine, sotto il tiro dei fucili. I dieci prigionieri, stretti l'uno all'altro lungo il canale, con i piedi immersi in un'erba fradicia, si guardavano attorno in silenzio. Era la prima volta che Sergio poteva vedere bene in faccia i suoi compagni di sventura. C'erano tre ragazzi molto giovani, due donne sulla quarantina, un vecchio, tre uomini più o meno della sua stessa età. Tremavano per il freddo e fissavano i carcerieri armati che parlavano allegri tra loro. Alcuni cani correvano e abbaiavano intorno. - Allora, eccoci qua! - disse con una sorta di entusiasmo uno di loro, quello con la faccia larga che Sergio aveva incontrato per primo, quando aveva investito la gallina. - Adesso ci siete tutti: i nostri dieci concorrenti. La gara si terrà fra qualche giorno, precisamente il 25 novembre, dedicato a Santa Caterina. Santa Caterina, il gallo e la gallina… - canticchiò in falsetto. Sembrava euforico. Gli occhi dei prigionieri non lo lasciavano, come affascinati. - Che gara? - riuscì a chiedere una delle donne. - Che cosa volete da noi? Per l'amor di Dio, lasciatemi andare, voglio tornare a casa dai miei figli! Faccia Larga scosse la testa. - Su, non fate così! Voi siete dei privilegiati. Avrete l'onore di partecipare a una cosa che si fa solo ogni tre anni, e che si ripete da secoli. Volete sapere precisamente di cosa si tratta? Come scolaretti intimoriti, i prigionieri mormorarono un «sì» sottovoce e in coro. - Bene, adesso ve lo spiego. Noi qui abbiamo la migliore razza di galline nere che esista al mondo. Belle, e brave nel deporre uova. Le galline sono nere ma le uova sono bianche: candide come perle e bellissime. È incredibile che da un culo possano uscire cose tanto belle e perfette, vero? I compari dell'uomo risero di gusto, come se si fosse trattato di una battuta irresistibile. Faccia Larga si guardò attorno compiaciuto. - Dunque, dicevo, le uova. Noi conserviamo sotto calce quelle che vengono deposte nel giorno dell'Ascensione, che hanno dei grandi poteri, e le usiamo poi per la gara. Ci sono delle galline che fanno uova più speciali di altre. Galline campionesse. Mia madre ne aveva una straordinaria, ma uno di voi l'ha spiaccicata sulla strada -. Fissò Sergio in modo accusatorio, poi fece spallucce. - Vabbe’, era vecchia, comunque -. Dopo una lunga pausa a effetto, ricominciò: - Le uova dell'Ascensione servono a tanti scopi, ma quello più incredibile è che fanno trovare gli annegati. Si mettono nell'acqua, e se sotto c'è un corpo, viene a galla. Non vi sembra stupendo? La prigioniera che aveva parlato prima si mosse e si incamminò decisa. - Io ne ho abbastanza! - gridò in modo isterico. - Me ne vado! Non riuscì a fare più di tre passi, che la bloccarono. - Non ho finito di spiegare, non sia maleducata, signora, - disse l'uomo senza smettere di sorridere. - La gara consiste proprio in questo: ritrovare gli annegati. E voi sarete protagonisti. Sul gruppo delle vittime designate, strette l'una all'altra, parve passare una folata gelida. Nessuno ebbe la forza di parlare, né di muoversi. Li ricondussero verso il capannone basso e semidiroccato dove c'era la loro cella. Uno dei guardiani, camminando accanto a Sergio, gli disse: - Hanno parlato di te in tivù, l'altra sera, a Chi l'ha visto? C'era tua moglie che piangeva. E una gran figa, lo sai? Complimenti! Sergio soffocò un singhiozzo e continuò come un automa a muovere un passo dopo l'altro, svuotato di ogni energia. All'improvviso il più giovane dei prigionieri scattò e cominciò a correre, arrancando nell'erba alta e bagnata. Ci fu un fischio acuto e i cani si lanciarono a inseguirlo. Gli furono addosso in pochi metri. - Fermateli, fermateli! - ordinò Faccia Larga, che pareva essere il capo. Uno degli energumeni corse a raggiungere le bestie ringhianti, che stavano mordendo e sbatacchiando il corpo del giovane. Le tirò indietro a fatica, poi studiò il ragazzo che, raggomitolato a terra, gemeva e si riparava la testa con le braccia. - Niente, niente, - disse il carceriere. - Niente di grave. - Meno male, - sbuffò il capo con sollievo. - Se l'ammazzavano era un bel casino: mancano pochi giorni alla gara, e i concorrenti devono essere dieci esatti. Le regole sono regole, per Dio! I suoi compari annuirono con grande convinzione. - Comunque questa bravata non mi è piaciuta per niente. Bella riconoscenza per l'ora d'aria che vi abbiamo concesso! Oggi starete tutti senza mangiare e senza bere, così vi passa la voglia di fare colpi di testa. Nessuno ebbe il coraggio di fiatare. Una volta chiusi di nuovo nella loro prigione scura, i dieci si buttarono sui materassi. Sergio chiuse gli occhi, sperando di addormentarsi e di risvegliarsi scoprendo che si era trattato soltanto di un brutto sogno. Il mattino del giorno di Santa Caterina arrivò uguale agli altri, spento e nebbioso. Non ci fu bisogno del canto dei galli che ogni giorno, da qualche pollaio vicino, arrivava a strapparli a un sonno malato di incubi: nessuno aveva chiuso occhio. Nella notte lunghissima e buia si erano alternati pianti silenziosi, urla di rabbia impotente, sussurri e abbracci rassegnati. Un ragazzo, quello che già aveva tentato la fuga, verso le tre si avvinghiò alle sbarre dell'unica, piccola finestra e cominciò prima a tirare e a scuotere, poi a picchiarvi contro la testa fino a farsi sanguinare la fronte. Lo dovettero bloccare a forza, mentre una delle donne uggiolava come un cucciolo strisciando sul pavimento sporco di escrementi. Sergio si era accucciato in un angolo, con le mani sugli occhi. Non riusciva a controllare il tremito che gli muoveva i muscoli. Aspettava di sentire l'aprirsi della porta, e ogni tanto la fissava. Vinto dal bisogno di fuggire da tutto, cadde in un dormiveglia caldo e denso come febbre. Si svegliò di soprassalto solo quando l'uscio si aprì con un cigolio. Nella stanza irruppero la luce grigia del mattino assieme alle voci dei carcerieri. Si tirò su di scatto e, per la prima volta dopo più di trent'anni, si pisciò addosso. Con le mani legate dietro la schiena, in fila indiana, i dieci prigionieri camminarono verso un edificio massiccio scortati dai carcerieri coi fucili. Ai lati della strada, una moltitudine di facce, di uomini, donne e bambini nel vestito della festa. C'erano un paio di bancarelle in cui si vendevano dolci, e il clima era quello di una sagra paesana. Una bambina di cinque o sei anni osservava sorridente il corteo, con grandi occhi chiari; quando Sergio le passò accanto lo salutò con la manina, come faceva con tutti. C'era chi dava ai prigionieri pacche sulla schiena e chi offriva loro del cibo. Come se il loro stomaco avesse potuto accettare qualcosa. Nel cortile dell'edificio, ad aspettarli c'erano dieci donne, schierate una accanto all'altra. Tenevano in braccio, accarezzandole con fierezza, altrettante galline nere, che chiocciavano e muovevano a scatti la testa con gli occhietti inquieti. - Eccoci qua! Il grande giorno è arrivato! - gridò Faccia Larga. - Adesso i nostri concorrenti riceveranno il loro ultimo e meritato pasto, mentre voi, - disse rivolgendosi alle donne con le galline, - vi ritirerete in un'altra stanza. Quando avremo proceduto alle immersioni, potrete uscire e cominciare la gara. In bocca al lupo a tutte, e vinca la migliore! Ci furono applausi e acclamazioni. La gente del paese tifava per le donne e le galline come se fossero campionesse di qualche sport, chiamava i loro nomi, incitava. C'era persino qualcuno incaricato di raccogliere scommesse. I prigionieri, disorientati da tutto quel clamore, se ne stavano immobili, increduli e frastornati. Li fecero entrare in una camera e sedere a forza intorno a un lungo tavolo. Gli servirono caffè e fette di crostata, che nessuno toccò. Sergio si guardò intorno, in preda a una sensazione di vertigine. Quello che vide alle pareti lo colpì come un pugno allo stomaco e gli squassò il petto in un conato sterile e lancinante. C'erano decine di fotografie, con tanto di didascalie scritte in rosso, recanti nomi e date. Ritraevano cadaveri gonfi d'acqua buttati sull'erba, contornati da gente sorridente. Accanto a ognuno di questi, c'era una donna che sollevava trionfante un uovo come se si trattasse di un trofeo. Le ultime cose che Sergio sentì furono un grido e un tonfo sordo, poco distanti da lui. Lo tenevano fermo davanti a uno stagno, uno dei tanti di quella larga plaga acquitrinosa coperta di nebbia. Alzò gli occhi, vedendo un grande uccello che planava lento. Lo seguì con lo sguardo, con un desiderio doloroso di poter avere le sue ali, per volare via, lontano da quel posto di morte e di follia. Poi lo spinsero con forza. E sopra di lui ci fu solo l'acqua fredda della palude. Cenerentola 2000 Tutti hanno il bicchiere in mano, tutti tranne lei. Calici lunghi e sottili, velati, lo champagne che c'è dentro deve essere molto freddo. O almeno crede, che sia champagne. Lei non beve mai vino, non le piace, le fa venire mal di stomaco, oltre a farle girare la testa così tanto che poi, magari, si dimenticherebbe di guardare l'orologio. Si sposta camminando piano da una stanza all'altra, per fare pochi metri a volte ci vogliono dieci minuti, tanta è la ressa, tanti sono i bicchieri tenuti nelle mani che non devi urtare. E dieci minuti sono tanti, per chi può restare alla festa solo un'ora, un'ora e non un secondo di più. C'è un sacco di gente, di bella gente. Le ragazze che hanno sfilato sulla passerella sono alte e stupende; ma non quanto lei, forse. Anche se ha solo quindici anni, Elisa sa di essere speciale. Non lo sapeva, prima delle feste, prima di accorgersi di come tutti gli uomini, dai più giovani ai più vecchi, si fermino e si voltino a guardarla, ad ammirarla. E una sensazione straordinaria, sentirsi ammirata. E fantastico, come aggirarsi in quel palazzo che ha tutti i soffitti dipinti, i tappeti, i bagni grandi come appartamenti, le scale di marmo. Quando è lì ha poco tempo, ma in bagno ci va sempre, anche se non ne ha bisogno, perché c'è da incantarsi a vedere quelle ceramiche così lustre e a sentire quel profumo di pulito e di fiori, che più che un bagno pare un giardino. Lei l'Italia, fino a quattro mesi fa, l'aveva vista solo in televisione, e sapeva che c'è gente ricca, qua. Ma così ricca e così elegante, non credeva neppure che potesse esistere. D'altronde non credeva neppure che in Italia ci fosse gente povera, e invece c'è, eccome. Mica sono tutti stranieri, quelli che ha visto tante volte dormire negli angoli della stazione centrale, o certi che incontra sui vagoni della metropolitana, che ci leggi la miseria in faccia. L'Italia della televisione sembrava un posto dove tutti hanno una cucina con i mobili componibili colorati e un bel frigorifero pieno di cose buone, una macchina comoda e sempre pulita, e bambini che per andare a scuola hanno gli zainetti nuovi e tanti quaderni e penne e matite di tutti i tipi e merende gustosissime, e tutti si vestono con roba carina tipo Benetton, e vanno a mangiare fuori, magari al McDonald's, e lì come si sta bene, succede solo da McDonald's che si stia così bene, anzi, a dire la verità, a guardare la televisione pare che succeda in tutti i posti del mondo tranne che in Albania, da dove viene lei, che là non si stava bene proprio per niente, altrimenti non sarebbe scappata. Ma adesso sa che si può essere molto più ricchi di quelli che si vedono in tivù, o molto più poveri, anche in Italia. Quelli che vanno alle feste di Palazzo De Crignis dopo le sfilate di moda, i negozi di Benetton o i McDonald's magari se li potrebbero comprare per sfizio. Certo che lei non avrebbe mai immaginato, fino a qualche mese fa, di poter partecipare a serate come quella, con un abito del genere, che deve costare come la più cara delle automobili, e di far girare la testa a ragazzi che, se volessero, magari per sfizio potrebbero comprarsi anche tutta l'Albania. Guarda l'orologio - lo fa di continuo - e si accorge che mancano solo dieci minuti alla mezzanotte. Deve scappare. Peccato che le feste comincino quasi alle undici, che poi è un orario assurdo, per cominciare qualcosa. Lei, a casa, a quell'ora era sempre già a letto, e le strade del suo paese erano già deserte e buie, d'altronde quelle anche alle dieci, o alle otto, erano già deserte e buie, mica come qui, che tutta la notte le macchine girano, le persone corrono e le luci brillano. Casa. A volte le pare quasi di non ricordarsela più, a volte invece, quando si sveglia, crede di essere ancora là, e si aspetta di sentire la voce di Enver, il suo fratellino piccolo, o quella di sua madre che si lamenta per qualcosa, lei si lamentava sempre. Ci sono momenti che casa sua le manca, anche se non vedeva l'ora di andarsene; altri invece in cui è troppo contenta che sia lontana, al di là di un mare che non vuole attraversare mai più. Dieci minuti. Percorre una grande stanza e sente ancora su di sé tutti quegli sguardi, poi arriva in un corridoio e chiede alla cameriera il proprio soprabito. - Desidera che le chiami un taxi, signorina? - le chiede la donna, lei fa cenno di no con la testa ed esce. Appena fuori dalla porta, vola sulle larghe scale di marmo. Ha sette minuti, solo sette minuti. Corre più svelta che può, col cuore in gola, sbuca sulla strada, incerta sui tacchi alti si affretta sul marciapiede. C'è solo un isolato di distanza, ma non può assolutamente rischiare di fare tardi. E questione di vita o di morte, e non solo per modo di dire. La città è grandissima, e di giorno brulica di macchine, di gente, di rumori, di cose. Tantissime cose, che neppure in televisione ce ne sono così tante, sono più di quelle che si possono guardare o anche solo immaginare. Lei di giorno di solito non ha niente da fare, se non girare per la città, quando ne ha voglia. Se non ne ha voglia, o se fa brutto tempo, o se non si sente bene, rimane nella sua stanza. Perché lei adesso ce l'ha, una stanza, ed è una fortuna. Quando è salita su quel gommone assieme a suo fratello Dani, che ha tre anni più di lei, non sapeva cosa l'avrebbe aspettata, in Italia, ma si figurava che comunque avrebbe abitato in una casa, di quelle con la cucina colorata e il frigorifero pieno. Chi gliela avrebbe data, e come, e perché, non se lo chiedeva; nella sua immaginazione quella casa c'era e basta. E invece di case per lei non ce n'erano. E neppure un letto c'era. C'erano solo poliziotti, e treni, e freddo, e ancora treni e ancora poliziotti e gente, tanta gente, e stazioni e cartoni, di quelli sì, tanti, un mare di cartoni da buttarsi addosso di notte, dentro quelle stazioni, e ancora treni che arrivavano e partivano e gente, gente frettolosa con un posto dove andare e gente come lei, lenta, senza fretta di andare perché, poi, andare dove? Suo fratello era sparito dopo meno di una settimana e le aveva lasciato solo i suoi cartoni. Solo quelli aveva Elisa, e del tempo, un sacco di tempo per girare, vedere le cose, e cercare quelle che servivano per vivere un altro giorno. E oltre alle cose, i rumori, tutti quei rumori, uno sull'altro che poi non li distinguevi più, tutti i suoni di quella città, e tutte le facce, e tutto quel muoversi intorno a lei, tutto quel movimento che le dava le vertigini e una gran voglia di ficcarsi in un posto dove tutto fosse finalmente silenzioso e fermo. Finché quella mattina c'era stata la pioggia, una pioggia così forte e fredda e scura che non aveva neppure tentato di tornare alla stazione, ed era entrata in quell'androne, c'era il portone aperto, si era messa lì in un angolo e aveva pensato che nell'Italia della televisione non ci piove mai così forte, non fa mai così scuro. - Vaffanculo! - aveva detto guardando la strada che ribolliva d'acqua come sotto una cascata. «Vaffanculo» era una parola nuova, un po’ d'italiano lo sapeva anche prima ma quella parola no, comunque l'aveva imparata subito, l'aveva sentita tante di quelle volte. Poi lui era comparso nell'androne, uscendo dall'ascensore, e si era fermato a fissarla. Elisa si era tirata indietro i capelli lunghi e bagnati, il vestito fradicio fasciava il suo corpo e lei sentiva premere contro la stoffa i capezzoli duri per il freddo. Si erano guardati negli occhi, poi lui aveva chiesto: - Cerchi qualcuno? Lei aveva mormorato: - Vaffanculo, - e aveva girato la faccia da un'altra parte. Adesso mi manda via, aveva pensato, neanche in un androne posso stare quando piove, brutto bastardo. Ma se non lo guardo, se faccio finta di niente, magari se ne va e mi lascia in pace. E invece quell'uomo alto, elegante, sulla sessantina, le si era avvicinato inondandola di profumo e le aveva chiesto: - Hai freddo? Sei tutta bagnata, - e dopo due minuti lei si era trovata a salire in ascensore con lui, ed era entrata seguendolo in un appartamento immenso e luminoso, con pochi mobili, come la casa di un altro pianeta. Non aveva avuto paura, lui pareva troppo fragile, con quel profumo da donna, e troppo gentile, per spaventarla, poi faceva davvero troppo freddo, e la stazione era così lontana, e poi chi se ne frega, aveva pensato, e mentre lui le preparava un bicchiere di latte caldo e stava lì senza parlare, solo guardandola come se non avesse mai visto una ragazzina bagnata, lei aveva continuato a pensare «vaffanculo» ma aveva bevuto, aveva mangiato certi dolci piccoli e molto buoni, e intanto il calore di quelle stanze le era entrato nel corpo e l'aveva fatta sentire tanto bene e tanto forte che di paura ne aveva avuta sempre di meno. Il latte nello stomaco, il tepore di quella casa senza cattivi odori, e soprattutto il silenzio, il silenzio di un posto senza movimento, senza troppe facce, senza troppe cose, le avevano fatto allentare tutte le tensioni, sparire tutti i pensieri. Potrei sdraiarmi su quel divano e addormentarmi, aveva pensato, se solo lui la smettesse di stare qui a fissarmi come se fossi un animale strano. - Dovresti fare un bagno caldo, - aveva detto lui, e Elisa aveva annuito, e per la prima volta aveva visto uno di quei bagni lucidi e grandi. Poi lui, che aveva detto di chiamarsi Ruggero, si era fermato davanti alla porta aperta, mentre lei aspettava che se ne andasse per potersi spogliare, e le aveva detto: - Vorrei guardarti, mentre fai il bagno. Non temere, a me le donne non piacciono, non in quel senso, però vorrei guardarti, perché mi piace molto la bellezza: adoro la bellezza, e tu sei bella. Elisa si era bloccata, si era risvegliata da quella specie di torpore, o di sogno, e aveva misurato con gli occhi quanto spazio c'era per scappare, per volare via di lì, via da quella casa e da quell'uomo, via da quella trappola in cui s'era andata a ficcare. Poi qualcosa dentro le aveva detto che in fondo no, non c'era pericolo. Aveva di nuovo sibilato fra sé «vaffanculo, chi se ne frega» e si era spogliata, buttando in terra i suoi vestiti bagnati, si era immersa nella vasca che lui aveva riempito di acqua calda, e Ruggero era stato lì a guardare, ogni tanto i loro occhi s'incontravano, e alla fine le aveva dato un telo morbido con cui asciugarsi e abiti con cui rivestirsi. Aveva un armadio pieno di abiti da donna, di tutti i tipi, forse aveva una moglie, o magari se li metteva lui qualche volta, dopotutto aveva addosso quel profumo, e aveva un modo di fare così delicato che pareva una donna davvero. Poi l'aveva accompagnata in una sala grandissima, e lì di abiti da donna ce n'erano altri, altre decine, appesi ad attaccapanni, drappeggiati su manichini, disegnati sulla carta. - Sono uno stilista, - aveva detto. - Ti piacciono i vestiti? Sai, tu hai un corpo molto snello e ben fatto, acerbo come piace a me, sei alta, questi vestiti ti starebbero benissimo -. Poi l'aveva guardata chinando la testa da un lato: - Hai dei capelli splendidi, adesso asciugali, che poi vorrei pensare a una bella acconciatura. Elisa aveva sorriso, pensando: «Che strano, questo tipo», mentre beveva un altro bicchiere di latte caldo. Le due luci gialle a fianco dell'ingresso stanno lampeggiando, il portone sta per chiudersi. Appena in tempo, pensa Elisa trafelata, ancora mezzo minuto e rimanevo fuori, e a quel pensiero le corre un brivido addosso. Quel portone si chiude da solo a mezzanotte precisa, poi lo si può aprire solo col telecomando, e lei non ce l'ha, ha solo la chiave della propria stanza. Ruggero la fa dormire in quella camera, un vecchio garage che dà sul cortile, a pianterreno, le fa avere da mangiare, le fa usare il bagno del suo appartamento, sempre a patto di poterla guardare mentre si spoglia e si lava, ma il telecomando del portone non gliel'ha dato, forse non si fida di lei, oppure, chissà, ci tiene che rientri prima di mezzanotte. D'altronde, Elisa non vorrebbe proprio trovarsi da sola in giro per la città così tardi, così ben vestita, sarebbe pericoloso, lo sa bene. Quando dormiva in stazione tra i cartoni, si raccoglieva i capelli sotto un fazzoletto, addosso aveva un paio di jeans larghi e sporchi, che erano stati di suo fratello, tre strati di vecchi maglioni, un impermeabile rotto senza colore, nessuno poteva accorgersi che era bella, nessuno poteva pensare di derubarla perché si capiva bene che non aveva nulla che si potesse rubare. Ma con le scarpe dai tacchi alti, un abito da sfilata d'alta moda, la borsetta di pelle, il soprabito da tre milioni, i capelli freschi di acconciatura e profumati, il rossetto leggero e quell'alone di trucco azzurro a rendere ancora più grandi e belli i suoi occhi, be’, è tutta un'altra storia. A trovarsi di notte in stazione messa così, ci sarebbe da avere paura davvero. Entra nel garage, si spoglia e piega il vestito con cura, domattina ci tiene a restituirlo a Ruggero senza averlo rovinato e neppure gualcito, poi si butta sul letto e pensa a quel suo nuovo amico. Amico? Boh, chissà. Lui è gentile, però ci tiene a mantenere le distanze; la fa entrare in casa solo quando è ben sicuro che non arriverà nessuno, che nessuno potrà sapere della sua presenza; la usa da manichino, prova su di lei gli abiti, le fa i capelli con le sue mani, e ogni tanto le dà un vestito e l'invito per andare alle grandi feste di Palazzo De Crignis, dove si ritrova tutto il mondo della moda dopo le sfilate. Però poi per giorni interi non si fa vedere, spesso in verità è via, fuori città. Non ha moglie, non ha nessuno, vive da solo in quella casa che basterebbe per venti persone. È un tipo strano, sì. Però Dio lo benedica, perché lei adesso non ha più bisogno di cartoni, né di chiedere spiccioli in metropolitana, né di rovistare nei cassonetti dell'immondizia. Mettersi nuda davanti a lui non le pesa più, anzi, le dà quasi piacere, ha imparato a spogliarsi con movimenti più lenti e più dolci, a passarsi sulla pelle la spugna schiumosa con un fare sensuale che a Ruggero piace. Lui si accontenta di così poco, in fondo, e in cambio le dà così tanto, che non le viene neanche più da dire «vaffanculo», quando ci pensa. Per un po’ aveva addirittura sperato che Ruggero l'avrebbe fatta vivere con lui, in quell'appartamento, e l'avrebbe portata con sé in giro, magari dicendo a tutti che è sua figlia, o sua nipote, o la sua giovanissima fidanzata, o chissà che altro. Ma forse è meglio così, più libertà, meno impegno. In fondo è un tipo strano davvero, le donne non gli piacciono, «non in quel senso», come dice lui, e lei è pur sempre solo un'albanese che deve essere ben contenta della fortuna che le è capitata: un posto dove dormire, qualcosa da mangiare tutti i giorni. E poi le feste, Cristo! Ma chi l'avrebbe mai sognato di potersi trovare là, fra tutta quella gente elegante, a farsi ammirare dagli uomini più belli e più ricchi della città? Peccato solo per quel maledetto portone, che a mezzanotte si chiude su tutto e la fa tornare una ragazzina sola che dorme in un garage. Perché quella stanza è una fortuna, sì, ma quando lei ci torna dopo essere stata a Palazzo De Crignis, le appare per quello che in fondo è: un garage, e niente di più. Quel ragazzo lo ha visto anche le altre volte, a tutte le feste. Avrà poco più di vent'anni, ha i capelli scuri pettinati all'indietro e resi lucidi, come bagnati, da un gel che ci mette sopra. Il suo sorriso è di quelli che vedi negli attori del cinema, largo, bianco, il suo viso è abbronzato anche adesso che è inverno, veste molto bene, e la guarda. Si trova i suoi occhi addosso tutte le volte, e anche stasera è così, anche stasera lui sembra seguirla da una stanza all'altra, da un corridoio all'altro. Elisa non si fida degli uomini, e in realtà non è che ne conosca tanti. In Albania c'era sì qualcuno che la corteggiava, ma a lei non importava, anzi, dava fastidio, perché era già parecchio tempo che non pensava ad altro che a scappare via, verso l'Italia. E una volta arrivata qua, gli uomini non erano stati che facce tra le facce, migliaia di facce, troppe per stare a guardare se fossero belle o brutte. A pensarci bene, conosce solo Ruggero. E questo ragazzo. Perché non si sono mai parlati, non sa chi è, però alle feste se lo ritrova sempre accanto, e lui pare che vada a Palazzo De Crignis solo per seguirla con i suoi sorrisi. Elisa si siede su un divanetto miracolosamente libero, rifiuta il bicchiere che un cameriere le offre su di un vassoio, guarda alcune donne di mezza età che sfoggiano lunghi abiti neri, e senza alcun nesso con quello che sta osservando pensa a Enver, il suo fratellino. Si accorge che quel ragazzo le si è seduto accanto solamente quando si gira, e incontra il suo sorriso bianco. - Salve, - dice lui con una specie di inchino buffo e leggero. - Ciao, - gli risponde, poi muove di nuovo lo sguardo in giro perché non sa che cos'altro fare. Lui è davvero molto carino. - Sono Marco. Tu come ti chiami? - Elisa. - Sei di Milano? Elisa fa cenno di no con la testa. - Sei una modella? - No. - Non sei italiana, vero? Lei non risponde, si stringe nelle spalle, non le va proprio di dirgli che è albanese. Lui continua a guardarla sorridendo, dice qualcosa in un'altra lingua, potrebbe essere inglese, e Elisa l'inglese non lo sa, e già pensa di alzarsi dal divanetto e sparire tra la folla, anche se le piacerebbe moltissimo restare accanto a lui, poi si sente un trillo e il ragazzo estrae dalla tasca un telefonino e risponde, girandosi dall'altra parte come per non farle ascoltare quello che dice. Elisa si scopre a provare una fitta di gelosia; forse l'ha chiamato la sua fidanzata, e quell'idea la disturba. Come sono sciocca, pensa, certo che ce l'avrà, una fidanzata. Mentre lui parla al telefono, lei sbircia l'orologio. Non ha tempo, non ha quasi più tempo, la mezzanotte si avvicina di corsa, a ogni festa le lancette sembrano correre più svelte. Perché non è venuto prima a parlarmi?, pensa, io adesso devo scappare. Forse è meglio così, non so cosa dirgli, non so proprio cosa devo raccontargli di me, però è così bello averlo qui vicino. Poi Marco chiude la conversazione, si rimette l'apparecchio - piccolissimo - in tasca e torna a guardarla. - Ti vedo sempre, qui alle feste, - dice, - e tutte le volte che ho deciso di parlarti, poi non ti ho trovata più, sei sparita. Ma stasera finalmente posso conoscerti. Dunque, Elisa, di dove sei? Lasciami indovinare: sei… russa. Lei fa di nuovo no con la testa, getta uno sguardo rapido all'orologio. Nove minuti. Dovrebbe già stare correndo per le scale. Si alza a malincuore e dice: - Devo andare via. Il sorriso del ragazzo si spegne. - Come, via? La festa è appena cominciata. Dai, non puoi sparire anche stasera che finalmente riesco a parlarti! Elisa fa un gesto come per dire: non posso farci niente, e fa un passo indietro, senza riuscire a distogliere i suoi occhi da quelli di Marco, poi si gira e parte veloce verso la porta, mentre dentro sente tristezza, rabbia, impotenza. Lui la segue, continua a parlarle, un po’ in italiano e un po’ in inglese, lei si fa dare il soprabito dalla cameriera e guarda di nuovo nervosa l'orologio. Sei minuti. Oddio, pensa, stavolta non ce la faccio. - Elisa… dammi almeno il tuo numero di telefono, così ti chiamo. - Non ho il telefono. - Non scherzare! - Davvero, non ho il telefono, - dice lei cominciando a scendere veloce le scale. Marco la segue fino all'uscita, lei corre, lui la ferma tenendole un braccio, le porge il telefonino e dice: - Prendi questo, ti chiamerò qui. Elisa non sa che fare, il tempo passa, quel maledetto portone starà ormai per chiudersi. - Per favore, prendilo, - insiste Marco, e lei afferra il cellulare, dice: - Ciao, - e corre, corre. Le scarpe dai tacchi alti la fanno vacillare e incespicare, sempre correndo se le toglie, ansima, quel maledetto isolato pare più lungo delle altre volte, c'è bagnato in terra, cade una pioggia fine e gelata ma lei non la sente, e corre, corre. Quando gira l'angolo, subito vede le due luci che lampeggiano, poi quel pulsare giallo si spegne e lei dice: - Oh mio Dio, no! - e corre ancora, e infine si ferma davanti al portone chiuso, non riesce quasi più a respirare, vorrebbe gridare e piangere ma non ha neanche la forza di farlo. E adesso?, pensa, e adesso come faccio? Si appoggia al portone, si tira all'indietro i capelli già bagnati, poi si gira di scatto e comincia a premere il campanello. Dio, implora, fa’ che sia in casa, ti prego, fa’ che sia in casa e mi apra. Preme, preme, tiene spinto di continuo il pulsante, ma non risponde nessuno. Forse Ruggero è fuori, forse fra un po’ torna, potrei aspettarlo qui, pensa. Ma se non torna? Piove, in quella traversa è buio, un buio che fa paura. No, non posso restare qui. Potrei tornare alla festa, tanto là ci sarà gente fino quasi al mattino. Però c'è Marco là, e lei cosa gli direbbe? Che il portone si è chiuso e non può raggiungere il suo garage? Che è una clandestina albanese che non sa dove passare la notte? Pensa alla stazione, là c'è sempre luce e gente, però lei ha quel vestito addosso, e la borsa, e il soprabito elegante, e poi la stazione è così lontana, e nella borsa non ha neppure i soldi per una corsa d'autobus. Si rimette le scarpe, si incammina, adesso le viene da piangere davvero. Sa che un isolato più avanti c'è una viuzza che si allarga davanti a un grande negozio di alimentari munito di pensilina, e spesso sotto quella pensilina c'è gente che dorme tra i cartoni. Torna sulla strada principale, cammina veloce, accanto a lei sulla strada passano centinaia di automobili, i fari si riflettono sull'asfalto bagnato e nero, è passata la mezzanotte ma la città non dorme, forse non dorme mai. Svolta nella viuzza, avanza, il rumore delle macchine si perde alle sue spalle. Arriva dove c'è quel negozio, sotto la pensilina è quasi buio, ci sono un mucchio di cartoni. Li raggiunge, fruga, ne prende un po’, li ammucchia, li prepara, si stringe bene dentro il soprabito e si copre con quelli. Sarà una notte lunga, pensa, ho paura, in questo posto non ci ho dormito mai, e qui fa molto più freddo che in stazione. Vorrebbe avere addosso, invece di quel vestito bellissimo e leggero, tutti i suoi maglioni vecchi, e i blue-jeans, e le mutande di lana, quelle non le ha più messe da quando ha avuto quel garage caldo, ma adesso vorrebbe indossarle. Calma, pensa, sta’ calma. Fra sei o sette ore al massimo farà luce, quel maledetto portone si riaprirà e potrai tornare a casa. Sistema meglio i cartoni sotto e sopra di sé, si rannicchia più che può, poi chiude gli occhi. Quelle voci la strappano al dormiveglia. Non sa se sia lì da pochi minuti, o da qualche ora, si sente indolenzita, infreddolita e confusa. Però ci sono delle persone, degli uomini che si sono fermati davanti alla pensilina, nella strada buia. Parlano forte, in una lingua che non conosce. Vorrebbe rannicchiarsi ancora di più, scavarsi una tana, sparire, ma sta più immobile che può, trattiene addirittura il respiro. Sono vicini, molto vicini, adesso sono venuti sotto la pensilina, forse per ripararsi dalla pioggia, e continuano a parlare, sente che uno di loro dà un calcio a una scatola. Dio, fa’ che non si accorgano che sono qui, fa’ che se ne vadano, implora fra sé, e con gli occhi aperti nel buio, sotto i cartoni, sente che il freddo è sparito, il sangue corre veloce, la faccia sembra bruciarle. Poi quelle voci si allontanano un po’. Se ne vanno, se ne vanno, pensa, Dio ti ringrazio, vanno via. All'improvviso un trillo acuto la fa sobbalzare, un trillo che sembra venire da dentro di lei, e le ci vuole qualche secondo a capire cos'è. Il telefonino che le ha dato Marco. Con le mani lo trova, cerca di soffocarlo sotto il soprabito, vorrebbe spegnerlo ma non sa neppure come si fa, e intanto le voci si sono prima zittite, poi si sono fatte più vicine. Qualcuno le toglie i cartoni da sopra, e Elisa li vede, vede quei tre uomini che sono chinati sopra di lei. Parlano fitto, ridono, hanno occhi rapaci, uno di loro la prende per il bavero del cappotto e la tira su a sedere. Tutti e tre la guardano, il telefonino continua a suonare, e la guardano e ridono e lei sente di essere così terrorizzata da non potere né muoversi né gridare, il cuore le batte in gola. Uno degli uomini comincia a tirare per sfilarle il cappotto, a toccarla dappertutto, un altro fruga, trova il telefonino, lo spegne e se lo mette in tasca, poi prende la borsetta, ci rovista dentro e impreca. Elisa cerca di alzarsi in piedi ma la spingono giù sui cartoni, allora grida, e subito si ritrova una mano che le spinge forte sulla bocca. Si divincola, strattona, scalcia, loro la colpiscono in faccia e la tengono ferma, e lei vede una lama di coltello che luccica, sente quegli aliti che puzzano di vino, mani che la frugano, che la colpiscono ancora, e allora chiude gli occhi e li stringe più che può a cercare il buio. L'Uccisore GELNHAUSEN, GERMANIA Giugno 1934 Le campane della Marienkirche cominciano a suonare tutte insieme, insistenti. Hermann Maag abita sul fianco della collina, nella Alte Leipziger Strasse, sopra il centro della città vecchia e non lontano dalla chiesa, e quei rintocchi arrivano forti e fastidiosi. È sveglio già da tre ore, dopo un sonno breve, inquieto e tormentato da brutti sogni. Tre ore in cui ha ascoltato il silenzio della domenica mattina. Non un rumore in casa, pochi quelli esterni. Gli unici che hanno iniziato prestissimo la giornata sono stati gli uccelli; in giardino e nel bosco hanno dato il via al loro concerto fin dal primo chiarore dell'alba. Che avranno mai da dirsi, a quell'ora? Mamma si alza. La sente chiudere piano la porta della sua stanza, poi camminare fino alla cucina e armeggiare con l'acqua, le stoviglie, i fornelli. Lui invece vorrebbe che all'improvviso rifacesse buio, gli uccelli si zittissero come per incanto, sua madre tornasse a letto e cominciasse un'altra notte. E che il sonno arrivasse a cancellare i pensieri. Ho dodici anni, pensa. Sono ormai grande, sono forte e sano. Sono un tedesco, un bambino tedesco che milita nello Jungvolk e che fra un paio d'anni entrerà nella Hitlerjugend. Quindi devo farcela. Devo. Non vedo perché non dovrei riuscirci. Tutti gli altri lo sanno fare. Già, tutti gli altri lo sanno fare, e dicono che è così facile. Ma lui non sa nuotare. È questo il motivo per cui ha passato una notte quasi insonne. È il giorno del raduno al campo e lui, insieme agli altri Pimpfe del suo manipolo, dovrà affrontare e superare le prove per avere il pugnale. Sa che uno degli esercizi consiste in un percorso da compiere entro un tempo prestabilito; il suo tracciato a un certo punto incrocia il Kinzig, che bisogna attraversare a nuoto. Nei giorni precedenti ha fatto l'esame e non ha sbagliato una risposta. Ma la prova di oggi… Torna col pensiero a quel maledetto fiume. Una nuotata di dieci metri, in realtà. Cortissima. Pochi secondi. L'acqua è così bassa che si può probabilmente camminare sul fondo. Ma sulla sponda ci sarà il loro capo, lo Jungzugführer, ci saranno gli altri ragazzi. E poi, nel giorno della prova per il pugnale possono esserci anche dei grandi, a guardare. - Hermann… - Sua madre è entrata e lo chiama, convinta di trovarlo ancora addormentato. - Arrivo, mamma. Lei torna in cucina a finire di preparare la colazione. Adesso deve uscire da sotto il piumino. Finché ce l'avrà addosso, finché starà lì, sdraiato nel suo letto, il mondo sarà ancora quello di prima. Quando metterà i piedi sul pavimento e aprirà le tende della grande finestra che dà sul bosco, tutto cambierà. Comincerà il ballo e lui dovrà ballare. Uno, due, tre. Stringe i denti, tira via la coperta e si alza. E giugno, ma di mattina fa ancora fresco. Va in bagno, si lava velocemente. Gli fa male la pancia, l'intestino si contrae come un serpente infuriato. Torna nella sua camera e comincia a vestirsi. Prima la camicia marrone, poi i calzoncini neri, la cintura. Infine il bracciale con la S runica inserita in un rombo bianco. Si guarda allo specchio. È alto per la sua età, biondo. Sta bene con la divisa dello Jungvolk. Mette la mano sulla cintura, dove potrebbe esserci il pugnale; ma ancora non c'è, e chissà se ci sarà mai. Va nella sala. Babbo è già seduto a tavola, con gli occhi assonnati. La radio manda musica in sordina. Si siede senza parlare e guarda la tazza di latte fumante, il pane, il burro, la marmellata di mirtilli. Anche lo stomaco comincia ad agitarsi, fino a chiudersi del tutto. Hermann gli lancia un messaggio: «Non cominciare anche tu, non metterti sulla mia strada. Non oggi». Beve prima un sorso caldo dalla tazza, poi comincia a imburrare il pane. «Se non supero la prova, se mi metto a urlare in mezzo al fiume e dovranno venire a tirarmi fuori dall'acqua, mi ammazzerò. Stamattina potrebbe essere l'ultima volta che ti riempio con qualcosa: quindi piantala e fa’ il tuo lavoro». Lo stomaco sembra arrendersi a quella minaccia e accetta il cibo. Quando arriva nel Müllerwiese, il grande prato ai margini del paese, la rugiada brilla accecante sull'erba. Nonostante i suoi ordini, lo stomaco e l'intestino hanno ripreso a contorcersi. Ha freddo, anche se il sole fa già risplendere i colori del bosco, delle case ai bordi del prato e delle divise. Adesso i pensieri che l'hanno tormentato durante la notte e nel tragitto da casa al campo non hanno più un ordine, un senso: si sono trasformati in un'unica immagine, quella dell'acqua del Kinzig. Centinaia di volte si è seduto sulle sue sponde erbose, vi ha immerso le gambe, ha tentato di pescarci assieme al babbo. Era un amico, il fiume. Nelle ultime settimane è diventato piano piano il suo incubo peggiore. Gli altri Pimpfe lo salutano. Lui risponde meccanicamente, forse riesce persino a sorridere, ma non sa più con chiarezza cosa stiano facendo i muscoli della sua faccia, né quelli delle sue gambe, che sembrano intorpidite eppure lo spingono senza esitazioni verso lo schieramento dell'adunata. Sui pennoni vengono issate la bandiera tedesca e quella dello Jungvolk, con l'aquila d'argento in campo nero. Non c'è vento, e i due vessilli rimangono inerti, incapaci di muoversi nell'aria ancora intrisa di umidità. Fermi in riga ascoltano l'inno nazionale, poi l'Horst Wessel-Lied. Gli piace molto quella canzone, normalmente non può fare a meno di seguirla con la mente e con le labbra, di berla con tutti i suoi sensi. Ne avverte le vibrazioni, che sempre gli hanno trasmesso carica e vitalità. Ma sembra che stavolta gli altoparlanti la suonino solo per gli altri. Il suo stomaco spedisce verso la bocca un rigurgito acido. Vi si confondono i sapori della marmellata e del latte. Dio, fa’ che non mi venga da vomitare, pensa Hermann. Con la coda dell'occhio guarda verso i piccoli camerati schierati al suo fianco. Klaus sfoggia il solito sorriso, Herbert è una maschera di fierezza. Loro sanno nuotare. Suo padre e sua madre, quando è uscito di casa, gli hanno fatto gli auguri. Papà gli ha stretto forte la mano, come si fa con gli adulti, e la mamma gli ha ravviato i capelli col pettine bagnato e con alcuni movimenti delle sue mani esperte gli ha aggiustato meglio la camicia. Che strano. Non hanno mai mostrato molto interesse per la sua militanza nello Jungvolk, l'organizzazione della gioventù hitleriana per i ragazzi dai dieci ai quattordici anni. Quasi tutti i bambini ne fanno parte, è normale; così come è pressoché scontato che poi tutti passino, fino ai diciotto anni, nella Hitlerjugend. Anche le ragazze sono nei gruppi. Sua sorella Hilde ha diciassette anni ed è nel Bund Deutscher Mädel; prima è stata una Jungmädel. Nei gruppi si sta bene. Ci si sente uniti, si canta, si fanno letture comuni, gite, gare, marce; ogni tanto si parte per il campeggio, e là si vive a contatto con la natura e con i camerati, ci si rinforza il fisico e la mente, si capisce cosa vuol dire essere tedeschi e se ne diventa sempre più fieri. Prima di essere un Pimpf, Hermann era un bambino solo e un po’ timido. Oltre la scuola non c'era praticamente nient'altro. Suo padre lavora nelle cave di pietra, vicino al paese, e ha sempre avuto poco tempo da dedicargli. Solo la domenica ha potuto fargli compagnia, ma non sono mai diventati «amici». Hilde ha cinque anni più di lui e non ha mai sopportato di sentirselo attaccato alle sottane. Mamma è buona, ma non parla quasi mai. C'era un altro fratello, Gerd. È morto adolescente quando lui aveva quattro anni, e ne ha un ricordo vago e non sa quanto reale. Mamma, dice Hilde, da allora non è stata più la stessa. Non sa più cosa sia l'allegria, sembra voler riservare gran parte delle proprie energie e del proprio tempo a coltivare quel vecchio dolore. Cos'era, lui, prima di essere un Pimpf? A volte ci pensa e non si ricorda. Non sa più immaginare quella vita, quella vita di appena un anno e mezzo fa che sembra così lontana e vuota. I primi mesi nello Jungvolk sono stati difficili. C'era di continuo da misurarsi con gli altri, da imparare, da competere. Più di una volta si è sentito troppo debole, troppo piccolo. Ma col passare del tempo gli è sembrato, sempre più, che avere cose difficili da fare sia molto meglio che non avere niente da fare. Adesso ha degli amici, dei posti dove andare, dei programmi. Ha un orgoglio e dei sogni. Spesso pensa alla fascia con la croce uncinata che hanno al braccio quelli della Hitlerjugend, al fazzoletto nero fermato da un nodo di cuoio che portano al collo, alle loro bandiere biancorosse. Guarda con ammirazione, nelle parate, le camicie brune delle SA e il portamento delle SS. C'è un grande futuro da vivere. In mezzo, c'è solo quello stupido fiume. L'unico rumore è quello del suo respiro affannato e dei suoi passi di corsa sugli aghi degli abeti e tra gli arbusti. È partito da dieci minuti, sente di essere veloce e ha superato tutti gli ostacoli senza difficoltà. Perché l'unico ostacolo vero sta davanti a lui. Il terreno cala già verso il greto del Kinzig. Non c'è più tempo né per pensare, né per avere paura. Esiste solo la terribile impazienza di arrivare all'acqua. Di vincerla, o di affogarvi, o di morire di vergogna. Il percorso è praticamente circolare. È già passato sul fiume una prima volta, sul ponticello di legno; adesso deve attraversarlo a nuoto e tornare al vicino Müllerwiese. Tra i rami degli alberi intuisce il luccichio. Sulla sponda ci sono tre suoi camerati e due ragazzi più grandi. Il respiro si fa più veloce e duole nel petto. Fa per togliersi le scarpe, sempre fissando l'acqua. Non vogliono venire via. Si china e slaccia le stringhe, accorgendosi che gli tremano le mani. Gli tremano e sono gelide, nonostante tutto il suo corpo sia accaldato per la corsa. Scarpe e calzini ora sono a terra. Si sbottona la camicia con foga, rischiando di strappare via i bottoni. Un ragazzo raccoglie i suoi vestiti e parte nella direzione del campo. Hermann guarda la corrente che si muove lenta e senza rumore. Stomaco e intestino sono così irrigiditi che non corre neppure più il pericolo di vomitare o di farsela addosso. Prende la rincorsa, e prima avverte il freddo intenso dell'acqua che gli attanaglia la pelle sudata, poi ha la sensazione che mani forti e liquide lo afferrino e giochino col suo corpo come con un burattino. Sente i ragazzi gridare sulla riva. Agita le braccia e va giù. Non si tocca. Beve e spalanca di colpo gli occhi, che aveva chiuso appena entrato nel fiume, mentre sui timpani sente la pressione e il rumore sordo dell'acqua. Muove le gambe e prova una bracciata. È di nuovo fuori con la testa. Istintivamente si gira per tornare verso la sponda. I ragazzi lo guardano, quello più grande si sta togliendo in fretta le scarpe. Hermann cerca di emettere un grido che si trasforma in un gorgoglio, fa di nuovo dietrofront, affonda e riemerge un'altra volta, poi obbliga le sue braccia e le sue gambe a compiere i movimenti che ha visto fare tante volte. Va. Beve, sputa, non vede più niente ma va. Più che col corpo sta nuotando con tutta la forza e la disperazione della sua mente. Affonda di nuovo e stavolta sente la terra sotto i piedi. Si dà una spinta con le gambe verso l'alto: adesso potrebbe camminare, ma con i nervi tesi allo spasimo costringe ancora gli arti al nuoto. Poi l'acqua è troppo bassa per farlo, ma lui continua a sgambare e a sbracciare. Finalmente si alza e si accorge di avercela fatta. È finita. Il Pimpf Hermann Maag ha attraversato a nuoto il Kinzig, ha superato la prova e per un attimo sente di essere immortale. Riparte di corsa, a piedi nudi e con i calzoncini neri incollati sulle cosce, seguito dagli incitamenti di quelli sull'altra sponda. Non formula alcun pensiero, mentre corre a perdifiato. Nella sua testa suona a volume assordante l'Horst Wessel-Lied. È come accecato da una folgorante certezza: ci sarà per lui un futuro grandioso, come è vero che esiste il Führer e che esiste Dio. Dio e il Führer, anzi, sono in quel momento la stessa persona. Tra gli ultimi, radi alberi del bosco si vede già il Müllerwiese. Si accorge che si è alzato un po’ di vento non tanto per il freddo che arriva a dargli la pelle d'oca, ma perché vede che le bandiere adesso sono aperte nell'aria. Quando si ferma ansimando davanti alla tenda da campo, qualcuno gli butta addosso una coperta con cui asciugarsi. Il ragazzo di prima gli porge i suoi vestiti. Si mette le scarpe senza indossare i calzini, risponde come un automa a quelli che gli sono accanto e gli parlano, poi va in una delle latrine di legno che hanno eretto dove comincia il bosco. Si riveste, si soffia il naso con le dita. Si appoggia con la mano alla parete, tossisce e sente qualcosa che gli si muove dentro. Il vomito arriva in un fiotto violento. È una zuppa di acqua di fiume, latte, pane e marmellata di mirtilli. Si asciuga la bocca e gli occhi, sta per qualche secondo chinato in avanti, scosso da un tremito breve e feroce, poi si rialza, si ravvia i capelli bagnati, esce e torna fra gli altri. Il sole è alto e riscalda. Klaus spunta correndo dal bosco. Ha il solito sorriso stampato sul volto. Anche lui ha finito la prova. Mai come adesso Hermann sente di essere come gli altri, di essere uno di loro. Ed è la sensazione più bella che si ricordi di avere mai provato. Prima di coricarsi si rimette in divisa e apre l'armadio, nella sua stanza. C'è uno specchio applicato all'interno dello sportello. Si guarda. L'Hermann che vede è in apparenza uguale a quello del mattino, tranne che per il pugnale alla cintura. In realtà lui sa che niente è più come prima. Si sente diverso e migliore. Si spoglia, piega e ripone con cura la divisa e va a letto portando il pugnale con sé. Se lo rigira tra le mani, affascinato dalla compatta pesantezza del metallo e dal freddo della lama sulla quale è inciso il motto Blut und Ehre, Sangue e Onore. Si è fatto onore, quel giorno. Del sangue non ha avuto paura mai. E adesso non ha più paura nemmeno dell'acqua. Aprile 1938 Sulle colline dello Spessart biancheggia ancora qualche chiazza di neve. La primavera ogni tanto si annuncia con giornate di sole splendente, poi il vento e le nubi che arrivano da ovest e da nord sembrano sfogliare all'indietro le pagine del calendario, e suonano di nuovo la carica per le truppe dell'inverno e del gelo. Hermann mette la giacca blu sulla camicia marrone della Hitlerjugend. Dalla finestra guarda i falchi che volteggiano lenti sul bosco. E affascinato da quegli uccelli e dalla loro capacità di volare in alto, lenti e regali, sopra tutto e tutti. Sente un rombo di motori e vede passare, sulla strada che scende verso il centro, alcuni camion carichi di soldati. Chissà da dove vengono e dove vanno. Se ne incontrano ogni giorno di più. Vorrebbe salire su uno di quegli automezzi, qualunque sia la loro destinazione. La sua cittadina gli sta sempre più stretta, per non parlare della sua casa. L'inverno sembra avere inaridito e gelato in sua madre quel po’ di vitalità che rimaneva. Non parla mai, è sempre più chiusa in se stessa. C'è quotidianamente una battaglia per la radio: lui vorrebbe ascoltarla, lei no; da quando si sono fatte insistenti le voci di possibili azioni per espandere la grande nazione tedesca, pare a volte spaventata, a volte assente. Passa ore davanti alla foto di Gerd. Hilde rimane sempre meno tempo in casa. Adesso ha un ragazzo che è militare in una caserma di Offenbach, e quasi ogni giorno sale sul treno e va a incontrarlo quando è in libera uscita. Papà non fa altro che lavorare, e da tempo si è spenta ogni luce nei suoi occhi. Hermann non sa mai di cosa parlare con lui. A volte tenta un dialogo, ma i loro argomenti sono sempre così lontani. È come se suo padre non avvertisse l'elettricità e la grandezza dei tempi che stanno vivendo. Anche Hermann comincia a detestare, come sua sorella, il silenzio e l'abulia che si respirano in quelle stanze. Guarda l'orologio: è ora di uscire e di raggiungere i camerati. Ha appuntamento con Bruno nell'Obermarkt, una delle piazze del paese; di li andranno insieme prima alla casa della Hitlerjugend, poi al campo. Sua madre è in cucina. Lo guarda mentre raggiunge la porta, e nei suoi occhi c'è quell'espressione che sta a metà tra la rassegnazione e il rimprovero. Probabilmente si aspettava di essere salutata e sbaciucchiata come quando lui era piccolo. - Hermann, è freddo e forse pioverà, - dice. - Portati il cappotto. Lui si ferma costringendosi a una pazienza stizzita, e non vede l'ora di essere fuori. - È aprile, mamma. - Sì, ma il tempo è ancora così brutto… La fissa per qualche secondo, poi risponde con una frase del loro Reichsjugendführer, Baldur von Schirach, che gli piace citare spesso: - Noi camerati non siamo una gioventù del bel tempo. Esce, e nell'attimo in cui si richiude la porta alle spalle e sente sulla pelle e nei polmoni l'aria frizzante che sa ancora di inverno, tira un profondo respiro di sollievo. Mamma Inge lo guarda correre lungo la strada in discesa. Lei il bel tempo non sa più cosa sia, non lo riconosce neppure dal comparire del sole. Di mattina ha sempre voglia di piangere, poi piano piano scende su di lei un velo grigio, e la giornata si dipana lenta, fatta di gesti meccanici, di lunghi silenzi nella casa vuota, di strani pensieri. Non capisce perché, ma tutto sembra accadere senza che lei possa né comprendere, né partecipare. Il capogruppo spiega le regole. Metà di loro avrà un quarto d'ora di tempo per spargersi e appostarsi nel bosco tra il Kinzig e la cresta della collina. Gli altri dovranno scovarli, e cercheranno di sottrarsi a vicenda la «fascia della vita», quella con la svastica che portano al braccio. Chi se la fa portar via è «morto» e dovrà rientrare al campo. Sono trenta in tutto, si conoscono benissimo fra loro, ma, per non confondersi, quelli del primo gruppo indossano la fascia a rovescio, e partono di corsa. È una delle tante esercitazioni che fanno. Hermann è diventato bravo, è uno dei più forti e svegli. Ha sedici anni e il viso da ragazzino, ma nei muscoli e nel cuore si sente un uomo. È anche per questo che non sopporta Werner Schneider, il capogruppo. Lo ritiene uno scansafatiche e non capisce perché debba essere lui a guidarli. Forse occupa quella posizione solo perché è il nipote del Gauleiter della provincia. Quello che è certo, è che Werner non ha la stoffa del capo. Non è affatto il migliore negli esercizi fisici, è fra i più bassi del gruppo, porta gli occhiali. Quando si ritrovano nella loro sede, non fa altro che leggere ad alta voce e proporre canti. Parla poco di quello che sta avvenendo e che si sta preparando, dei soldati che si apprestano a portare le bandiere tedesche sul resto d'Europa. Per lui tutto si risolve nell'idea, più che nell'azione. Secondo Hermann non è un combattente. È un intellettuale. Forse è un buon nazista e potrà diventare un insegnante di letteratura, ma mai un buon guerriero. Ha uno spirito decadente che non va d'accordo con la concretezza della missione a cui sono chiamati; cita sempre un sacco di libri e di poeti, ma non sa smontare un fucile. La settimana prima, al campo, nel pomeriggio che doveva essere dedicato alla ginnastica, li ha fatti sedere in cerchio e si è messo a leggere i versi di un giovane studente, un certo Heinrich Anacker: Vivremo ancora domani? / O ci coglierà la morte? / Noi non ce lo chiediamo, / alziamo il capo nella fresca luce. / Tale è l'acerbo voto / che abbellisce il nostro cammino: / magia delle fila per quattro / quando in testa rulla il tamburo. Suggestivo, indubbiamente. Ma se Werner morirà, sarà per una polmonite o perché batterà la testa scivolando sul ghiaccio. Non sarà mai capace di morire con un'arma in mano, e il suono del tamburo per lui è solo musica, e non ritmo di battaglia. E se militare sarà, sarà un militare da fanfara, da parata e da discorsi commemorativi. Hermann glielo ha detto, dopo quella lettura. Ha riconosciuto che quella poesia era notevole, ma che la ginnastica sarebbe stata più utile. Werner allora ha avuto uno di quegli scatti d'ira che ogni tanto lo colgono disegnandogli chiazze rosse sugli zigomi, a malapena nascoste dagli occhiali. - Tu forse non lo sai, Maag, ma c'è qualcosa di grande, dietro quello che noi siamo: qualcosa che non si esaurisce nella forza del corpo e nella mira. È il valore della morte non è tanto nel saper uccidere, quanto nel saper morire. Comunque vuoi la ginnastica? - gli ha detto. - E allora andiamo! C'era fango, nel campo, e gli ha ordinato per almeno venti volte: - A terra! - Hermann si è buttato giù senza fiatare, e senza lamentarsi ha fatto trenta flessioni e due giri di corsa attorno al Müllerwiese. Alla fine si sono guardati negli occhi, e quelli del capogruppo brillavano ancora di una furia puerile. Adesso Werner è con lui, fra quelli che partono a cercare gli altri. Sembra che lo detesti, ma sceglie sempre di stargli accanto. No, non lo capisce. Hermann non capisce il suo capo e non gli piace. Il gruppo si divide, ma se lo ritrova ancora vicino. Werner non parla. È troppo impegnato ad ansimare nel salire la collina. Hermann, per dimostrare che invece a lui il fiato non manca, comincia a fischiettare l'Horst Wessel-Lied. - Se fischi, gli altri ci sentono, - dice Werner. Hermann smette. Il suo camerata ha ragione e lui si sente a disagio. Non sa cosa replicare, e la prima cosa che gli esce di bocca è un'allusione polemica alla discussione che hanno avuto la settimana prima: - Dovrebbe piacerti, questa canzone. Soprattutto il verso che dice: Alta la bandiera davanti ai morti che ancora vivono. Werner si ferma, si siede sul ceppo di un albero tagliato, si appoggia le mani sulle ginocchia, cerca di smettere di ansimare. - È una frase bellissima; ma scritta da Horst Wessel fa uno strano effetto. Hermann gli si para davanti, in piedi. - E perché? Wessel è morto assassinato a ventitré anni. È un martire del Terzo Reich. L'altro rovescia la testa all'indietro e ride. - Un martire! Ma tu lo sai come è morto, o conosci solo la fandonia che raccontano? - È morto assassinato, - ripete ostinato Maag. - Certo. Assassinato da un marito geloso mentre si stava facendo sua moglie, probabilmente ubriaco fradicio. Eccolo, il tuo eroe! Tu, Hermann, non sai niente della grandezza tedesca. Credi che sia nata qualche anno fa, mentre viene dalla storia di secoli e secoli. E non avrebbe bisogno di essere guastata da certe figure di cartapesta. Hermann non crede alle proprie orecchie. Guarda il suo capogruppo a bocca aperta. - Che stai dicendo, Schneider? - Niente, niente su cui io e te ci possiamo capire -. Si passa una mano sul viso sudato, e con un cenno chiama Hermann accanto a sé. - Siediti qui un momento, Maag. - A fare cosa? Mi sembra che abbiamo parlato anche troppo, io e te, e che adesso abbiamo altri impegni. - Siediti, ho detto. Ubbidisce. Werner, gli cinge le spalle con un braccio. - Non voglio litigare con te, Hermann; voglio esserti amico. E per quanto riguarda Horst Wessel, quello che ti ho detto prima è la verità, anche se capisco che sarebbe meglio non parlarne. Il fatto è che non sopporto neppure io di sapere come è morto: in un modo così banale, così squallido. Sai, uno dei nostri valori più grandi è quello del cameratismo. Deve esserlo. Perché se tu avessi letto qualcosa di Alfred Rosenberg, capiresti che… che la nostra grandezza è «maschile». Un tedesco non deve morire in quel modo per una donna. La sua mano passa dalla spalla alla testa del compagno, e gli accarezza i capelli. Hermann gli afferra il braccio e lo tira via, balzando in piedi. Ha gli occhi e la bocca dilatati. - Sei un finocchio, Werner! Un lurido finocchio; l'ho sempre pensato! Non sei degno della divisa che vesti, sei una vergogna per il nostro popolo, sei… - Non gli vengono le parole, e ha il viso rosso di rabbia furiosa. Schneider rimane immobile e non parla. - Sei uno sporco finocchio, un Untermensch, un inferiore, ecco che cosa sei! - Senza staccare gli occhi dal suo capogruppo, Hermann estrae dalla cintura il pugnale che si è guadagnato quando era un Pimpf e glielo punta al petto. - Quando torneremo al campo racconterò cos'hai cercato di fare. Lo racconterò, te lo giuro! - Hermann, io non ho cercato di fare proprio niente, - dice Schneider alzandosi. Maag mena nell'aria un fendente col pugnale, poi si muove verso di lui, sempre con l'arma in pugno. - Ti piace la morte, Werner? Vuoi provare la grandezza della morte, finocchio? Werner comincia a indietreggiare, inciampando ogni tanto nelle radici degli alberi. Le sue gote e i suoi zigomi passano da un rossore accentuato al pallore. - Hermann… - ripete. - Taci, schifoso, non pronunciare il mio nome! - e continua a spingerlo indietro col pugnale. Schneider non si è accorto di essere, ormai, sul ciglio del dirupo di una delle cave che feriscono la collina. Hermann invece lo sa benissimo. Misura la distanza, continua a parlare, ora a voce più bassa, e a insultarlo. Le sue orecchie cercano intanto di cogliere ogni rumore, i suoi occhi, a scatti rapidi, passano dal viso di Werner a ogni direzione del bosco. Nessuno deve vedere né sentire. Sta per uccidere per la prima volta, e l'unica emozione che prova assomiglia a una lucida e controllata euforia. Febbraio 1939 «Un malato di mente costa circa 4 marchi al giorno, un invalido 5,50 marchi, un delinquente 3,50 marchi. Rappresenta graficamente queste cifre. Secondo prudenti valutazioni, in Germania ci sono trecentomila malati di mente, epilettici, eccetera, in case di cura. Quanto costano costoro complessivamente all'anno, se per ciascuno ci vogliono 4 marchi al giorno? Quanti prestiti matrimoniali di mille marchi l'uno - con rinuncia a qualsiasi successiva restituzione - si potrebbero stanziare ogni anno con questi soldi?» L'esercizio di aritmetica è facile, e Hermann sa che lo risolverà in pochi minuti. Sposta lo sguardo dal foglio che ha sul banco alla finestra dell'aula. Oltre il vetro appannato si intuisce solo il biancheggiare della neve sui fianchi delle colline. Pensa, come fa spesso, al tepore del sole in quel giorno di settembre dell'anno prima, a Norimberga, durante «l'ora della gioventù» al Congresso annuale del Partito. Lo stadio gremito, le fanfare dei Pimpfe, i reparti della Hitlerjugend e delle ragazze nazionalsocialiste schierati in attesa gioiosa e spasmodica. Poi il saluto di Baldur von Schirach, e infine l'arrivo di Hitler sul palco, accolto dal boato di un Heil! gridato da sessantamila voci È stata la prima e unica volta che ha visto di persona il Führer, e non può scordarlo. Che grande onore e che grande fortuna, essere stato scelto per il raduno! Ha in mente ogni particolare di quell'avvenimento e di quei giorni: i preparativi a Gelnhausen, dove, dopo la morte di Schneider, è diventato capogruppo; la sfilata con i tamburi e le bandiere nell'attraversare Würzburg, tappa del viaggio verso Norimberga; l'ingresso ordinato e l'attesa nello stadio; i canti, le marce, le parole di Hitler. È stato quel giorno che ha capito di volere, più di ogni altra cosa al mondo, entrare nelle Schutzstaffeln, le SS. E sa bene qual è la procedura per coronare il suo sogno: a diciotto anni potrà fare la domanda; entro il 30 gennaio dell'anno successivo (ricorrenza della presa del potere del Partito) riceverà un documento provvisorio; e il 20 aprile, giorno del compleanno del Führer, presterà il giuramento. Questo, s'intende, se sarà stato accettato. Ha tutti i requisiti: è stato nello Jungvolk, nella Hitlerjugend, è sano e robusto. È ariano dall'orecchio sinistro (è da quello che si può riconoscere un ebreo, gli hanno insegnato) fino alla punta dei piedi: non teme l'esame dell'albero genealogico che viene compiuto su chiunque chieda di entrare nelle SS. Nella sua famiglia non ci sono malattie fisiche ereditarie. Ha tutti i requisiti. Tranne uno. Nella famiglia del candidato non debbono esserci neppure casi di malattie mentali. E sua madre, da alcuni mesi a questa parte, sembra perdere il proprio equilibrio psichico ogni giorno di più. Non esce quasi mai di casa perché ha paura degli spazi aperti e della gente, passa molte ore della giornata fissando il vuoto. A volte fa strani discorsi, senza senso, altre volte parla da sola o si rivolge a Gerd, che è morto da tredici anni. Un giorno è entrato nella sua stanza; lei era a letto, l'ha guardato e gli ha chiesto: - Sei tu, Gerd? - Sono Hermann, mamma. - Sono contenta che tu sia venuto a parlare un po’ con me, Gerd. Con papà è difficile affrontare l'argomento. Si tormenta le mani, scuote la testa, dice che si dovrebbe portarla da un medico specialista, o in ospedale. - Un malato di mente costa circa 4 marchi al giorno… - Hermann distoglie subito lo sguardo dal foglio che ha sul banco. Malata di mente. Sua madre. Lui e Hilde sono stati perentori con papà: della malattia di mamma non deve per il momento trapelare nulla fuori dalle pareti di casa. Già è difficile convincere i vicini che è a letto per una bronchite che non vuole guarire. La signora Müller spesso chiede di poterle fare visita, e si debbono inventare scuse nuove e sempre più imbarazzanti. «Non metterti sulla mia strada, mamma. Non farlo!», vorrebbe gridarle. Ma a che servirebbe? Torna all'esercizio. È bravo con i numeri, e finisce in pochi minuti. Dopo la scuola, Hermann non ha voglia di tornare a casa. Hilde è andata a Offenbach, papà è al lavoro. È chiusa in quelle stanze, nella semioscurità, magari imbambolata davanti alla foto di Gerd, o distesa sul letto con le mani che tormentano un fazzoletto, c'è lei. Lei che parla alle pareti, lei che non prepara più da mangiare. Ha la tentazione di comprare un paio di wurstel al chiosco del signor Hendler, ma lui gli chiederebbe di mamma. E poi, già il giorno prima si è fermato al chiosco, e qualcuno potrebbe domandarsi perché il giovane Maag non torni più a casa per pranzo. Senza mangiare percorre diverse volte la Langgasse facendo la spola tra l'Obermarkt e l'Untermarkt, le due piazze della città. Non c'è nessuno per strada; tutti, a quell'ora, stanno attorno a una tavola apparecchiata. Dà un calcio a un sasso, beve una sorsata d'acqua freddissima a una fontana, poi si dirige verso il Müllerwiese. Nel cielo grigio, i falchi roteano alti sullo Stadtwald innevato e sui prati cotti dal gelo. Hermann si ferma a guardarli, come sempre. Vorrebbe avere le loro ali e volare via, via di lì e da sua madre. Non lontano ci sono le rovine del Barbarossaburg, l'antico palazzo del grande imperatore. E là che lo portano i suoi passi. Si siede su una pietra e si stringe nella sua giacca blu. Pensa a quando, da piccolo, sua madre l'accompagnava qui al ‘burg in primavera: lei si metteva a parlare con altre donne, o leggeva qualcosa, e lui si scatenava a correre sull'erba. Ha fame e freddo: si alza, tira su il bavero della giacca e si avvia verso casa. Inge si aggira nella sala, lentamente. Va dalla porta alla poltrona, dalla poltrona alla porta. L'angoscia arriva a ondate che la sommergono; poi, proprio come fa un'onda, passa e lascia il tempo e lo spazio per i pensieri. Dieci minuti fa era in preda al pianto, incapace di controllarsi; adesso sente fame e pensa a Hermann. Guarda l'orologio: fra un po’ tornerà da scuola; anzi, dovrebbe essere già qui. Va in cucina, prende una padella e fa sciogliere il burro mentre sbuccia le patate. Le mette a friggere, muovendole ogni tanto col cucchiaio di legno, poi scende in cantina a prendere il prosciutto. Non c'è tempo per preparare nient'altro, affetterà un po’ di quello. Mentre risale le scale, arriva prepotente il pensiero di come sarà il pomeriggio. Hermann uscirà come ogni giorno, Hilde è via, Karl è al lavoro. E lei dovrà trascorrere e contare le ore in attesa della sera, e non c'è fatica più grande, non c'è sofferenza più forte. Si siede su un gradino col prosciutto fra le braccia e lo culla come un bambino, mentre arrivano il panico, la stretta alla gola che ormai conosce bene, e le lacrime. Non è mai stata così male in vita sua, e non sa perché. Non capisce che cosa le stia succedendo: sa solo che è terribile, insopportabile, peggiore di qualsiasi incubo. Vorrebbe morire. Quando la marea della disperazione sale nella sua mente così forte da farle battere la testa contro il muro, pensa che uccidersi potrebbe essere una liberazione. Se vivesse sola, se non ci fossero i figli e Karl, l'avrebbe già fatto da un pezzo. Morire; andare da Gerd, se c'è un aldilà, o dormire in pace per sempre. La stretta si allenta; Inge si rimette in piedi e si asciuga le lacrime col dorso della mano che odora di prosciutto. Odore. I sensi tornano a dare le loro informazioni, e si accorge del puzzo di bruciato e dello sfrigolio acuto che arrivano da sopra. Dio mio, le patate! Va su svelta: il piano è invaso da un fumo acre e denso, la padella ha quasi preso fuoco e dentro c'è solo una crosta annerita. Spegne il fornello, cerca di rimediare scottandosi le mani, e intanto qualcuno bussa forte e di continuo alla porta. Il pianto arriva con violenza, impossibile da trattenere, come un fiotto di vomito. Sta per andare ad aprire, poi si accorge di avere la padella in mano. La getta nell'acquaio, fa un giro smarrito intorno al tavolo della cucina, singhiozzando. I colpi alla porta si sono fatti più forti e frequenti, e una voce di donna la chiama. È la signora Müller. Già nell'attraversare il giardinetto, Hermann si accorge che in casa c'è qualcuno. Sente parlare perché una finestra, dalla quale esce rotolando verso l'alto del fumo scuro, è aperta. Sale i tre gradini; la porta è solo socchiusa. Il corridoio è invaso dalla puzza di bruciato. Si affaccia in cucina: c'è disordine, qui il fumo è ancora più denso e non c'è nessuno. Dalla sala arriva la voce della signora Müller. - Sei tu, Hermann? Senza rispondere entra nella stanza dove sua madre, seduta in poltrona, sta piangendo silenziosamente, piegata in avanti, le braccia conserte. Un filo di muco le cola da una narice. - Hermann, - dice la signora Müller, - ho visto del fumo, prima, e sono venuta subito. Tua madre… tua madre sta male, e io non… - Lo so che sta male. Probabilmente ha la febbre alta: le capita spesso in questi giorni. La signora Müller lo guarda senza parlare, poi si gira verso la donna e le mette una mano sulla spalla. - Inge? Inge? - La lasci stare, signora. Adesso l'accompagno a letto io, poi le misuro la temperatura e magari chiamo il medico. - Inge prima mi diceva che il medico non l'ha ancora vista, che non sta facendo una cura. Io credo che… Hermann le si mette davanti, irrigidito. - Lei non deve credere proprio niente. È mia madre e ci penso io. Lei annuisce, poi guarda Inge, che fissando il pavimento continua a piangere silenziosamente, l'accarezza sui capelli e dice: - Adesso vado, se non avete bisogno di me. Fra un paio d'ore torno a vedere come sta. - No, signora Müller. Io non la voglio in casa mia. Lo guarda a bocca aperta. - Ma Hermann… - Non venga più. Non voglio in casa chi dava ospitalità agli ebrei. - Ospitalità agli ebrei? - Già. Fino a due anni fa, signora Müller, al piano di sopra di casa sua abitavano i Rosenthal. Se n'è scordata? - Erano miei inquilini che pagavano l'affitto, quale ospitalità? Poi li ho fatti andar via, e tu lo sai… - Io so anche di aver sentito il signor Müller dire qualcosa di molto sgradevole a proposito del Führer. Lei continua a guardarlo, fa un passo indietro e impallidisce. - Non è vero, Hermann! Perché stai inventando questa cosa? La fissa negli occhi senza muoversi, senza che il suo viso cambi espressione. - Mi sta dando del bugiardo? A me, il capogruppo della Hitlerjugend di Gelnhausen? A Hermann Maag, decorato per il coraggio dimostrato nel recuperare dalla cava il corpo del povero Werner Schneider? A me, rappresentante della gioventù hitleriana della nostra città al raduno di Norimberga? Là ho conosciuto von Schirach, - continua, mentendo, - e spesso ci scriviamo. A ogni frase Hermann ha alzato un poco il tono della voce, e la signora Müller si è fatta sempre più pallida e più piccola. - Hermann, ma perché… - Signora, lei se ne stia a casa sua e non si interessi della bronchite di mia madre. Le ripeto che non voglio qui gente che ospitava ebrei e che parla male del nostro Führer. Non mi costringa ad andare a fare due chiacchiere con la Gestapo. La donna, ora, è veramente disorientata e ha paura. Gli occhi azzurri del ragazzo sembrano trafiggerla. Indietreggia di qualche passo, guarda Inge che continua a stare piegata su se stessa in poltrona, indifferente a quella discussione, incontra di nuovo gli occhi di Hermann, poi se ne va. Lui corre alla finestra e la segue con lo sguardo finché entra in casa. L'ha spaventata e sa che, qualunque cosa succeda, se ne starà alla larga e non si interesserà più alle faccende della famiglia Maag. Sua madre è andata a letto. Hermann è seduto in poltrona, le mani sui braccioli, lo sguardo fisso sulla parete dinnanzi senza vedere i ritratti dei nonni e del fratello morto. Non c'è tempo, non c'è più tempo. La signora Müller probabilmente tacerà, ma la cosa, ad ogni modo, non potrà essere tenuta nascosta a lungo. Guarda l'orologio. Sono le sedici e fra meno di due ore suo padre rientrerà, poi arriverà anche Hilde. Si alza, fa alcuni passi nella stanza, si appoggia al tavolo. Si passa una mano nei capelli, poi, prendendo una decisione improvvisa, va verso la stanza di sua madre. Vi si ferma davanti ad ascoltare. Nessun rumore. Socchiude la porta e guarda nella semioscurità. Inge è rannicchiata sotto le coperte, sul bordo del letto a due piazze. Si toglie le scarpe, gira attorno al letto, prende il cuscino di suo padre, e sempre in silenzio e con gli occhi fissi su di lei, le va accanto. Inge si muove, lo guarda. - Sei tu? Sei tu, Gerd? - Sì, sono io. - Gerd… - dice tirando fuori un braccio da sotto le coperte e cercando di accarezzarlo. Hermann con un gesto rapido le mette il cuscino sul viso e spinge. Il braccio di sua madre si muove nell'aria, afferra il suo, mentre tutto il suo corpo prima si inarca, poi comincia ad avere contrazioni brevi e forti, e le gambe scalciano sotto le coperte. Preme ancora più forte. Sente la testa di lei che riesce a muoversi, allora sale sul letto, le si mette sopra a cavalcioni e così riesce a manovrare e a premere meglio il cuscino. Inge ha ancora qualche sussulto, il suo corpo si irrigidisce per qualche secondo, infine si rilassa lentamente. Hermann continua a premere finché le braccia non gli dolgono per lo sforzo. Quando solleva il cuscino, sua madre è morta. Accende la luce, si accerta che sulla federa non siano rimasti segni evidenti, rimette il cuscino al suo posto e ricompone il viso della donna, chiudendole la bocca e gli occhi. Poi aggiusta le coperte, cancellando le tracce del suo debole dibattersi. Spegne la luce, va nella sala, prende il termometro e lo avvicina alla stufa. Quando segna quaranta gradi, lo porta sul comodino di sua madre assieme a un mezzo bicchiere d'acqua e a una confezione di sciroppo per la tosse che prende dalla credenza. Infine esce e quasi di corsa va a suonare alla porta del dottor Gerber, che abita accanto alla St Peterskirche. L'anziano medico viene ad aprire in vestaglia. - Ciao, Hermann. Cos'è successo? - Mia madre, dottore. Ha la febbre alta, delira, mi sembra che stia davvero molto male. - Entra pure. Dal corridoio scuro passano all'ambulatorio. - Falle prendere subito un terzo di bicchiere di questa, - gli dice porgendogli una boccetta, - e falle impacchi freddi sulla fronte. Io arrivo fra una ventina di minuti, il tempo di vestirmi. - Grazie dottor Gerber. A fra poco. - A fra poco, Hermann. Torna a casa, sempre a passo svelto. Vede nel giardino di fronte al suo il signor Würzig, e lo saluta in fretta, accennando a correre e assumendo un'espressione spaventata. - È successo qualcosa, Hermann? - gli chiede l'uomo. Lui si ferma ansimando con le mani sui fianchi. - Mia madre sta malissimo. Sono andato a chiamare il dottor Gerber. L'uomo, che stava coprendo alcune piante per ripararle dal gelo, si pulisce le mani sui calzoni e gli viene accanto. - Se vuoi vengo a dare un'occhiata, e aspettiamo il dottore insieme. Hermann annuisce. Attraversano la strada ed entrano in casa. Cinque minuti dopo, il signor Würzig sta già camminando svelto verso la cava di pietra dove lavora Karl. PROVINCIA DI RAVENNA, ITALIA Novembre 1944 La pioggia è caduta abbondante per tre giorni. Dicono che il tempo è sempre così brutto per via delle cannonate e delle esplosioni. Chissà se è vero. Quello che è certo è che la campagna è ormai ridotta a un mare di fango in cui spuntano, come funghi velenosi, le ferite e gli avvallamenti prodotti dalle granate. È il mondo di sempre che si è messo la maschera, che si è trasfigurato, che mostra i segni di una terribile malattia. Ogni giorno succedono cose che nel piccolo universo del paese di San Pancrazio (un migliaio di abitanti appena) sono come colpi di bastone sul corpo di un bambino. Eppure questo bambino non grida. Il dolore, il lutto, la paura, la sofferenza sono diventati pane quotidiano. Un pane nero come quello che compare, sempre più scarso, sulle tavole. Non è più possibile riconoscere e misurare il tempo. Ci sono ore lunghe come anni, momenti in cui l'orologio sembra del tutto fermo, in un'attesa senza respiro; poi può accadere in un lampo quello che una vita intera non potrà cancellare. E lo spazio? Gli Alleati sono a dieci chilometri, forse meno. Ma che significa dieci chilometri? Con che cosa li si può misurare? Col trascorrere delle settimane? Col numero dei morti? Con quello dei colpi di cannone e delle bombe che ancora dovranno cadere? Francesco cerca di procedere sul bordo del fosso, dove la gramigna fradicia e avvilita dell'autunno impedisce perlomeno di affondare fino alle ginocchia. E poi, gli ha detto il nonno, sulla riva non ci sono le mine. Del resto, se ci fossero, lui sarebbe saltato in aria già da un pezzo. Tutti i giorni fa quel percorso con la sporta piena di quel po’ d'erba che riesce a trovare e di qualche pugno di granturco. Tocca a lui, che ha nove anni, portare da mangiare alle galline nel «pollaio segreto». Sono solo tre, per la verità, non fanno più uova, ma la mamma non le vuole uccidere; dice che le mangeranno quando tornerà papà. Ma chissà se tornerà davvero; lui si è quasi dimenticato di com'era il suo viso. Tengono nascoste le galline in una cavità ricavata dentro una catasta di fascine perché non le trovino i tedeschi e non facciano la fine del maiale e dei conigli. Francesco ha visto, quando se li sono venuti a prendere; e ricorda che, quando se ne sono andati con le bestie ammassate su un carrettino, il nonno piangeva. E non per gli animali, gli ha detto dopo: piangeva per il sollievo di non essere stato lui a dover salire sul carro per essere condotto chissà dove, come è capitato ad altri del paese. Da San Pancrazio hanno già portato via i cannoni. Per una notte intera, dalle postazioni sotto l'argine del Montone, si sono sentiti rumori di motori e comandi urlati. Dicono che hanno spostato tutto verso Ravenna, o verso il Senio, perché stanno per arrivare gli Alleati. Nel paese è rimasto solo un reparto di SS, e negli ultimi giorni la loro presenza è diventata più pesante che mai. Girano di continuo a razziare dalle case tutto quello che trovano, entrano con i fucili puntati e gridano cose che non si capiscono. Nessuno ha più un pugno di farina, una bestia nella stalla, una damigiana di vino. Si mangia quello che c'è, cioè quasi niente. Francesco ha sempre fame, e di notte sogna roba buona: pane bianco, carne cotta sulle braci, pasta condita con le rigaglie di pollo o col ragú di maiale. Quello che si mangiava una volta. Una volta. Sembra tutto così lontano, eppure la fame vera è arrivata solo da pochi mesi. Vorrebbe mettersi a tavola riempiendosi a sazietà, veder tornare babbo che da un anno e mezzo non scrive dalla Russia, e dormire una notte intera senza svegliarsi per la paura. La notte è il regno oscuro di Pippo. È solo un piccolo aereo, ma è sinonimo di terrore. Nessuno lo ha mai visto. Quando fa buio si sente il rumore del suo volo e ogni volta cade qualche bomba che va a colpire una casa, a distruggere, a uccidere chi ha avuto la sfortuna di essere nel posto sbagliato. Lui se l'immagina come una poiana tutta nera che rotea nel cielo, a becco aperto e con gli occhi rossi che scrutano la campagna. Quand'era più piccolo tremava nell'ascoltare le fiabe dove sempre c'era un lupo cattivo, o un drago, un orco, una strega. Adesso il lupo si chiama Pippo, ha le ali ed esiste davvero. E la paura non passa mettendosi a letto e tirandosi le coperte fin sopra la testa: anzi, è quello il momento, quando tutto tace nella casa e nei campi e la porta è ben chiusa, che il pericolo arriva ronzando nel cielo nero. Ci si potrebbe nascondere in una casa di legno, di pietra o di ferro, come le ochine della favola, che non servirebbe a niente, non farebbe differenza. Pippo ti scova dovunque, e se decide che tocca a te, non c'è niente da fare. Francesco arriva alla catasta delle fascine, si guarda attorno, poi ne toglie una e in fretta butta dentro il contenuto della sporta. Controlla che le galline abbiano da bere, poi richiude il «pollaio segreto», mette nella sporta un po’ di stecchi, si allontana di qualche decina di metri e va a frugare tra le foglie rimaste nel filare delle viti. Qualche chicco d'uva si trova sempre, ed è meglio di niente. Si ferma all'improvviso col braccio alzato tra i tralci e ricorda. Si ricorda che è l'11 novembre, il giorno di San Martino. Quando ancora c'era babbo, quando ancora non si soffriva la fame e non piovevano le granate, quando ancora non c'erano i tedeschi… insomma, qualche secolo prima, quel giorno era una festa. Si spillava il vino nuovo, si mangiavano le castagne arrivate dalla collina, in qualche posto si ballava. E loro, i bambini, nella sera non ancora diventata il regno di Pippo e dei calci sferrati alle porte da uomini urlanti, giravano casa per casa portando zucche svuotate con dentro una candela accesa. Le tenevano infisse su lunghi bastoni, le facevano affacciare alle finestre, e la gente rideva fingendo di avere paura e per allontanarli offriva dolci e castagne. Una bella fetta di pane bianco, versarci sopra il vino rosso nuovo, dolciastro, poi coprire tutto con un velo di zucchero. Francesco deglutisce per la voglia e gli sembra di sentire davvero il sapore. La sera di San Martino di qualche anno prima era stato Teseo ad aiutarlo a svuotare la zucca, facendole con un coltello gli occhi e una bocca ghignante. Era sempre per casa, Teseo, perché amoreggiava con sua sorella Anita. Era buono, con un gran ciuffo di capelli chiari. Quando l'ha visto fradicio di pioggia, impiccato, dondolante da un ramo della quercia grande del crocicchio, senza le scarpe e con i calzoni abbassati fino alle ginocchia, non poteva credere che fosse lui. Non aveva più la stessa faccia, sembrava un fantoccio, una marionetta rotta e buttata via. Sul petto aveva un cartello su cui si scioglieva e si scoloriva la scritta: Bandito. È il 14 novembre e compie gli anni. Mamma è riuscita a procurarsi il piccolo paracadute di un bengala e gli ha cucito una camicia. È stoffa buona, forse è seta, ed è un bel regalo. Ma nonostante questo, che compleanno è mai? Nella notte hanno ricominciato a tuonare i cannoni. Si dice che sparino da San Pietro in Trento per fare piazza pulita dei tedeschi. In realtà hanno solo distrutto sei case, ucciso due uomini, i fratelli Fucci, e una bimba di sei anni, Caterina Alessi. I tedeschi sono nascosti sotto l'argine e stanno nelle case oltre il fiume. Ogni giorno, quando i cannoni tacciono e gli aerei dormono, scorrazzano per le strade e le carraie in cerca di qualcosa da mangiare, di legna da ardere e di gente da maltrattare e da portare via. Che compleanno è mai questo?, pensa Francesco. C'è da raccogliere un po’ d'erba rinsecchita, da tremare a ogni rumore e da portare qualcosa alle galline nel «pollaio segreto». C'è da sperare di arrivare vivi fino a sera, di ritrovare mamma, nonno e Anita quando si torna a casa, e di vivere una notte, anche una soltanto, in cui Pippo scelga un altro posto su cui scaricare le sue uova maligne. Il tenente delle SS Hermann Maag non si preoccupa delle cannonate che arrivano a colpire il paese. Sa che gli «altri» sono vicini, molto vicini. Ma sul Senio si sta preparando una nuova e più arretrata linea difensiva, e ogni metro dovrà costare agli avversari sudore e sangue. E dovrà costare caro anche a questi italiani, bugiardi e traditori. Almeno, quand'era sul fronte russo, sapeva bene contro chi si combatteva. Qui è diverso. Gli ex amici sono diventati nemici; la gente di questa maledetta pianura nebbiosa aiuta i banditi partigiani e tende agguati sempre più pericolosi. Non c'è da fidarsi di nessuno. Negano loro la legna, il mangiare, il bere. C'è da prendersi ogni cosa con la forza, e questo in fondo non gli pesa. Perché la forza è ancora dalla sua parte. - Tenente, la donna dice che non può accendere il fuoco. Maag guarda il commilitone che gli ha parlato, poi lei. Se ne sta seduta sul bordo del focolare, con le mani in grembo e gli occhi che fissano il pavimento umido della vecchia casa colonica. Ha le spalle curve e lo sguardo assente, e gli ricorda sua madre. Si alza, le va accanto, le urla qualcosa e sente fortissima la voglia di darle un manrovescio. Hanno già bruciato tutto, compreso le porte delle stalle e i mobili del piano di sopra. Adesso hanno trovato un vecchio cavallo, l'hanno ammazzato e squartato e non sanno come cuocerlo. È l'ultimo giorno che resteranno in quel paese, e perdio, se ne andranno a pancia piena. - C'è una catasta di fascine, in un campo del podere oltre il fiume, - dice il soldato di prima. Maag lo guarda con aria spazientita. - E allora cosa aspettate ad andarle a prendere? Che ricomincino a cannoneggiare? L'altro batte i tacchi sull'attenti, fa un cenno a un camerata ed escono insieme. Si sente l'autocarro che si mette in moto e che parte. Francesco sta arrivando al «pollaio». La nebbia fitta del mattino, partorita da settimane di piogge incessanti, ha lasciato il posto a una luminosità diffusa. Il sole si disegna nitido e pallido oltre i vapori. Si guarda attorno come al solito, prima di togliere la fascina che copre il nascondiglio delle galline, e all'improvviso li vede. Tre uomini avanzano, curvi e armati, tra i filari ormai spogli delle viti. Fanno qualche passo, si chinano nel fosso, scrutano i campi e riprendono guardinghi il cammino. Non sono tedeschi. Hanno abiti civili e un fazzoletto al collo. Il bambino rimane lì con la sua sporta in mano. Non sa se restare immobile o scappare verso casa. Poi vede il nonno che, sempre al riparo dei filari, va verso quegli uomini che scambiano con lui dei gesti. Gli occhi del vecchio vanno dagli armati al bambino. Ha in mano un falcetto per l'erba, e ha l'aria spaventata. All'improvviso si sente il rumore di un camion sulla carraia grande. I tre si buttano e si nascondono nel fosso, e il nonno comincia a camminare più svelto verso Francesco. Arriva alla catasta delle fascine contemporaneamente all'autocarro; si mette a fianco del nipote, gli passa un braccio sulle spalle e aspetta. I tedeschi scendono. Hanno il mitra a tracolla; quello più alto e con la sigaretta in bocca grida: - Tu, caricare legna! Il vecchio scuote la testa. - Legna non buona. Bagnata. - Tu caricare! - ordina di nuovo il militare delle SS. Francesco lascia cadere la sporta a terra. Dentro la catasta, le galline hanno cominciato a chiocciare. Poi tutto accade in un attimo. I partigiani escono dal fosso e, sempre al riparo dei filari, si avvicinano silenziosi. Il tedesco della sigaretta si gira e ha solo un secondo per vederli e per tentare di alzare il mitra. Tre colpi gli arrivano in pieno petto. L'altro afferra Francesco per i capelli, cercando di farsi scudo del suo corpo e di ripararsi dietro il camion. Il falcetto del vecchio lo colpisce in pieno viso, l'urlo del soldato è coperto da una raffica della sua stessa arma che parte verso l'alto. Poi esplodono altri colpi e il tedesco è a terra. Le sue gambe prima scalciano nell'aria e nel fango, infine si irrigidiscono. Francesco fa qualche metro carponi e nasconde la faccia tra le fascine. - Ma siete matti? - ansima il vecchio rivolto ai partigiani. - E adesso? - Via, via di qui! - dicono loro. Uno sale sul camion ancora in moto, fruga tra i sedili e scende con due bombe a mano. - Dai, scappate! - gridano al vecchio e al bambino. Poi, quando loro sono già lontani, tolgono la sicura a una bomba, la gettano nella cabina e corrono a ripararsi in un fossato. Lo scoppio della bomba precede di un secondo appena quello del serbatoio. Le fascine della catasta volano via, mentre i partigiani scappano in una direzione, le galline del «pollaio segreto» in un'altra, e solo il nonno e Francesco, acquattati dietro i filari delle viti, non sanno più dove andare. La motocicletta torna dai campi. Il caporale scende dal sidecar, entra nella casa e parla fitto con Maag. In un angolo, mute e strette l'una all'altra, Anita e sua madre hanno gli occhi dilatati per il terrore. Hanno sentito le esplosioni e gli spari, e non sanno dove siano Francesco e il nonno. Maag, senza staccare gli occhi dalla finestra, gira nervoso con passi pesanti attorno al tavolo. Quella sera stessa dovranno partire, abbandonare le posizioni, ma prima si deve dare una lezione ai banditi e a chi li aiuta. Si deve. Non si uccidono a tradimento due SS passandola liscia. Si mette davanti alle due donne e pianta gli occhi in quelli di Anita. Sono azzurri come i suoi. In Russia ha imparato alcuni giochetti niente male e ha lasciato, nelle isbe e nei villaggi, dei ricordini notevoli. - Tieni ferma la vecchia, - dice al caporale. Due braccia robuste staccano le due donne, prendono la madre da dietro e la bloccano. Le sue labbra cominciano a muoversi svelte e in silenzio; non si capisce se tremino o se recitino una preghiera. Maag afferra il mento di Anita e le spinge indietro la testa. - Ti piace fare l'amore? - le chiede. - Fare l'amore con i banditi? - Le sbatte la testa contro il muro. La ragazza continua a fissarlo negli occhi. Hermann la lascia, chiama un soldato e gli fa sdraiare Anita su un tavolo. Estrae la baionetta dal fodero e le tira su le sottane. - Ora Rudolf ti farà fare l'amore, se ti piace. Ma a modo nostro. Non crederai che voglia accoppiarsi con una della tua razza di traditori, vero? Porge la baionetta a Rudolf e gli fa un cenno. Lui strappa le mutande alla ragazza, incurante delle sue grida, si fa aiutare da due camerati a tenerla ferma, a gambe divaricate, e comincia il suo lavoro di macellaio. Hermann si toglie i guanti, pianta le mani nel collo della madre di Anita e comincia a stringere. - Sono Gerd, mamma, - le dice. - Sono venuto a trovarti. Dal fondo del Sentierone, al riparo di una siepe, hanno visto i tedeschi arrivare prima al camion bruciato, poi puntare sulla casa. Nonno ha ancora il falcetto insanguinato, e con l'altra mano accarezza senza smettere i capelli chiari di Francesco. - Nonno, andiamo a vedere che fanno. Voglio andare da mamma. Il vecchio si lascia scappare un gemito strozzato. Pianta con rabbia il falcetto in terra. Si passa più volte le mani sul viso, poi prende una decisione: - Andrò io. Tu scappa, sempre al riparo della siepe, va’ dai Foschini. Là ci sono più di venti persone, tra quelli della famiglia e gli sfollati. Sta’ con loro e digli quello che è successo qui… Fa per alzarsi, quando dalla casa arrivano le urla di Anita. Francesco prima si alza di scatto, poi si tura le orecchie con le dita e spinge forte. Nonno lo tira giù, riprende il falcetto ed esce allo scoperto. Fa qualche passo, poi torna verso il bambino. Le grida continuano ad arrivare e non hanno più niente di umano. - Dai, Francesco, va’! Il nonno si incammina svelto verso la casa. Lui rimane dietro la siepe a guardare. Le urla durano ancora un'eternità, poi sente gridare anche il nonno, infine uno sparo. Si rannicchia sotto la siepe e aspetta. Una chiazza scura si allarga nei suoi calzoncini, l'urina gli scende lungo le gambe e lui non se ne accorge. Dopo un po’ i soldati portano fuori uno spaventapasseri e lo piantano nel cortile. Ha i vestiti e la faccia di Anita. È già calato il buio. L'ultima fattoria sotto l'argine del Montone, all'uscita di San Pancrazio verso nord, è casa Foschini. Sono arrivati lì con i camion e hanno deciso di lasciare un ultimo ricordo, prima di abbandonare il paese. Dentro c'erano ventiquattro persone: vecchi, donne e bambini. Adesso la casa è vuota, scura e massiccia, nella luce accecante delle fiamme. Li hanno ammucchiati su un pagliaio dopo averli mitragliati, poi hanno appiccato il fuoco. Seduto nella grande stanza a pianterreno dove è stata consumata la carneficina, Hermann Maag, con gli stivali sporchi di sangue, gira sorridendo la manovella del piccolo grammofono che porta sempre con sé, e le note dell'Horst Wessel-Lied coprono il rumore che viene dall'esterno. Francesco vede il grande falò dall'aia di casa sua. Lo spaventapasseri con la faccia di Anita si staglia nero contro quel bagliore. Si incammina, si aggira lento nei campi. Pensa che deve trovare le galline. Per quando tornerà papà. Estate 1985 (e aprile 1945) Sono quasi le undici, e il sole picchia forte davvero. Il mare, non ancora increspato dalla brezza che di solito si alza di pomeriggio, è piatto e abbagliante come uno specchio. Hans Meier prova a spostarsi da sotto l'ombrellone, ma la sabbia scotta troppo; così torna al lettino colorato, si siede, e per la terza volta prende in mano il giornale senza voglia di leggere davvero. Sarà perché ha lasciato gli occhiali nel camper e fatica a mettere a fuoco le righe. Allora chiude gli occhi e tenta di fare quello che sua moglie Susanne chiama «un riposino». Poi sente una mano leggera che gli tocca il braccio. - Opa, bitte, kaufst du uns ein Eis? Alexandra e Andreas, i suoi nipotini, vogliono il gelato e sanno bene a chi chiederlo: all'unico della famiglia che non riesce a dire di no. Hans sa che poi si sentirà dire per l'ennesima volta che li vizia, ma come si fa… Guarda le faccette abbronzate, in attesa; si alza, prende il portafoglio dalla tasca dei pantaloni appesi alle stecche dell'ombrellone e cerca di raccapezzarsi con le banconote italiane. Avuti i soldi partono verso il bar dello stabilimento balneare, camminando con quel passo strano e ancheggiante che hanno i bambini sulla sabbia. Sotto l'ombrellone accanto al loro c'è gente del posto. Parlano in quella lingua, il romagnolo, che Hans non sentiva da quarant'anni. Si siede di nuovo e li ascolta. Gli sembra di riconoscere e di capire ancora qualche parola, dopo tanto tempo. Anche se non era mai tornato qui. Oh, certo, è stato più di una volta in Italia, dopo la guerra. Ma qui mai. Quando i suoi figli, Annette e Georg, gli hanno chiesto di fare questa vacanza in campeggio con loro e i bambini, non ha esitato a dire di sì e a convincere sua moglie. Ha settantadue anni ma si muove ancora volentieri, e teme sia così poco il tempo che ancora gli resta per stare in compagnia delle persone che ama, che non vuole sprecare neppure un giorno. Quando però gli hanno detto che la meta era Marina di Ravenna, sulla costa adriatica della Romagna, ha dovuto fare i conti con un mucchio di pensieri. Segue con lo sguardo i nipotini che tornano col gelato; poi si alza, calza le ciabatte e va fino alla battigia. Le onde sono cortissime e leggere, come un respiro, e il loro sciacquio si ode appena. Avanza di qualche passo nell'acqua, godendo della sensazione di fresco che gli dà, e all'improvviso vede un baluginare argenteo: sono pesci, piccolissimi e numerosi. Sembra una nuvola luccicante che si sposta non lontana dalle sue gambe. Sembra una nuvola luccicante, una visione irreale. Hanno cominciato a sentire il rombo qualche minuto fa, una specie di tuono che cresce e si avvicina, e che fa tremare anche la terra e tintinnare i ferri chirurgici nei vassoi dell'ospedale da campo. E adesso sono fuori, e li vedono. - Mein Gott… - dice il caporale Kasulke. Gli altri non parlano. Il tenente Hermann Maag parte di corsa verso la tenda che ospita il centro radio. Chissà cosa vuole fare. Del resto non si capisce mai che intenzioni abbia e che cosa pensi. È arrivato lì qualche mese fa con altri quindici uomini, tutti delle SS come lui, e si sono piazzati col reparto medico. Il capitano Hans Meier se ne è stupito. Pensava che il posto di quei «super soldati» fossero le trincee e le postazioni più avanzate, sulla sponda del fiume Senio, e non l'ospedale da campo. In quella zona il fronte è fermo da quasi cinque mesi e sono praticamente tagliati fuori dal resto delle loro truppe, che a quanto pare se la stanno battendo verso nord. Sono una testa di ponte alla rovescia, nella ritirata tedesca. Quel Maag non piace a nessuno. Del resto, chi è che ha simpatia per le SS? Hans lo vede sparire dentro la tenda del centro radio e non si occupa più di lui. Si è incantato a guardare il cielo, ed è allo stesso tempo terrorizzato e affascinato da quello che vede. - Mio Dio, - ripete Kasulke. - Ma quanti sono? E cosa sono? E chi potrebbe contarli? Nessuno di loro ha mai visto tanti aerei tutti insieme: e dire che sono in guerra da cinque anni, e ai cieli gremiti ci sono abituati. Avanzano possenti e tutto vibra all'unisono con i loro motori. Al «cosa sono», invece, Hans Meier potrebbe rispondere benissimo: ha sempre avuto una passione irresistibile per gli aeroplani e qualche anno fa, appena laureato in medicina e ai primi sentori della guerra imminente, aveva chiesto di arruolarsi nella Luftwaffe, come suo fratello Dieter. Poi invece è finito nella Wehrmacht, ufficiale medico di fanteria. - Sono Fortezze Volanti, - dice. - E più indietro ci sono anche le Super Fortezze, i Boeing B29. Portano più bombe di un treno merci. Quelle formazioni ai lati, invece, quelli scurì e più piccoli… quelli sono Lancaster inglesi -. Continua a guardare, schermando il riflesso del sole con una mano sulla fronte. Sopra i bombardieri ci sono stormi di caccia di tutti i tipi: Spitfire, Hurricane, Mustang, Thunderbolt. - Credo che fra un po’ avremo un sacco di lavoro, qui, - riesce ad aggiungere prima che cominci il concerto di quell'orchestra micidiale, un concerto di rombi di motori, di boati di bombe, di crepitio di mitragliere. E nell'ospedaletto da campo tedesco nel podere Catellini, sul fronte italiano, in un paese che si chiama Cotignola di Ravenna. Sono le 13. 30 del 9 aprile del 1945, è lunedì e «prima» era una giornata calma e primaverile. All'improvviso diventa la cosa più simile all'inferno che lui abbia mai visto nella sua vita. È il penultimo giorno delle loro vacanze italiane, e Hans riserva un po’ di tempo a se stesso. Lascia il camping, la spiaggia, e si fa accompagnare da suo figlio Georg alla stazione di Ravenna. Di lì prende il treno per Alfonsine, dove c'è un museo dedicato a quella terribile battaglia del ‘45, il Museo del Senio (ne ha scoperto l'esistenza in un dépliant turistico). Ha telefonato nella prima mattinata, e un impiegato gentile gli ha dato tutte le informazioni necessarie. Ci ha pensato molto e ha deciso di andare. Non sa che effetto gli farà riavvicinarsi in qualche modo a un tempo e a un luogo che vorrebbe dimenticare, ma ormai i ricordi arrivano a ondate così potenti (come quelle dei bombardieri nemici in quel giorno di aprile di quarant'anni fa) che gli sembra inutile cercare di fuggirne lontano. Dalla stazione al Museo è poco più di una passeggiata, ma il caldo e l'età si fanno sentire. Arriva sudato e stanco, e deve fermarsi a bere qualcosa in un bar. Poi entra, incontra l'impiegato che ha già sentito al telefono e si fa accompagnare nelle stanze. Quelle foto, quegli oggetti, quelle cartine… L'emozione cresce man mano che si aggira, legge e guarda. Ci sono manichini che indossano le divise alleate. Quelle tedesche mancano; forse non è stato possibile trovarne una intera. Hans sorride mentre pensa che ecco, potrebbe piazzarsi qui, in qualche angolo, con un cartellino appeso a un dito con su scritto: ex Hauptmann della Wehrmacht. È ormai un pezzo da museo, deve rassegnarsi. Ci sono anche libri e documenti; si siede e ne prende qualcuno a caso. Legge una pagina, datata 12 aprile 1945, del quotidiano inglese «Eighth Army News». Il corrispondente Joseph Garrity annota, riferendosi a due giorni prima: «Cotignola non esiste più. È stata cancellata dalla carta geografica da bombe e da granate alleate. Ieri era una roccaforte tedesca sulla riva occidentale del Senio. Oggi, quando la fanteria britannica ha attraversato il fiume, ha occupato un'oasi di macerie in un deserto di mine. È difficile dire dove la città cominci e dove finisca. Le strade sono sepolte sotto montagne di macerie alte tre metri. Gli abitanti superstiti, stanchi, cupi, che fissano sgomenti, stanno in piedi o siedono attoniti fra le rovine delle loro case»» Poi, sarà perché è nonno, l'attrae in particolare un opuscolo recente con le testimonianze raccolte dagli alunni delle scuole elementari di Cotignola. Lo sfoglia, legge, e si accorge di capire ancora molto bene l'italiano. Le bombe, i rifugi, le cannonate; il paese distrutto, la paura, gli aerei. I bambini che sono nati in quel posto hanno sentito parlare molto, e molto hanno imparato, di quanto successe allora, anche se non è possibile che si siano fatti un'idea vera di quell'orrore. C'è una bimba, Cristina, che scrive: «Anche durante la guerra si potevano trovare persone buone, anche fra i soldati tedeschi. Infatti a mia zia un giorno un tedesco regalò un pezzo di cioccolato». Si trova nella tasca della giacca un pezzo di cioccolato, e glielo porge. Lei prima si asciuga il naso e le lacrime che le rigano il viso impolverato, poi lo prende e se lo nasconde sotto la maglia. Hans vede che si è calmata e finisce di fasciarle la gamba dalla quale ha appena tolto tre piccole schegge. La madre è lì accanto, e ogni tanto sussurra alla figlia qualcosa in dialetto che lui non capisce. È ormai notte e non ce la fa più. Va avanti per forza d'inerzia, meccanicamente. Per tutto il pomeriggio si sono succeduti bombardamenti aerei e cannonate, e nell'ospedaletto da campo del podere Catellini è stato un continuo arrivare di gente terrorizzata e ferita. Suoi commilitoni e civili. Ma a un certo punto non li distingue: per lui sono solo corpi che si trova davanti uno dopo l'altro, e sui quali ripete il suo lavoro di medico. Con la bambina ha finito. Si passa la mano sugli occhi e guarda nei suoi. - Sai che anch'io ho una bimba come te? - le dice. Sembra incredula. - Come si chiama? - Si chiama Annette -. Prende dal portafoglio una foto piccola e stropicciata e gliela mostra. Lei la tocca piano con la punta di un dito. - E adesso dov'è? - chiede. - A casa. In Germania. - E hai anche una mamma? Nonostante tutto Hans sorride. - Sì, certo che ho anche una mamma. Che sa suonare il pianoforte. Senza volerlo, le sta mentendo. Non sul fatto che sua madre suoni il piano: quello è (era) vero. Ma è che luì, in quel momento, non ha più una madre. È morta sotto le macerie di Fulda già da tre settimane, e lui ancora non lo sa. In quel buco dove il fronte sembra essersi fermato per l'eternità, nessuno si ricorda più di loro, neppure la posta militare. Solo gli aerei degli «altri» li hanno sempre in mente: pare che il loro primo pensiero, ogni mattina quando si svegliano e tossicchiano al muoversi delle loro eliche, sia sempre, sempre per loro. Opera uno dei suoi che non ce la farà, ha una bruttissima ferita alla testa. Poi è la volta di un giovane civile italiano che ha un braccio dilaniato dalle schegge. Lo sta fasciando. Il ferito sta smaltendo l'effetto del poco anestetico che gli hanno potuto dare; guarda il medico e biascica: - Adesso arrivano. L'ariva qui dae’ caden. Hans non capisce l'ultima frase, quella in dialetto. Se la fa ripetere in italiano e intuisce che qui dae’ caden, quelli col catino, sono i soldati inglesi. Li chiamano così perché i loro elmetti hanno davvero la forma di un catino. - Arrivano… e «fare kaputt» con voi soldati tedeschi, - dice il ragazzo ferito. L'uomo che l'ha accompagnato all'ospedale da campo si guarda attorno terrorizzato. Hans gli sorride per tranquillizzarlo. - Il brutto, - dice piano, - è che mi pare che loro «fare kaputt» anche con voi civili italiani, che noi «fare kaputt» con loro e con voi, e che questo schifo di guerra non finisca mai. Sente una gomitata nel fianco. È Kasulke. Si gira e si accorge che il tenente Maag è nella tenda dove lavorano e ha sentito tutto. Incontra i suoi occhi e se non fosse così stanco avrebbe paura. Si fissano senza muoversi. La bimba del cioccolato se n'è andata, e mettono sul lettino un altro bambino. Non ha più la parte superiore della spalla destra, strappata di netto da una scheggia di bomba. Verde sangue e ha gli occhi dilatati per il dolore. Hans prepara un po’ di anestetico e dice al caporale Kasulke di cominciare a tamponare h ferita. Hermann Maag gli si avvicina. - Capitano, - dice seccamente, - la smetta di sprecare tempo e medicinali per questa gente. I loro occhi si incontrano di nuovo. - Non sto sprecando niente; sto facendo il mio lavoro, e lei vada a fare il suo. Qui non ci può stare. - Anch'io sto facendo il mio lavoro. E il mio dovere. Perché io sono un soldato tedesco, e il mio lavoro e il mio dovere sono quelli di fare la guerra. - Sì, ma lo faccia fuori dalla mia sala operatoria. Qui dentro comando io, e la mia guerra la faccio a modo mio. Kasulke è impietrito. Hermann Maag si gira di scatto ed esce. Hans tampona la ferita del bambino. È meno grave di quanto avesse pensato alla prima occhiata, e gli sorride. - Come ti chiami? - gli chiede. - Antonio. - Sei un ometto coraggioso, Antonio. Ti farà male per qualche giorno, ma guarirai bene. Adesso ti faccio sdraiare qui da qualche parte e tu devi cercare di stare tranquillo. Sono quasi le undici di notte, Hans si accende una sigaretta e il suo sogno proibito è quello di poter dormire, anche solo per un'ora. Poi si sente qualcosa che assomiglia a un terremoto e che cresce d'intensità a ogni secondo che passa. La terra vibra ancora più dei timpani. Non sono aerei, quelli. Si guardano in faccia. Kasulke dice: - Carri armati, signor capitano. Hans Meier annuisce e si siede, continuando a fumare. All'improvviso irrompe nella tenda il tenente Maag, con l'elmetto in testa e il mitra imbracciato: - Prendete le armi, arrivano! Le armi! - urla. Hans lo guarda senza alzarsi. Il suo lavoro, a casa come in guerra, è quello di curare la gente, e non quello di ammazzarla. - La pianti, Maag, - gli dice. Kasulke non fiata. Gli altri guardano il tenente delle SS e non si muovono. Lui alza il mitra e Hans ha l'impressione che stia per sparargli addosso. E non gliene frega più niente. - Uscite di qui e prendete le armi, ho detto! - urla ancora più forte Maag. Hans si alza, prende un rotolo di garza e il disinfettante e va verso il fondo della tenda. Il bambino, Antonio, si è alzato a sedere con una smorfia di dolore e ha le bende rosse di sangue. Si sta chinando su di lui quando sente la raffica. Una spada bruciante gli trafigge un braccio. Cade in ginocchio e gira di scatto la testa. Vede la schiena di Maag che esce dalla tenda e sparisce nella notte. Kasulke è a terra, a braccia aperte. Cadendo ha rovesciato uno dei tavolini con le bacinelle dei ferri. Una mano stringe forte quella di Hans, fino a conficcarvi le unghie. Poi quella stretta si allenta. Il bambino scivola giù piano, strisciando contro la parete della tenda. La sua testa, maciullata dai proiettili, rimane reclinata con un angolo strano rispetto al resto del corpo. La sigaretta che Hans aveva in bocca è caduta sul materasso del bambino. Con un gesto meccanico la spegne. Tenendosi il braccio si rialza, esce dall'ospedaletto camminando come un ubriaco e fuori si ritrova tra luci e rombi di grossi motori. Eccoli lì, «quelli col catino». Avanzano curvi dietro i carri armati, e sono così tanti, tanti come gli aerei di quel pomeriggio. La ferita gli fa male, ma nonostante questo sente una specie di torpore vertiginoso, gli sembra di vivere tutto al rallentatore. Socchiude gli occhi, abbagliato dalle luci dei fari, alza le mani e dice qualcosa ad alta voce in inglese. Si avvicina un ufficiale neozelandese, gli si para davanti con la pistola in pugno e non fiata. Si guardano in silenzio per qualche secondo, poi l'ufficiale fa cenno a Hans di muoversi, e lui si ritrova con i suoi commilitoni, tutti insieme fra una selva di canne di fucile. È finita, riesce a pensare. Grazie a Dio, è finita. La vacanza è finita, e verso sera ripartiranno per la Germania. Alexandra e Andreas vogliono godersi la spiaggia fino alla fine, e corrono ridendo sulla sabbia verso l'ultimo bagno. Hans li guarda e sorride, pensando a quanto gli vuole bene. Prima hanno raccolto un secchiello di conchiglie e gliele hanno affidate come un grande tesoro. Chiude gli occhi lasciandosi accarezzare sul viso dal vento che odora di mare. Poi sente un rombo in cielo e cerca con gli occhi nel blu. Non ha perso la passione per gli aerei, e li riconosce ancora tutti. Questi, che stanno facendo una larga virata per puntare poi verso l'entroterra, sono F104 dell'aviazione italiana. Probabilmente vengono dall'aeroporto di Rimini, non lontano di lì. Quando il sole cala, i Meier raccolgono le ultime cose, salutano la spiaggia e i colori del tramonto, riempiendosene gli occhi, poi tornano al campeggio. Georg e Annette hanno già preparato tutto. Uno spuntino veloce e si può partire. Mentre i suoi figli vanno a pagare il conto del soggiorno, Hans accompagna in bagno i nipotini. Passa davanti all'edicola del camping e compra un giornale tedesco. Lo terrà un po’ occupato durante il viaggio. Qualche ora dopo, quando già stanno arrivando alle Alpi, si mette a sfogliarlo. E difficile leggere con quella poca luce e col movimento della vettura. Le righe ballano, e inoltre la sua vista non è più quella di una volta. Scorre i titoli, e all'improvviso vede quella foto. È passato così tanto tempo, ma lo riconosce ancora. Ci sarebbe riuscito anche senza l'aiuto della didascalia. L'uomo ritratto nella fotografia in quinta pagina è proprio lui, Hermann Maag. È un servizio dalla Svizzera; per la precisione da Neerach, un paese non lontano da Zurigo. Hans ha per qualche attimo una sensazione di disorientamento. È incredibile: dopo quarant'anni, e nel giro di due giorni, quell'uomo è tornato più volte con prepotenza nei suoi ricordi, nei suoi pensieri, e adesso sta per sapere di nuovo qualcosa di lui. NEERACH, SVIZZERA Estate 1985 Nonostante le finestre aperte c'è fumo come al solito, dentro il Wilder Mann. È l'unico locale di Neerach in cui, a qualsiasi ora del giorno e della sera, si possa bere una birra, fare due chiacchiere se se ne ha voglia, e magari mangiare qualcosa di caldo e a buon mercato. Certo, c'è anche la nuova pizzeria italiana, ma Hermann Maag non ci va mai. Quel posto ha un'aria ricercata, i prezzi sono alti, ci sono sempre signore eleganti che bevono tè e bambini che leccano gelati. E poi, gli italiani non gli sono simpatici. Al Wilder Mann, invece, trovi contadini dagli abiti odorosi di fieno e di stalla, operai, camionisti di passaggio. Si può fumare il sigaro senza che qualcuno ti guardi storto, si può chiedere un piatto di patate senza che ti domandino: - Nient'altro? Hermann si siede al tavolo d'angolo e Frau Baumann, senza bisogno che lui ordini, arriva subito con un bel bicchiere di birra. - Grüezi, Herr Maag. Lui la saluta con un cenno del capo e subito immerge le labbra nella schiuma bianca. La Hürlimann non è cattiva, ma non è birra tedesca, e si sente. D'altronde, forse non è più tedesco neppure lui. Abita in Svizzera dal ‘47, e in Germania c'è tornato una volta sola, nel 1980. E dire che il confine è vicinissimo, sei o sette chilometri in linea d'aria; e il Reno è a due passi. C'è stato a pescare diverse volte, in bicicletta. Subito dopo la guerra sua sorella Hilde ha sposato uno zurighese, proprietario di una segheria; gli ha chiesto di raggiungerli e gli ha offerto un lavoro, e lui ha accettato volentieri, anche se non ha voluto abitare con loro, e neppure nello stesso paese. Loro a Niederglatt, lui a Neerach. Tutti più liberi, e meglio così. Che ci sarebbe restato a fare, in Germania? A Gelnhausen non era tornato più: troppa gente che lo conosceva, fra cui, se nel frattempo non era schiattata sotto le bombe, quella strega della signora Müller; troppe domande a cui avrebbe forse dovuto rispondere. E là, a due passi da Francoforte, c'erano troppi soldati americani in giro a farla da padroni e a dettare legge in quella che era stata la sua Patria. Troppi stranieri a banchettare sul cadavere del Reich. Tornato dal fronte italiano si era stabilito vicino Waldshut, ai bordi della Selva Nera, dove aveva imparato a lavorare il legno. Di lì si arrivava al confine svizzero con una camminata di un quarto d'ora, e la cosa gli dava un certo senso di tranquillità. Non che sentisse di avere cose particolari da nascondere, ma l'aria che tirava in giro, e quello che si era visto al processo di Norimberga… Passare per sempre quel confine e stabilirsi in Svizzera, dopo la proposta di Hilde, era stato un passo breve e meno doloroso del previsto. Perché, tanto, la sua Germania non esisteva più. La birra lo fa sudare. Luglio sta per finire, ma i temporali che di solito si susseguono numerosi in questa stagione sembrano essersi dimenticati, quest'anno, di passare a scaricare un po’ d'acqua sui boschi e sui prati. Guarda dalla finestra le belle case sull'altro lato della strada. A Neerach la gente è ricca. Qui, dove una volta abitavano solo contadini, adesso vivono molti piloti e funzionari dell'aeroporto di Zurigo; tante abitazioni nuove e belle sono nate come funghi. Gente ricca, e adesso, con le scuole chiuse per le ferie estive, quasi tutta in vacanza in montagna, o in Ticino, o all'estero. Non si vede un bambino in giro per il paese a pagarlo a peso d'oro. Poco male. Hermann non sopporta i bambini. Però, ora che non passano più ogni giorno davanti casa sua percorrendo il Geissenweg, il «Viottolo delle Capre», per sbucare sulla Steinmaurstrasse proprio di fronte alla scuola, ne sente un po’ la mancanza. Perché i bambini hanno paura di lui, e quella è una cosa che gli piace da morire. Non c'è sentimento del prossimo nei suoi confronti che abbia mai apprezzato tanto quanto la paura. Gentilezza, amore, simpatia… lui non ne ha ricevuti (o non ne ha accettati) praticamente mai, e ne è contento. Ma tante volte ha letto il terrore negli occhi degli altri fissi nei suoi. Quello sì che fa sentire vivi. Che fa sentire forti. Anche se, adesso che è ormai vecchio e che vive all'ombra di una bandiera (quel fazzoletto rosso con la croce bianca) che non ha mai fatto paura a nessuno, riesce a terrorizzare solo i ragazzini delle elementari. La sua casa, l'unica del paese ad avere la recinzione del giardino sormontata da filo spinato e a essere contornata da alberi così alti e fitti, deve sembrar loro come la tana di un lupo. A volte, quando passano sul Geissenweg tornando da scuola, si fermano a sbirciare e a bisbigliare. Allora lui esce, li fissa con i suoi occhi azzurri e li vede cambiare espressione e sgattaiolare via come pulcini spaventati dall'ombra nera del falco. Una volta è riuscito ad afferrare per un braccio un piccoletto che stava scalando la rete di cinta, per guardare meglio dentro la casa attraverso una finestra aperta. - Fa’ che non ti peschi più a spiare, - gli ha detto, - e in quanto a entrare nella mia terra, non ci pensare neppure. Chi entra qui dentro non esce più, hai capito? Il bimbo ha aperto la bocca, ha spalancato gli occhi e si è pisciato addosso. Così, di colpo. E poi, che abbiano paura di lui e della sua «tana», gli dà non solo piacere, ma anche un senso di sicurezza. Tiene alcune cosette, in casa, che è meglio che nessuno veda. Cose del suo passato di soldato, altre comprate dai rigattieri e nei negozi d'antiquariato che si affacciano sulle stradine acciottolate del centro storico di Zurigo. Bandiere, dischi, libri, medaglie, distintivi, e altro. Cose private. Comunque, davvero, adesso che i bambini sono quasi tutti via comincia a soffrire la noia. Da un paio d'anni ha lasciato il lavoro e spesso non sa come passare il tempo. Con la gente del paese non ha legato mai. Scambia qualche saluto, due chiacchiere con chi capita al Wilder Mann, e basta. Non ha amici e non ha più parenti. Sua sorella Hilde e suo marito sono morti senza lasciare figli. Da quando è in pensione prova a combattere la monotonia delle sue giornate con le capre. Il Geissenweg porta quel nome perché è contornato da prati adatti al pascolo, e altri che abitano nei paraggi, come ad esempio Herr Suter, tengono animali. Così ci ha provato anche lui. Ha cominciato a pensarci da quella volta, l'unica in quarant'anni, che è tornato in Germania. Una domenica ha preso l'autobus, è andato a Bülach, e di lì è salito sul treno per Neuhausen. Un tragitto molto breve, ma durante il quale si passa il confine, si attraversa un pezzetto di Germania poi si rientra in Svizzera. Non c'è una frontiera vera e propria: ti accorgi di essere «di là» solo perché vedi che cambia il colore della segnaletica toponomastica, e che le auto hanno la targa diversa. Ma è stata un'emozione forte lo stesso. Poi, una volta a Neuhausen, Hermann ha fatto una passeggiata fino alle cascate del Reno. Ma lì c'era troppa gente: famiglie con bambini chiassosi, pullman, turisti. Allora ha preso un altro bus, ha riattraversato il confine e si è fatto un giro nella sua ex patria. E si è sentito bene. La sera, quando è tornato a Neerach, si è accorto subito del passaggio scavato sotto la recinzione del suo giardino. Ha aperto il cancello in silenzio, ha fatto un giro piano piano intorno alla casa e ha visto il cane dei Suter che annusava in giro. L'ha chiamato e lui gli è venuto vicino. Era un cane socievole e sciocco. Si è fatto seguire dall'animale nella rimessa, si è seduto a terra, l'ha attirato a sé e gli ha stretto le mani intorno al collo. Dio mio, erano almeno trentacinque anni che non lo faceva e si era scordato che fosse così bello. Anche se era solo un cane. Negli occhi dell'animale che prima di spegnersi lo hanno guardato, Hermann ha letto non solo il terrore, ma anche la resa davanti al Padrone della Morte, la sottomissione all'Uccisore. Di lì gli è nata l'idea di tenere animali. E una volta in pensione ha cominciato ad allevare le capre, e ad ammazzarne una ogni tanto, nella penombra della casa o della piccola stalla, stringendole le mani sul collo o sgozzandola col suo vecchio e sempre affilato pugnale di quand'era un Pimpf. Non è come uccidere una persona, è chiaro. D'altronde bere una Hürlimann non è come bere una birra tedesca, far paura ai bambini non è come dar fuoco a un villaggio russo, ed essere un pensionato svizzero non è come essere un tenente delle Waffen SS poco più che ventenne. Ma il tempo passa, le cose cambiano; e a volte bere una Hürlimann è sempre meglio che doversi accontentare di un bicchiere d'acqua. Hermann esce dal Wilder Mann e inforca la bicicletta. Guarda il cielo opaco di caldo umido e si avvia pedalando piano. Imbocca la Dielsdorferstrasse, passa sulla pista ciclabile e si dirige verso il Ried, la vasta palude che comincia subito all'uscita del paese e che si estende, con i suoi stagni, i canneti, le bassure e gli argini, per chilometri di silenzio. Gli piace l'atmosfera del Ried, la sua aria in qualche modo tenebrosa, l'assoluto senso di estraneità e di diffidenza che vi si prova nell'incontrarvi, le rare volte che ciò succede, un altro essere umano. E poi gli ricorda le paludi nelle quali ha combattuto, sia nella pianura russa che in quella italiana del Po. Si potrebbe pensare che i posti migliori per le imboscate siano le foreste o le gole montagnose, come si vede nei film western. Niente di più sbagliato, secondo lui. Dove sbigottisci il nemico e lo stordisci di terrore e di sorpresa è in posti come quello, in cui puoi sbucare da un orizzonte piatto, immoto, ubriaco di silenzio e magari velato di foschia. Incrocia due bambini del paese, anche loro in bicicletta. Dunque non sono tutti a godersi il mare, i laghi o i monti. Li sente parlare. Si dicono l'un l'altro quanto saranno belli, l'indomani sera, i fuochi d'artificio per la festa nazionale. Maag se n'era quasi scordato. Sarà perché è in pensione, sarà per il clima di vacanza che si vive comunque da settimane, ma aveva praticamente dimenticato che il giorno dopo è il primo d'agosto. Non ricorda bene cosa festeggino questi svizzeri. Forse la nascita del loro stato, o forse una vittoria nell'ultima guerra che hanno fatto: una roba lontana tanti di quei secoli che, probabilmente, neppure loro lo sanno più. Armin e Peter sono dovuti andare fino a Steinmaur per comprare i petardi da fare esplodere la sera della festa: a Neerach li avevano già esauriti. Quasi tutti i loro amichetti si stanno godendo le vacanze in qualche bel posto lontano, ma che importa? Anche a casa ci si può divertire quando non c'è scuola, quando il tempo è bello e si può scorrazzare in bicicletta. A Hochfelden hanno aperto una nuova piscina, ci si arriva in dieci minuti ed è facile sognare di essere al mare. Poi ci sono i boschi, il Ried. E stasera, la festa. Tutto il paese è stato addobbato di bandiere, e nei prati dello Zwinghof sono già pronte le batterie dei fuochi artificiali che illumineranno e assorderanno la notte. I due bambini si fermano a bere a una fontana, a piedi e con le biciclette a mano vanno fino allo spiazzo del Geigenmühle, il vecchio mulino ad acqua. Si abbandonano qualche minuto a guardare il torrente che corre frusciando, poi si siedono sulle panchine della fermata dell'autobus. Di fronte a loro, oltre una lingua di prato sempre umido e molle, attraversato dal ruscello, comincia il Viottolo delle Capre. Una macchia d'alberi, più avanti, isola scura e quasi selvaggia nel verde ordine dei piccoli pascoli e dei giardini, nasconde quasi del tutto casa Maag. Peter guarda in quella direzione, e tormenta con le mani un bastoncino che ha raccolto sulla sponda del torrente. - Chissà se il vecchio stasera va a vedere i fuochi, o se resta come al solito chiuso in quella sua casa della malora. Armin lo fissa sorridendo. - Ci pensi sempre, vero? - A cosa? - A quella volta che ti ha preso mentre sbirciavi dalle sue finestre. Te la fece far sotto, allora. Peter butta via il bastoncino e si gratta un ginocchio, dove la crosta di una sbucciatura sta per staccarsi e prude. - Te la saresti fatta sotto anche tu. È arrivato in silenzio e m'ha stretto così forte il braccio che credevo me lo spezzasse. Ma io ho visto delle cose, in quella casa… - Tu non hai visto un cavolo di niente, Peter. Ti sei solo pisciato nei calzoni. - Ci sono delle bandiere appese ai muri, c'è uno scaffale pieno zeppo di oggetti. Io credo che lui faccia parte di qualche società segreta, nasconda qualcosa, che ne so. Fa la guardia a quella casa come se fosse la Banca Nazionale. - Magari appartiene a una setta satanica. - Può darsi. - E forse mangia i bambini, - dice Armin ridendo, e Peter, per niente divertito, gli molla un pugno su una spalla. C'è gente in giro, nella sera dolce e calda. Molti sono già seduti sui prati, aspettano i fuochi d'artificio, e per scherzare e ingannare l'attesa applaudono e ridono a ogni aereo che, col suo corredo di luci lampeggianti e colorate, scende verso il vicino aeroporto di Zurigo. Quasi tutte le case sono deserte. Anche il Wilder Mann si sta svuotando. Hermann Maag beve l'ultima birra, poi, dato che è festa, butta giù anche un bicchiere di schnaps. Saluta la signora Baumann, esce e vede gli ultimi ritardatari che a piedi vanno in fretta verso l'appuntamento con lo spettacolo pirotecnico. Si accende un sigaro e mentre cammina piano decide di andare pure lui a vedere la festa. Una roba da poco, come ogni anno: questi svizzeri non è che siano dei grandi specialisti, a divertirsi. Ma hanno altre doti che Hermann apprezza molto, e la prima fra tutte è quella di sapersi fare i cavoli propri. Fa un giro largo, passando per la Steinmaurstrasse silenziosa e deserta. L'orologio nella torretta della scuola batte le ventuno e trenta. Svolta nel Geissenweg. Prima di andare a vedere i fuochi, vuole controllare che a casa sua sia tutto ben chiuso. Lungo il ‘weg si sente, come sempre, l'odore delle capre, e l'unica luce che vi brilla è quella della brace del suo sigaro. Armin e Peter sono seduti l'uno accanto all'altro, volutamente distanti dai rispettivi genitori. Si sono già fatti rimproverare, prima, per aver fatto scoppiare i petardi e per essersi macchiati i calzoni ruzzando sull'erba. Adesso, sudati ed eccitati nell'attesa dei fuochi, si guardano attorno e parlano fitto tra loro. Stanno già programmando, per l'indomani, di andare alla piscina di Hochfelden, e stanno facendo il conteggio delle loro magre finanze. Poi vedono Hermann Maag. Arriva lento, fumando, e va a sedersi in disparte, più in basso. Armin dà una gomitata al suo amico. - Eccolo là, l'Uomo Nero. Peter non replica. Chissà per quanti anni dovrà ancora sentirsi deridere per quella storia, per quella macchia d'urina sui calzoni. Avrebbe voluto vedere un altro, in quella situazione. Poi è inutile che facciano gli sbruffoni con lui: tutti hanno paura di Herr Maag e, fino a prova contraria, lui è l'unico che sia riuscito a vedere qualcosa dentro quella casa. Partono alcuni colpi di prova che rimbombano nell'oscurità. La gente applaude, si sistema meglio sul prato; lo spettacolo sta per iniziare. Quando la prima scia di un rosso brillante sale verso il cielo ed esplode in una pioggia di luce, tutti gli sguardi sono verso l'alto. In paese hanno spento i lampioni perché le loro luci non disturbino la vista dei fuochi d'artificio. Armin indica Maag. E con la faccia all'insù, preso dallo spettacolo. - Lui per più di mezz'ora non si muoverà di lì, e io ho la torcia. Che ne dici di andare a dare una sbirciata dalle sue finestre? Mi piacerebbe vedere se ha davvero in casa quelle cose… L'altro lo guarda a bocca aperta. - Ma sei scemo? - E tu cosa sei? Un fifone? E anche un po’ piscione? Peter si sente come Ursli, il protagonista della fiaba di Seiina Chönz che l'insegnante ha letto loro in classe qualche mese prima. Ursli è un bambino che, per partecipare alla chalando, di marzo, la festa in cui nelle valli della Svizzera romanza si caccia l'inverno col suono dei campanacci, ha ricevuto nient'altro che una campanella minuscola, e si sente umiliato e diverso dagli altri, che lo deridono. Allora, con fatica e coraggio, raggiunge una baita sul monte dove trova un campanaccio bellissimo ed enorme, scende in paese con quello, e ha finalmente il rispetto e l'ammirazione di tutti. - Ci vorresti davvero andare? - Certo -. Lo sguardo di Armin brilla di eccitazione nel buio. Intanto i razzi esplodono sempre più numerosi, rumorosi e vividi. Peter si alza, con gli occhi fissi sulla schiena lontana di Herr Maag; Armin lo imita, e voltandosi ogni tanto indietro arrivano fino alla siepe che costeggia un tratto della strada. Una volta al riparo da ogni sguardo si fermano e provano la torcia. - Dai, svelto, - dice Peter. Il cuore gli batte all'impazzata nel petto e nella gola: vuole fare come Ursli nella fiaba, ma vuole farlo in fretta. Prima avrà il suo campanaccio, prima quella storia sarà finita, e meglio sarà. Partono di corsa sulla strada buia, che a tratti si colora in modo irreale con le luci dei razzi che si aprono in cielo. Arrivano nello spiazzo del Geigenmühle e si fermano prima di imboccare il Viottolo delle Capre in direzione di casa Maag. Fra uno scoppio e l'altro sentono il frusciare del torrente, il martellare dei loro cuori e il respiro reso più forte dalla corsa e dalla tensione. - Allora, andiamo? Peter annuisce e parte in testa. Vuole che tutto finisca presto, anzi subito, anzi vorrebbe che fosse già finito. Che non fosse neppure cominciato. Ma ormai è tardi per tornare indietro. Camminano svelti sul ‘weg. L'unica luce ferma davanti a loro, nella notte che si tinge ora di rosso, ora di verde, ora di un giallo spettrale, è quella rotonda, bianca e familiare dell'orologio nella torretta della scuola. Il viluppo grande, scuro e informe degli alberi che sovrastano e avvolgono casa Maag è sempre più vicino. Arriva forte l'odore delle capre. Quando giungono alla recinzione, Armin passa la torcia spenta al suo amico, si guarda intorno, poi comincia ad arrampicarsi. In pochi secondi è dall'altra parte, nel cortile buio. Peter gli lancia la torcia, poi a sua volta scavalca la rete; nonostante stia attento, si punge le gambe col filo spinato; si morde il labbro inferiore e non fiata. Si ritrovano fianco a fianco, partono chini in avanti e raggiungono il retro della casa. Si avvicinano a una finestra. - Proviamo qui, - dice piano Armin. Accende la torcia e prima illumina un tavolo e una sedia, poi fa muovere il fascio di luce. È la cucina, piccola, dai vecchi mobili. Spegne la torcia e dice a Peter: - Adesso proviamo… Non finisce la frase. Un braccio forte lo stringe al collo, mentre un'altra mano tiene saldamente Peter dalla cintura dei calzoncini. I due bambini urlano, proprio mentre quattro razzi bellissimi, due bianchi e due rossi, i colori nazionali, esplodono in cielo e illuminano il viso di Hermann Maag. - Se gridate ancora, vi ammazzo qui, - dice il vecchio. Poi, rivolto a Peter: - Prendi dalla tasca destra dei miei calzoni la chiave e aprì la porta. Il bambino lo guarda con gli occhi dilatati dal terrore e non si muove. Hermann lo strattona. - Svelto! Peter infila la mano nella tasca dell'uomo, trova la chiave e comincia ad armeggiare con la mano che trema. Dopo tre tentativi riesce a farla girare nella toppa. Armin urla di nuovo, ma il braccio di Maag gli si chiude attorno al collo fino a soffocargli la voce e il respiro. Si ritrovano dentro, al buio, e sentono che l'uomo, sempre tenendoli stretti, richiude la porta a chiave. Li strattona e li trascina nella stanza dove c'è un odore stantio di sigari e di cavoli; poi una forte spinta li butta a terra. Mentre si rialzano sentono chiudere le persiane della finestra, e infine si accende la luce. Gli occhi azzurri di Hermann Maag li stanno fissando. L'uomo ha in mano un pugnale. Aspetta che si spenga il rumore di un razzo che fuori scoppia in cielo, poi dice sorridendo: - Sapete cosa c'è giù in cantina, pronto per voi? Un bel buco. L'avevo scavato per una capretta che cominciava a starmi antipatica, ma è grande, e credo che ci entrerete bene tutti e due -. Poi, fissando Peter: - Chi entra qui dentro non esce più, piccolo e stupido Peter Schlatter: te lo avevo già detto in un'altra occasione, non ricordi? Armin grida, rovescia una sedia e corre alla porta tentando di aprirla. Hermann lo raggiunge senza affrettarsi, lo prende, se lo stringe al petto; poi con la sua preda tra le braccia attraversa la stanza e va a mettersi in un angolo, sotto la luce della lampada, perché l'altro bambino veda bene. Si gira verso di lui, lentamente porta le mani al collo di Armin e comincia a stringere. Lo sa fare bene, l'ha fatto tante volte. Ed è così bello, con un essere umano. Quando sente che la morte sta arrivando nel corpo che ha tra le braccia, lo gira un po’ per guardare l'ultima luce in quegli occhi. È in quel momento che Peter si lancia. Ha visto la gattaiola, il piccolo varco ritagliato in basso nella porta, con lo sportellino di lamiera incernierato e mobile, che serve per fare entrare e uscire a piacimento il gatto. È troppo piccolo, quel buco, non ci passerà. Ma non c'è altra via d'uscita. Si butta urlando. La testa passa, ma le spalle si incastrano. Spinge più che può con le gambe e con le mani sul pavimento della cucina di casa Maag, sente la maglietta e la carne che gli si strappano di dosso, poi, quando è già quasi fuori, la mano del vecchio gli afferra una caviglia. Scalcia, urla, il dolore e la paura portano completamente fuori giri il suo cuore. Ma si libera della mano e schizza all'esterno, sulla terra e la ghiaia.
