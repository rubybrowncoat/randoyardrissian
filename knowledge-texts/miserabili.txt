I miserabili Victor Hugo Misères et mystères Misères e mystères, nel cosiddetto roman populaire1 o feuilleton (e Les Misérables rientra pienamente - dovremmo dire «logicamente», come nota Karlheinrich Biermann2, prendendo atto delle date in cui viene concepito e realizzato - anche e soprattutto in questa categoria), vanno di pari passo e si rivelano parenti più prossimi di quanto si potrebbe mai credere: non a caso queste due parole si ritrovano nei titoli dei due romanzi più fortunati e diffusi dell'Ottocento francese, Les Mystères de Paris di Eugène Sue (vero e proprio modello del romanzo d'appendice) e Les Misérables, per l'appunto - il cui titolo primitivo era Les Misères -, dove, come osserva Angela Bianchini, «non soltanto quei fermenti, quella necessità di riforme che il romanticismo sociale, per bocca sua, reclamava fin dal 1820, ma anche la tipologia passata dal romanzo nero all'appendice e giuntagli attraverso Sue, trova in Victor Hugo voce e forma definitiva»3. La pubblicazione dei Mystères de Paris in appendice al Journal des Débats inizia il 19 giugno 1842. Il successo è enorme e immediato; Sue diventa, di colpo, lo scrittore più amato di Francia: «tra le centinaia di lettere che gli arrivano, tra nobildonne che gli aprono inebriate le porte della loro alcova, proletari che salutano in lui l'apostolo dei poveri, letterati di fama che si onorano della sua amicizia, editori che se lo contendono con contratti in bianco, il giornale fourierista Phalange che lo glorifica come colui che ha saputo denunciare la realtà della miseria e dell'oppressione, gli operai, i contadini, le grisettes di Parigi che si riconoscono nelle sue pagine»4, Sue tocca il vertice sognato da ogni scrittore, conosce una popolarità che solo Victor Hugo riuscirà a bissare vent'anni più tardi proprio con Les Misérables. Si parla di lui (ex aristocratico dandy frequentatore del grand monde convertitosi al socialismo per épater le bourgeois, in modo provocatorio ed eccentrico)5 come di una figura eroica e leggendaria, una specie di angelo dei derelitti che - ricalcando (consapevolmente?) le orme di Rodolphe de Gerolstein, il «superuomo» protagonista del suo romanzo - percorre le sordide viuzze della Cité in incognito, in casquette e blusa da operaio, entrando nei tapis-frane e nelle stamberghe alla ricerca di terrìbili verità. Rodolphe, Rigolette, Fleur-de-Marie, la Chouette, il Maître d'école, lo Chorineur, tutta la selva di maschere e di tipi che si agita nelle pagine del fluviale romanzo, viene seguita, amata e odiata dai lettori (i lettori, si badi, di tutte le classi sociali) con interesse morboso, con fanatismo, con una sorta di furore: su di loro si scrivono canzoni e ballate, si inventano giochi di società, vengono lanciate lotterie; gli analfabeti si fanno leggere le loro avventure dai portinai eruditi, i cabinets de lecture affittano le copie del Journal des Débats a dieci soldi ogni mezz'ora, due rose del Jardin des Plantes vengono battezzate con i nomi di Rigolette e Fleur-de-Marie... E questa popolarità così clamorosa, plebiscitaria, impensabile, arriva perché Les Mystères de Paris è un'enorme macchina consolatoria delle sorprese trasudante kitsch, piena di effetti ed effettacci (Sue non brilla per qualità letterarie: come osserva Gramsci6, la parte «lìrica» che Hugo possiede in sommo grado in lui è del tutto assente, ma non gli mancano certo né «il senso dell'effetto sicuro» né «la capacità di creare personaggi che si ricordano»)7: una macchina in cui l'autore riesce, spesso genialmente, a far muovere in modo sfrenato un vero e proprio cosmo; un cosmo, per usare le parole di Umberto Eco, «popolato di personaggi sanguigni, vitali ed emblematici insieme, falsi ed esemplari, (...) degli archetipi che bene o male ci appartengono; forse appartengono alla zona più debole e mistificata della nostra sensibilità, forse li abbiamo ricevuti da una educazione al patetico che ha in Sue uno dei suoi maestri e in mille romanzi e film di facile consumo i suoi canali di suggestione, ma sono nostri, non c'è niente da dire, possiamo rifiutarli, rimuoverli, illuminarli con i riflettori della ragione e dell'ironia, ma nessuno ce li toglierà dalle zone più recondite del nostro animo»8. Les Mystères de Paris, dunque, si pone al lettore dell'epoca come la rivelazione di sconvolgenti, ingiuste condizioni sociali che generano, con la miseria, l'abbrutimento e il delitto. La paura, insomma, trova la strada della città, luogo conosciuto e sconosciuto, esplorandone i meandri più segreti, i vicoli più solitari e ignorati, descrivendone le bettole più sordide, gli antri più sinistri, le topaie più malsane: il ventre infetto e brulicante di Parigi (sul quale anche Hugo si era diffuso undici anni prima nella medievale vicenda di Notre-Dame), sede del vizio e della degradazione umana, quel ventre segreto e temibile che si nasconde a pochi passi dalle strade scintillanti di luci frequentate dal grand monde e dalla bonne bourgeoisie. Sue si mischia al popolo, cerca di capirlo: piange e fa piangere sulle sue sventure, ma i rimedi che propone sanno di sentimentalismo, di utopismo e, soprattutto, di paternalismo. La ricetta è semplicissima - anzi, semplicistica -, e ancora una volta ben la riassume Umberto Eco: «riduciamo la miseria, soccorriamo l'infanzia abbandonata, rieduchiamo il carcerato, non mettiamo l'operaio laborioso di fronte al terrore dei debiti, la fanciulla virtuosa di fronte all'aut-aut della resa al seduttore facoltoso, diamo a tutti possibilità di redenzione, aiuto fraterno, appoggio cristiano; e la società sarà migliore. Che nobile messaggio! Come non essere d'accordo con Sue? Il Male è una malattia sociale. Ecco i rimedi. Iniziato come epica della malavita, il libro trionfa come epica del Lavoratore Infelice e Redimibile»9. Sue non ha una vocazione popolare, ma populistica: anche le sue tirate «rivoluzionarie» all'interno del romanzo sono, in realtà, cautamente riformistiche. Ci si augura che muti qualcosa perché tutto resti come prima: si predica un'illuminata carità, una benevola attenzione delle classi abbienti verso gli umili e i diseredati, una legislazione più umana che sollevi le classi proletarie dall'indicibile miseria in cui versano. Non a caso Marx ed Engels parlano di «truffa ideologica» definendolo un socialdemocratico da dopocena10. Né questa è l'unica critica, diciamo così, «da sinistra» che viene rivolta contro Sue e la sua opera. Edgar Allan Poe in uno dei suoi Marginalia dichiara che «i motivi filosofici attribuiti a Sue sono assurdi al massimo grado. Il suo primo, e invero il suo unico oggetto, è di fare un libro eccitante e perciò vendibile. La tendenza (implicita o diretta) a migliorare la società, eccetera, è soltanto uno stratagemma molto usuale ad autori che sperano con esso di aggiungere un tal tono di dignità o d'utilitarismo alle loro pagine da indorare la pillola della loro licenziosità»11. Ancora più in là si spinge Belinskij, che definisce l'autore dei Mystères «l'uomo fortunato che ha avuto per primo l'idea lucrativa di speculare sul popolo, letteralmente parlando»12. Accuse verissime, almeno in parte; ma è altrettanto vero che la reazione con l'uscita dei Mystères sembra subire un duro colpo se, tanto per dirne una, nel 1843 vi sarà un violento attacco, alla Camera dei deputati, da parte di Chapuys-Moltlaville che accuserà il Journal des Débats «di far passeggiare da un anno i suoi lettori per le fogne parigine»13. Ha dunque ragione Jean-Louis Bory a scrivere che «Sue, è innegabile, ha una responsabilità certa nella rivoluzione del febbraio 1848»?14 Forse, di nuovo, vede meglio Eco quando nota che probabilmente il problema è più sottile, e ancora una volta accade ai Mystères «ciò che accade ai messaggi in un circuito di massa: essi venivano letti in chiavi diverse. Se per alcuni rappresentavano un generico messaggio dì fraternità, se per i borghesi accorti si presentarono come una protesta che non toccava il fondo delle cose, non possiamo escludere che per altri, per moltissimi, costituissero il primo grido di rivolta che veniva formulato in modo accessibile e immediato. Che la rivolta fosse ambigua e mistificata, non conta, sono sottigliezze da filosofo; per certuni rimase solo il grido, l'indice di Sue che additava lo scandalo della miseria. Le idee, anche se sono sbagliate, una volta diffuse marciano da sole. Non si sa mai esattamente dove arrivino»15. In una sua osservazione contenuta nel Quaderno 21 del 1934 (poi incluso in Letteratura e vita nazionale), Antonio Gramsci cita l'articolo Le mercantilisme littéraire di J.H. Rosny, dove si afferma che Victor Hugo scrisse Les Misérables mosso dall'esempio di Sue e dal successo dei Mystères, «tanto grande», riporta ancora Gramsci, «che quarant'anni dopo l'editore Lacroix ne era ancora stupefatto»16. In effetti, nei Misérables, come osserva Angela Bianchini, «si ritrova la cortigiana redenta (Fantine), la vergine innocente (Cosette), il forzato buono (Jean Valjean), la cattiveria legalizzata (Javert)»17. Come in Sue, come nel Monte-Cristo di Dumas - e come in tutta una serie di derivazioni dai modelli maggiori a firma di autori come Paul Féval, Raul de Naver18, Ponson du Terrail - l'intera vicenda «gravita intorno a un personaggio solo, Jean Valjean, che, a modo suo, proprio come Rodolphe, è un genio del bene e sta a rappresentare la provvidenza in persona. Jean Valjean che strappa Cosette ai Thénardier, così come Rodolphe aveva salvato Fleur-de-Marie, è poi soltanto un 'altra versione dello Chorineur, al quale vengono mosse le stesse incitazioni al bene, la cui anima è salvata allo stesso modo dal peccato e affidata a Dio»19. Insomma, misères e mystères: la ricetta trovata da Eugène Sue continua ad avere successo (e continuerà ad averne per molto tempo, se ancora nei primi anni del secolo viene pubblicato a dispense l'anonimo Marino Marinelli le galérien, ou Les Mystères de Venise)20, anche se, come è stato rilevato da più parti, la versione definitiva dei Misérables, pubblicata nel 1862, appare già datata (apparterrebbe a quello che Jean Tortel chiama il periodo «eroico-romantico» del feuilleton)21, riflettendo problemi e istanze in un certo qual modo superati ma attuali al momento in cui Hugo terminava, nel 1847, la prima stesura del libro, Les Misères (che vedrà la luce soltanto postuma, nel 1927). In pieno Ottocento laico, tendenzialmente anticlericale, Hugo (di cui, tra l'altro, Gramsci ricorda la «dimestichezza» con Luigi Filippo e l'atteggiamento monarchico-costituzionale tenuto nel '48 che gli permette, durante la composizione dei Misérables, di scrivere anche le note di Choses vues, di tenore assai meno liberale)22 torna a proporre l'amore per il prossimo come unica, vera soluzione dei moti rivoluzionari. Sembra non rendersi conto di cosa sia davvero stato il '48, e prenderle distanze dalla storia del suo tempo, «rimescolando interessi proletari e interessi borghesi, rivendicazioni salariali e interessi di Borsa, amalgamando il tutto in un enorme affresco che va al di là della lotta delle classi, al di là della storia, per attingere, qua e là, a speranze di ogni epoca e a tecniche narrative più che collaudate»23. Ha ragione Corrado Alvaro quando afferma che «se si pensa che nel 1856 era apparso Madame Bovary di Flaubert, (...) si può misurare fino a che punto Hugo fosse un sopravvissuto, e come soltanto il genio riuscisse a sostenere il suo tardo romanticismo»24. Verissimo, ed è proprio grazie al genio di Hugo che nei Misérables spazio e tempo storici, come nei poemi epici (Omero e Virgilio, soprattutto il Virgilio dell'Eneide, furono, per asserzione dello stesso autore, i suoi modelli durante la stesura del romanzo), fanno da sfondo fantastico all'affabulazione, dove, del resto, non ci si preoccupa troppo della verosimiglianza né della sottigliezza psicologica dei personaggi, ma si bada soprattutto, come nota Alberto Asor Rosa, «a realizzare effetti di commozione umanitaria», riuscendo a produrre in questo campo «modelli insuperati dal punto di vista di una retorica populista grandiosa e impressionante»25. Il programma dell'autore è già tutto espresso in poche, concise righe ad apertura di pagina del libro: Tant qu'il existera, par le fait des lois et des moeurs, une damnation sociale créant artificiellement, en pleine civilisation, des enfers, et compliquant d'une fatalité humaine la destinée qui est divine; tant que les trois problèmes du siècle, la dégradation de l'homme par le prolétariat, la déchéance de la femme par la faim, l'atrophie de l'enfant par la nuit, ne seront pas résolus; tant que dans de certaines régions, l'asphyxie sociale sera possible; en d'autres termes, et à un point de vue plus étendu encore, tant qu'il y aura sur la terre ignorance et misère, des livres de la nature de celui-ci pourront ne pas être inutiles26. «L'idra domina all'inizio, l'angelo folgora al termine»27: insomma, «illuminare la notte», ecco lo scopo del libro, secondo l'esigenza tutta messianica - così spesso frutto, sia detto di sfuggita, di cattiva coscienza - del XIX secolo; la notte della miseria e dell'ignoranza, della prostituzione e dell'infamia sociale, dell'indifferenza e dell'ingiustizia. Gli operai degli anni in cui Hugo ambienta il suo romanzo sono morti scannati sulle abortite barricate quarantottesche nelle vie di Parigi: «Hugo innesta le ribellioni del 1830 in quelle del 1848 e, precisamente come nei poemi epici, crea incontri, agnizioni, intrecci estranei a ogni logica realistica o storica, tuttavia calzanti con la fantasia ottimistica del lettore»28. Tutto, spazio, personaggi, azioni, è «totalmente realistico e al tempo stesso totalmente simbolico»29, e sempre il lettore viene attivamente chiamato in causa con una tecnica collaudatissima ereditata direttamente dal tale of terror, secondo la quale è posto costantemente «un passo più avanti» dei fatti narrati: sa che Jean Valjean è Madeleine e sa che è ricercato dalla polizia prima ancora che Javert abbia dei sospetti; sa che Thénardier è l'uomo al quale George Pont-mercy pensa di dovere la vita sul campo di Waterloo; sa che è proprio Eponine, una delle due piccole Thénardier, a condurre Marius da Cosette, alla casa di rue Plumet, sa che Jondrette è un falso cognome e che anche Gavroche si chiama in realtà Thénardier... Di conseguenza, «si carica e si sovraccarica di una volontà di partecipazione alla salvezza dei protagonisti che gli fa dimenticare la logica del racconto e che instilla in lui sentimenti giustizieri non necessariamente legati al contesto del libro»30, trovando nello spiritualismo di Hugo il cardine di una condotta morale e reperendo nella sua fantasia i fantasmi della propria immaginazione. Hugo pensò e lavorò ai Misérables per quasi un trentennio (l'opuscolo Les Derniers Jours d'un Condamné, del 1829, può essere considerato una sorta di «palinsesto» del romanzo), in una gestazione assai laboriosa e sofferta: se è vero che il successo di Eugène Sue non mancò di influenzarlo (ma, come ricorda molto a proposito Giuseppe Anceschi, se quegli anni «sono quelli del romanzo d'appendice, si deve precisare come si andasse parallelamente consolidando tutta una lenta opera di scavo e di maturazione su un piano più rigorosamente scientifico — rapporti, inchieste, statistiche - della conoscenza delle condizioni del popolo e dunque di ovviare alle più clamorose condizioni di miseria, di fronte alle quali anche un generico sentimento umanitario non poteva tacere»)31, è anche vero che già nel 1839 — tre anni prima della pubblicazione dei Mystères - si trovano in un suo diario di viaggio degli appunti riguardo una visita al bagno penale di Tolone. Nel 1845 Hugo comincia a scrivere Jean Trejean, sbozzando la figura del protagonista che poi acquisterà il suo nome definitivo nella prima versione del romanzo, Les Misères, ultimata nel 1847. Le vicende del '48, il colpo di stato del '51 e varie vicissitudini familiari (l'arresto dei figli Charles e François-Victor per «delitti di stampa», gravissimi problemi economici, la malattia mentale della figlia Adèle) lo distolgono a lungo dal progetto: soltanto nell'esilio di Jersey e di Guernesey, sia pure afosi alterne, lo scrittore riesce a riprendere concretamente le fila del lavoro, portandolo a termine nei primi mesi del 1861. Finalmente, il 3 aprile 1862 Les Misérables fa la sua comparsa nelle librerie parigine, al prezzo di dodici franchi, preceduto da un eccezionale battage pubblicitario. Nel pomeriggio dello stesso giorno ne sono stati venduti - letteralmente contesi dai lettori - quasi quattromila esemplari. Si ricorre a riffe e a collette pur di procurarsi una copia; si organizzano giochi a premi, estrazioni a sorte, rappresentazioni di marionette e ombre cinesi, tableaux vivants, pantomime. Jean Valjean, Fantine, Cosette, Marius, Javert, Gavroche, i Thénardier, monsignor Bienvenu sembrano uscire di prepotenza dalle pagine del libro per entrare nella vita di tutti i giorni e nel linguaggio comune del popolo, facendosi di carne e di sangue. Un tale successo - davvero senza precedenti, perché si tratta di un successo en volume, non en feuilleton — per un romanzo giudicato «rivoluzionario», che Lamartine definisce «pericolosissimo», sembra vanificare perfino i disegni della «liberticida» — come la battezzò Alexandre Dumas - legge Riancey32 (varata nel 1850), che imponendo una tassa di cinque centesimi su ogni copia di giornale contenente l'appendice l'aveva resa, in pratica, economicamente insostenibile. Anche per questo, molto probabilmente, Les Misérables conosce subito una dignità editoriale «da libreria», cosa che, tra l'altro, gli gioverà non poco nella considerazione della haute letteraria. Baudelaire, ammirato e commosso, lo saluta come «un libro di carità»; George Sand, ricalcando un giudizio già epresso sui Mystères da Balzac, senza troppa serenità, lo definisce, per poi contraddirsi, «immondo»33; Flaubert lo trova «volgare»: i lettori ne decretano il trionfo. Libro «centrifugo» (secondo la bella definizione di Bory)34, caotico, affastellato, torreggiante - verrebbe da dire spudorato —, «in cui troppi elementi si sovrappongono per esprimere la concezione unica e dominante di un'opera d'arte perfetta»35, ma dove tutto il patetismo, il bric-à-brac del roman populaire, le artificiosità - viene largamente superato «dall'impeto epico»36 che ne sostiene le cinque lunghe parti, Les Misérables, questo «sublime feuilleton»37, questo titanico poema di Parigi e dei suoi bassifondi che a tratti ha il senso dell'assoluto, dove Pascal e Sue riescono felicemente a convivere, reca qualcosa in sé - al di là di tutti i giudizi positivi e negativi, veri fino a diventare ovvii - che costituisce la sua stessa anima e che vive necessariamente delle doti come dei difetti del romanzo, facendone «l'opera più rappresentativa sia di Hugo, sia di un intero secolo, dove egli appare insieme a Balzac, come è stato detto e pur fra mille contrasti, il massiccio più alto non ancora scalato»38. RICCARDO REIM 1 Va subito detto, sulla scorta di un'osservazione di Jean Tortel (J. Tortel, Il romanzo popolare, in AA.VV., La paraletteratura, a cura di N. Arnaud, F. Lacassin, J. Tortel, con un contributo di Michele Rak per l'edizione italiana, Napoli, Liguori, 1977), che l'espressione «romanzo popolare» viene trovata solo verso il 1865, come titolo di una collezione: «... è un termine pubblicitario (...) che non designa una fonte, ma richiama una clientela». Però (e il caso di Sue fa scuola) l'espressione passa ben presto a indicare altro, in quanto il romanzo popolare, proprio perché «contemporaneo» e non «storico» (anche se certi confini sono in realtà piuttosto labili e i fili dell'appendice si intrecciano e si confondono a tal punto da rendere impossibili definizioni categoriche), diviene «l'eco dei grandi problemi del momento, (...) portavoce delle speranze, delle indignazioni, delle difese spesso discrete degli strati popolari». 2 Karlheinrich Biermann, Roman Populaire et (R)évolution Sociale, in Richesses du Roman Populaire, Actes du colloque international de Pon-à-Mousson, octobre 1983, a cura di René Guise e Hans-Jörg Neuschäfer, Nancy, Publication du Centre de Recherches sur le Roman Populaire de l'Université de Nancy II, 1983. 3 Angela Bianchini, La luce a gas e il feuilleton: due invenzioni dell'Ottocento, Napoli, Liguori, 1988. 4 Umberto Eco, Il superuomo di massa, Milano, Cooperativa Scrittori, 1976. 5 Come nota Umberto Eco (Il superuomo di massa, op. cit.), non ci si può esimere «dal riconoscere, almeno all'inizio, un legame assai stretto tra dandismo e socialismo. Sue ha scoperto un nuovo modo per distinguersi dai propri pari, non vuole più sbigottire Parigi con i suoi abiti e i suoi cavalli, la sbigottirà predicando la Religione del Popolo. Nel proprio ambiente ciò suonerà altrettanto provocatorio ed eccentrico». 6 Vedi a questo proposito Antonio Gramsci, «Derivazioni culturali del romanzo d'appendice», in Letteratura e vita nazionale, III, Letteratura popolare, Roma, Editori Riuniti, 1987. 7 Vedi nota 4. 8 Vedi nota 4. 9 Vedi nota 4. 10 K. Marx - F. Engels, La sacra famiglia, Roma, Rinascita, 1954. 11 E. A. Poe, Marginalia, Milano, Mondadori, 1949. 12 V. Belinskij, Textes philosophiques choisis, Mosca 1951. La citazione è ripresa da Umberto Eco, Il superuomo di massa, op. cit. 13 Vedi a questo proposito Angela Bianchini, Il romanzo d'appendice, Torino, ERI, 1969. 14 J. L. Bory, Eugène Sue - Le Roi du Roman Populaire, Parigi, Hachette, 1962. 15 Vedi nota 4. 16 A. Gramsci, Letteratura e vita nazionale, Roma, Editori Riuniti, 1987. Va detto per inciso che Rosny nel suo articolo affermava: «Le appendici, sia nell'intenzione del direttore del giornale, sia nell'intenzione dell'appendicista, furono prodotti ispirati dal gusto del pubblico e non dal gusto degli autori». Tale giudizio viene contestato da Gramsci, il quale osserva: «Che il "commercio" e un determinato "gusto" del pubblico si incontrino non è casuale, tanto è vero che le appendici scritte intorno al '48 avevano un determinato indirizzo politico-sociale che ancora oggi le fa ricercare e leggere da un pubblico che vive gli stessi sentimenti del '48». 17 Vedi nota 3. 18 Le derivazioni e le imitazioni dei Mystères de Paris furono innumerevoli: era appena terminata sul Journal des Débats la pubblicazione del romanzo di Sue, che Paul Féval dava alle stampe su un giornale concorrente, il Courrier Français, «Les Mystères de Londre», esemplato, curiosamente, su una pubblicazione inglese illustrata, The Misteries of London, che a suo tempo aveva suggerito non poche idee anche a Eugène Sue. In Francia e in quasi tutta l'Europa si assiste, per alcuni decenni, a una vera e propria esplosione di Misteri: misteri di Berlino, di Vienna, di Lione, di Bruxelles, di Monaco, della Cina... Perfino il giovane Emile Zola, nel 1866, scrive per Le Messager de Provence, senza troppo successo, Les Mystères de Marseille. Anche in Italia proliferano per oltre un cinquantennio Misteri di ogni tipo: nel 1853 compare I Misteri di Livorno, romanzo originale di Cesare Monteverde, e nel 1854 I Misteri di Firenze, scene moderne di Angiolo Panzani; nel 1857 ecco ancora dei Misteri di Firenze a firma di Carlo Lorenzini (alias Collodi, il futuro autore di Pinocchio), I Misteri di Venezia, anonimo, e I Misteri di Milano di Alessandro Sauli; nel 1861 escono, anonimi, I Misteri di Roma e I Misteri di Torino, nel 1862 I Misteri di Napoli «per l'avvocato L.I.», nel 1867 I Misteri di Genova di Anton Giulio Barrili, nel 1869-70 (in volume nel 1875) I Misteri di Napoli di Francesco Mastriani, nel 1884 I Misteri di Firenze di Egisto Maccanti, tra il 1903 e il 1904 la trilogia Torino misteriosa (Torino misteriosa - I disperati - Le disoneste) di Carolina Invernizio. Sui Misteri italiani vedi, tra l'altro, L'Italia dei misteri - Storie di vita e malavita nei romanzi d'appendice, a cura di Riccardo Reim, Roma, Editori Riuniti, 1989. 19 Vedi nota 3. 20 Il romanzo venne pubblicato da Eichler, libraio-editore di Parigi attivo in Europa e negli Stati Uniti fino alla vigilia della Grande Guerra. 21 Jean Tortel («Il romanzo popolare», in AA.VV., La paraletteratura, op. cit.) divide il feuilleton in tre periodi: periodo eroico-romantico, periodo borghese, periodo neo-eroico. 22 Vedi nota 16. 23 L. Saraz, «Popolarità dei "Miserabili"», in V. Hugo, I Miserabili, introduzione di G. Anceschi, premessa, traduzione e note di L. Saraz, Milano, Garzanti, 1990. 24 C. Alvaro, «Il mondo di Hugo», introduzione a V. Hugo, L'uomo che ride, traduzione di Renato Mucci, Roma, Casini, 1953. 25 A. Asor Rosa, Scrittori e popolo, Roma, Samonà e Savelli, 1966. 26 V. Hugo, premessa a Les Misérables. «Fin quando esisterà, a causa delle leggi e dei costumi, in piena civiltà, una dannazione sociale che crea artificialmente inferni e complica con una fatalità umana il destino, che è divino; fin quando i tre problemi del secolo, la degradazione dell'uomo a causa del proletariato, la rovina morale della donna a causa della fame, l'atrofia del fanciullo a causa delle tenebre che lo circondano, non saranno risolti; fin quando, in certi paesi, sarà possibile l'asfissia sociale; in altre parole, e da un punto di vista ancora più ampio, fin quando ci saranno sulla terra ignoranza e miseria, libri come questo non saranno forse inutili.» La breve nota è datata «Hauteville - Hense, 1 gennaio 1862». 27 Sono parole di Hugo. Come dichiarava in una lettera a Lamartine del 24 giugno 1862, «Les Misérables non sono altro che un libro avente al fondo la fraternità e in cima il progresso». 28 Vedi nota 23. 29 Yves Gohin, «Introduction» a V. Hugo, Les Misérables, Parigi, Gallimard, 1973. 30 Vedi nota 23. 31 G. Anceschi, introduzione a V. Hugo, I Miserabili, Milano, Garzanti, 1990, cit. 32 La legge Riancey è la prova più evidente che il roman populaire, nonostante tutto, qualche seme lo aveva gettato. Dumas reagì polemicamente alla legge «liberticida» attaccandola con pesante ironia nelle pagine del suo romanzo La Comtesse de Charny. 33 George Sand (come del resto Balzac) non era mai riuscita a cogliere grandissimi successi con la pubblicazione dei suoi romanzi nelle appendici dei giornali, e un successo popolare di simili proporzioni (per di più en volume) scatenò in lei una malcelata invidia. 34 Vedi nota 14. 35 Ugo Dèttore, voce «I Miserabili» in Dizionario Bompiani delle Opere e dei Personaggi, 1987, Milano (nuova ed.). 36 Vedi nota 35. 37 Vedi nota 3. 38 Vedi nota 31. Nota biobibliografica CRONOLOGIA DELLA VITA E DELLE OPERE 1802. Il 26 febbraio nasce a Besançon (allora città spagnola) Victor-Marie-Hugo, terzogenito del generale napoleonico Joseph-Léopold-Sigisbert e di Sophie Trébuchet, figlia di un armatore di Nantes. Verso la fine dell'anno la madre si reca a Parigi, dove riprende la relazione con il colonnello Victor Lahorie (che, tra l'altro, è il padrino del piccolo Victor); Victor vive a Marsiglia con il padre e i due fratelli maggiori Abel e Eugène. 1804. È l'anno in cui Napoleone si proclama Imperatore dei francesi. V.H. con i fratelli si trasferisce a Parigi presso la madre, in rue de Clichy. 1807. Sophie con i figli si trasferisce per qualche mese in Italia, a Napoli, dove suo marito si trova al seguito di Giuseppe Bonaparte. 1808. Giuseppe Bonaparte viene proclamato re di Spagna: Léopold Hugo è uno degli ufficiali al suo seguito. 1809. Sophie si stabilisce con i figli a Parigi, sulla Rive Gauche, al pianterreno di un ex convento detto «aux Feuillantines», dove viene nascosto anche Lahorie, ricercato dalla polizia imperiale per aver partecipato a una congiura antinapoleonica. 1811. Sophie con i figli raggiunge a Madrid il marito Léopold, il quale quello stesso anno inoltra domanda di divorzio. 1812. H., con la madre e i fratelli, è di nuovo a Parigi, nell'ex convento «aux Feuillantines». Sophie, riunitasi a Lahorie, prende parte anch'essa alla cospirazione contro Napoleone. La cospirazione viene scoperta, ma Sophie riesce a salvarsi grazie a Lahorie che la scagiona da ogni accusa. Nel mese di dicembre Lahorie viene fucilato. 1814. Abdicazione di Napoleone I e ritorno sul trono di Luigi XVIII. I giovanissimi ragazzi Hugo vincono due concorsi poetici e vengono fatti «chevaliers du Lys» per volontà reale. 1815. È l'anno dei Cento Giorni e di Waterloo. I ragazzi Hugo sono alloggiati nella pensione Cordier a spese del padre. 1816. V.H. termina la sua prima tragedia, Irtamène. Sono circa quattro anni che si dedica alla scrittura (soprattutto al teatro) con prove di sorprendente maturità, come Le château du diable e L'enfer sur terre, rimaste inedite fino al 1939. 1818. Nonostante l'abolizione del divorzio, viene sancita la separazione definitiva tra i genitori di V.H., che va a vivere con la madre. È l'anno della prima stesura di Bug-Jargal, breve romanzo assai amato dallo scrittore, che lo rimaneggerà in due successive stesure, nel 1825 e nel 1831. 1819. V.H., insieme ai fratelli, fonda un giornale, Le Conservateur Littéraire; si innamora e si fidanza in segreto con Adèle Foucher, un'amica d'infanzia. 1820. Sophie si oppone alle nozze di Victor con Adèle. Pubblicazione di Bug-Jargal. 1821. Morte di Sophie Hugo. Léopold si risposa con Catherine Thomas. Victor lavora al non troppo felice Han d'Islande. 1822. V.H. riceve una pensione reale per i su'oi meriti letterari e può sposare Adèle Foucher. Pubblicazione di Odes et poésies diverses. Il fratello Eugène dà forti segni di squilibrio mentale e viene internato in manicomio. 1823. Pubblicazione di Han d'Islande. Muore in tenerissima età il primo figlio di V.H., Léopold. 1824. Nasce quella che sarà sempre la figlia prediletta di H, Léopoldine. Pubblicazione di Nouvelles Odes. 1826. Pubblicazione di Odes et Ballades e della seconda versione di Bug-Jargal. Nascita del terzo figlio, Charles. 1827. Pubblicazione del Cromwell, primo dramma storico romantico e della sua celeberrima Préface. 1828. Morte del padre Léopold e nascita del quarto figlio, François-Victor. Pubblicazione della raccolta poetica Les Orientales. 1829. Pubblicazione del dramma Marion Delorme (di cui la censura proibisce le rappresentazioni). Esce l'opuscolo Les Derniers Jours d'un Condamné, dove il problema della pena capitale diviene il punto di partenza di una dottrina morale che trova già i primi supporti nel socialismo utopistico. 1830. 25 febbraio: tumultuosa prima di Hernani, che per tutte le quarantaquattro sere in cui fu rappresentato scatenò una vera e propria battaglia, conclusasi con la definitiva espugnazione del feudo conservatore della Comédie-Française da parte dei «Jeune France» capeggiati da Gerard de Nerval e da Gautier. Nasce la quinta figlia di H., Adèle. Inizia il regno di Luigi Filippo. H. comincia a lavorare a Notre-Dame de Paris. 1831. Pubblicazione di Notre-Dame de Paris e della raccolta poetica Les Feuilles d'Automne. Prima rappresentazione di Marion Delorme. 1832. Viene rappresentato Le Roi s'amuse (da cui verrà tratto Rigoletto musicato da Giuseppe Verdi, il quale dal teatro di H. deriverà anche un'altra celebre opera, Emani). 1833. Prime rappresentazioni di Lucrèce Borgia (da cui verrà tratto il melodramma Lucrezia Borgia musicato da Gaetano Donizetti) e di Marie Tudor. H. incontra una giovane attrice, Juliette Drouet, di cui si innamora, ricambiato. 1834. Si pubblica Claude Gueux, violenta accusa dell'allora vigente sistema carcerario, e del saggio Sur Mirabeau. Juliette Drouet, dopo un dissidio, fugge in Bretagna, dove H. la raggiunge. 1835. Pubblicazione dei Chants du Crépuscule. Prima rappresentazione Ai Angelo, Tyran de Padoue (a cui si ispireranno i melodrammi Il giuramento di Mercadante e Gioconda di Ponchielli). 1837. Il fratello di H., Eugène, muore nel manicomio di Chàrenton. H. viene nominato Cavaliere Ufficiale della Légion d'onore. Viaggi in Normandia e in Belgio in compagnia della Drouet. Pubblicazione della raccolta di poesie Les Voix Intérieures. 1838. H. diventa direttore del Théâtre de la Renaissance. Prima rappresentazione di Ruy Blas (a cui si ispireranno in varia misura per i loro melodrammi Mendelssohn, Filippo Marchetti e Chabrier). 1840. Vengono pubblicati il poema Le Retour de l'Empereur e la raccolta di versi Les Rayons et les Ombres. H., sempre in compagnia di Juliette Drouet, viaggia sul Reno e nella Foresta Nera. 1841. H. è eletto all'Accademia di Francia. 1842-44. Pubblicazione di Le Rhin. H. viene nominato Pari di Francia. Stringe una relazione con Léonie Biard, ma viene sorpreso in flagrante adulterio dalla polizia. La figlia Léopoldine muore annegata. Il suo dramma Les Burgraves viene sonoramente fischiato. 1848. È l'anno della Seconda Rivoluzione. Lamartine è eletto capo del Governo Provvisorio; H. rifiuta la carica di ministro della Pubblica Istruzione. Viene eletto deputato della destra conservatrice. I suoi figli Charles e François-Victor fondano un quotidiano, L'Evénement. 1849-50. Dopo l'elezione di Luigi Napoleone Bonaparte alla Presidenza della Repubblica, H. si dedica a una intensa attività oratoriale con infiammati discorsi contro Napoleone III (da lui in un primo tempo appoggiato) e sulle condizioni di miseria del popolo, sulla libertà di stampa e sul suffragio universale, accentuando sempre più, da questo momento, il suo distacco dall'ala conservatrice. I figli Charles e François-Victor vengono imprigionati per «delitti di stampa». Juliette Drouet si riconcilia con H., che nel frattempo ha lasciato la Biard. 1851. Colpo di Stato di Luigi Napoleone Bonaparte (2 dicembre): la resistenza parigina viene cruentemente repressa con massacri nelle strade della capitale. H. abbandona clandestinamente la Francia. Juliette Drouet lo raggiunge in Belgio. 1852. Restaurazione dell'Impero. Escono gli impietosi Napoléon le petit e Le Can-can des Bonaparte. 1853. H. si trasferisce a Jersey con la famiglia. Pubblicazione della raccolta poetica Les Châtiments. 1854-56. Grave malattia mentale della figlia Adèle, che viene condotta a Parigi dalla madre. H. si ritrova solo, in condizioni finanziarie non proprio ottime e per di più malato. Pubblicazione di Les Contemplations. 1857-59. H. rifiuta l'amnistia concessa ai condannati politici. Inizia la pubblicazione de La Légende des Siècles (30.000 versi) che porterà a compimento nel 1883. 1860-62. Si pubblicano Les Misérables, che ottengono un successo clamoroso. La figlia Adèle si innamora, contro la volontà paterna, del tenente inglese Pinson. H. si reca in Renania, ancora una volta in compagnia di Juliette Drouet. 1863-65. La figlia Adèle fugge in Canada con il tenente Pinson. H. si trasferisce a Bruxelles con tutta la numerosa famiglia. Il figlio Charles sposa Alice Lehaene. Si pubblicano Les Chansons des Rues et des Bois. 1866-67. H. è a Guernesey con la moglie Adèle, gravemente malata e quasi cieca. Il dramma Hemani viene ripreso a Parigi con grandissimo successo. Pubblicazione di Les Travailleurs de la Mer. 1868-69. Morte della moglie Adèle. La figlia Adèle vive a Le Barbade, ripudiata dal padre. Pubblicazione di L'Homme qui rit. 1870. Il 5 settembre, appena quattro giorni dopo la disfatta napoleonica di Sédan, H. rientra trionfalmente a Parigi, accolto da una folla straripante che saluta in lui il ritrovato padre della patria. 1871-72. H. vive a Parigi, dopo essere stato eletto deputato. Sono gli anni della «Commune», del governo Thiers e della Repressione. La figlia Adèle rientra in Francia, in pessime condizioni fisiche e mentali. Pubblicazione di L'année terrible, scritto di getto sulle vicende di quel periodo. Il figlio Charles muore in tragiche circostanze. 1873-74. H. si innamora di Bianche Lanvin; temporanea rottura con Juliette Drouet. Pubblicazione del romanzo Quatrevingt-Treize e della raccolta di versi Mes Fils. 1875-76. H. è eletto senatore (della sinistra estrema); Juliette Drouet va a vivere a Clichy con Alice Lehaene. In occasione della sua elezione a senatore viene pubblicata una silloge dei suoi discorsi parlamentari, Actes et Paroles. 1877-78. Si pubblicano L'Art d'être Grand-père e Le Pape. H. viene colpito da una congestione cerebrale. 1879-81. H. è rieletto senatore. Si pubblicano Religions et Religion, La Pitié suprème, Les Quatre Vents de l'Esprit. 1882-83. Pubblicazione del dramma Torquemada. Per gli ottant'anni dello scrittore vengono organizzati solenni festeggiamenti: dopo il discorso pronunciato da Jules Ferry a nome del governo, 600.000 persone sfilano in omaggio davanti alla casa di H. ricoprendola letteralmente di fiori. Muore Juliette Drouet, malata di cancro. 1884-85. H. è ormai veramente solo con il suo mito, «amato e odiato in misura ugualmente preconcetta» (G. Anceschi). Il 14 maggio 1885 viene colpito da una congestione polmonare: muore il 22 successivo, alle tredici e trenta, fra lo sgomento generale. Il primo giugno, dopo una notte in cui tutta Parigi veglia le sue spoglie esposte sotto l'Arco di Trionfo, viene inumato al Pantheon. BIBLIOGRAFIA ESSENZIALE Opere complete L'edizione definitiva delle Oeuvres complètes di Victor Hugo è quella in 45 voll, della Libreria Ollendorff (divenuta poi Albin Michel), a cura di P. Meurice, G. Simon e C. Daubay, Parigi 1901-1952. La stessa edizione è ripresa da J.-J. Pauvert (Oeuvres poétiques complètes, Oeuvres romanesques complètes, Oeuvres dramatiques complètes, Oeuvres critiques complètes, Oeuvres politiques complètes, Oeuvres diverses), a cura di F. Bouvet, Parigi 1961-1964. Ottima l'Edition chronologique a cura di J. Massin pubblicata dal Club Français du Livre, Parigi 1967-1970, in 18 voll., come pure impeccabile è l'edizione di R. Laffont (Oeuvres complètes, collezione «Bouquins», 15 voll., Parigi 1985-1986), diretta da J. Seebacher e G. Rosa. Da segnalare, inoltre, le edizioni apparse nella «Biblioteque de la Pléiade»: La legende des siècles, La fin de Satan, Dieu, a cura di J. Truchet, Parigi 1950; Les Misérables, a cura di M. Allem, Parigi 1951; Théâtre complet, 2 voll., a cura di J.-J. Thierry e J. Mélèze, con una prefazione di R. Purnal, Parigi 1963-1964; Oeuvres politiques, a cura di P. Albouy, 3 voll., Parigi 1964-1974; Notre-Dame de Paris, Les travailleurs de la mer, a cura di Y. Gohin, Parigi 1975. Per quanto riguarda l'opera grafica di Hugo - tutt'altro che secondaria e trascurabile - si trova raccolta nei voll, XVII e XVIII dell'Édition chronologique curata da J. Massin per il Club Français du Livre. Studi su Hugo Della sterminata bibliografia hughiana ci si limita, qui, a segnalare i due celeberrimi saggi di Ch. Baudelaire (Hugo, in «L'art romantique», Parigi 1868) e di Ch. A. de Sainte-Beuve (Hugo, in Portraits contemporaines, Parigi 1869-1871) e, tra gli interventi più significativi degli ultimi anni, innanzitutto i numeri speciali di Europe (AA.W., «Victor Hugo») e di «Magazine littéraire (AA.VV., «Victor Hugo. L'image et l'histoire») ambedue pubblicati nel 1985, in occasione del centenario della morte; quindi J.B. Barrère, Hugo à l'oeuvre, le poète en exil et en voyage, Parigi 1966; C. Gély, Hugo et sa fortune littéraire, Bordeaux 1970; H. Peyre, Hugo, Parigi 1972; A. Brochu, Hugo. Amour I crime I revolution. Essai sur «Les Misérables», Montreal 1974; P. Albouy, Mythographies, Parigi 1976; P. Brooks, The melodramatic imagination, Londra 1976; H. Meschonnic, Ecrire Hugo, 2 voll., Parigi 1977; A. Laster, Pleins feux sur Victor Hugo, Parigi 1981; H. Juin - E. Ionesco, Hugoliades, Parigi 1982; V. Brombert, Victor Hugo and the Visionary Novel, Cambridge Mass. 1984; A. Decaux, Victor Hugo, Parigi 1984; J. Maurel, Victor Hugo philosophe, Parigi 1985; R. Trousson, Le tison et le flambeau, Bruxelles 1985; H. Juin, Victor Hugo, 3 voll., Parigi 1986; Y. Gohin, Victor Hugo, Parigi 1987; H. Guillemin, Hugo, Parigi 1988 (nuova edizione aggiornata). Fra i contributi della critica italiana vanno almeno ricordati: F. De Sanctis, «Hugo», in Saggi critici, Napoli 1866; A. Galletti, L'opera di Hugo nella letteratura italiana, Torino 1904; C. De Lollis, «Vittorhughiana», in La Cultura, XXXI e XXXII, 1913, poi in Scrittori francesi dell'Ottocento, Torino 1938; G. Natoli, «L'uomo e il poeta Hugo», in Scrittori francesi, Firenze 1950; G. Franceschetti, "Note sulla prosa del "Journal" postumo di Hugo", in Aevum, XXXI 1957; V. Lugli, «"Les Misérables" riletti nel 1962», in Pagine ritrovate, Torino 1964; I. Siciliano, "La bocca d'ombra", in Il Romanticismo, Firenze 1964; G. Franceschetti, Pyrénées. Hugo nell'estate 1843: cronaca e poesia, Milano 1965; G. Macchia, «Il "cerveau noir" di Victor Hugo», in Le rovine di Parigi, Milano 1985; F. Sanvitale, La battaglia di Waterloo di Victor Hugo, Bari 1995; Jean Gaudon (a cura di), Victor Hugo, parte monotematica di Berenice. Le correnti d'avanguardia, App. IV, Roma 1997. Traduzioni in italiano dei Miserabili Tra le numerosissime (non sempre integrali) traduzioni in italiano del romanzo, vanno segnalate quella, anonima (ma altrove E. Di Mattia) edita a Milano nel 1932 da Bietti, piuttosto accurata; edita dalla UTET quella di M. Zini del 1946 (poi Milano, Mondadori, 1988); quella, pure anonima, pubblicata a Milano nel 1949 dalla Cooperativa del Libro Popolare; quella di R. Colantuoni, edita a Torino nel 1949 dall'editore Cavallotti (poi Milano, Mursia, 1958; Milano, Palazzi, 1963; Milano, Garzanti, 1975). Ancora, le traduzioni di F. Bruni (Roma, Casini, 1958), di V. Piccoli (Milano, Rizzoli, 1963), di M. Picchi (Torino, Einaudi, 1983), di Liù Saraz (Milano, Garzanti, 1990), di M. Ferri, Milano, Frassinelli, 1997. R.R. PARTE PRIMA Fantine LIBRO PRIMO Un giusto I. Myriel Nel 1815, monsignor Charles-François-Bienvenu Myriel era vescovo di Digne1. Era un vecchio di circa settantacinque anni; occupava la sede di Digne dal 1806. Benché questo particolare non entri affatto in ciò che ci proponiamo di raccontare, tuttavia ci pare utile, non fosse che per amor d'esattezza, accennare qui ai giudizi e alle voci corse sul suo conto quando era arrivato nella diocesi. Vero o falso che sia, ciò che si dice degli uomini ha tanta importanza nella loro vita e soprattutto nel loro destino quanta ne hanno le loro azioni. Myriel era figlio d'un consigliere al parlamento di Aix; nobiltà di toga, dunque. Si diceva di lui che suo padre, contando di lasciargli in eredità la sua carica, l'avesse ammogliato per tempo, a diciotto o vent'anni al più, seguendo l'usanza invalsa nelle famiglie parlamentari. Charles Myriel, nonostante il matrimonio, aveva fatto molto parlare di sé, a quanto dicevano. Di bell'aspetto sebbene un po' piccolo, elegante, simpatico, intelligente, dedicò tutta la prima parte della sua vita alle galanterie del secolo. Sopravvenne la rivoluzione, gli avvenimenti precipitarono, le famiglie parlamentari decimate, cacciate, perseguitate, si dispersero. Sin dai primi giorni della rivoluzione, Myriel emigrò in Italia; qui perse la moglie per una malattia polmonare che da lungo tempo l'affliggeva. Non avevano avuto figli. Che cosa accadde allora all'anima di Myriel? Il crollo dell'antica società francese, la rovina della propria famiglia, le tragiche scene del '93, più terribili forse per gli emigrati che le vedevano da lontano ingigantite dalla paura, poterono far germinare nel suo cuore idee di rinuncia e di solitudine? Oppure, in mezzo ai piaceri e alle passioni che occupavano la sua vita fu colto all'improvviso da uno di quei colpi misteriosi e terribili che, ferendo al cuore, abbattono talvolta l'uomo, che le pubbliche calamità, pur rovinandolo nell'esistenza e negli averi, non abbatterebbero? Nessuno avrebbe potuto saperlo: si sapeva soltanto che era ritornato dall'Italia, prete. Nel 1804 Myriel era curato di B. (Brignolles). Già vecchio, viveva in gran solitudine. Una piccola necessità della sua curia, non si sa quale precisamente, lo condusse a Parigi all'epoca dell'incoronazione; e qui, tra gli altri personaggi potenti ai quali si rivolse per i suoi parrocchiani, ci fu il cardinale Fesch2. Un giorno che l'imperatore era venuto a far visita a suo zio, il degno curato, che aspettava nell'anticamera, si trovò sul passaggio di sua maestà. Napoleone, vedendosi guardato con una certa curiosità da quel vecchio, si voltò e chiese bruscamente: «Chi è il buon uomo che mi guarda?». «Sire», disse Myriel, «voi guardate un buon uomo, e io guardo un grand'uomo. La cosa può giovare a entrambi.» L'imperatore, la sera stessa, domandò al cardinale il nome di quel curato, e poco tempo dopo Myriel fu molto meravigliato di vedersi fatto vescovo di Digne. Che cosa poi vi fosse di vero nei racconti che si udivano ripetere intorno alla prima parte della vita di Myriel, nessuno lo sapeva. Poche famiglie avevano conosciuto la famiglia di Myriel prima della Rivoluzione. Myriel dovette subire la sorte comune a tutti quelli che capitano per la prima volta in una città piccola dove ci sono sempre molte bocche che parlano e pochissime teste che pensano. Dovette subirla quantunque vescovo, e perché vescovo. Ma alla fin fine, i discorsi in cui entrava il suo nome non erano niente più che discorsi; rumori, voci, parole: meno ancora che parole, palabres, come dice l'energica lingua del Mezzogiorno. Comunque stessero le cose, dopo nove anni d'episcopato e di residenza a Digne, tutte quelle storielle che avevano fatto la gioia delle conversazioni borghesi nei primi tempi, erano cadute in un totale oblio, e nessuno avrebbe osato parlarne e neppure ricordarsene. Myriel era venuto a Digne con una vecchia zitella, la signorina Baptistine, sua sorella, di dieci anni minore di lui. Tutta la loro servitù consisteva in una donna della stessa età di Baptistine, la signora Magloire, la quale, dopo esser stata la serva del curato, prendeva adesso il doppio titolo di cameriera della signorina e domestica di monsignore. La signorina Baptistine era alta, pallida, sottile, dolce: impersonava l'ideale racchiuso nella parola «rispettabile», poiché sembra necessario che una donna sia madre per essere «venerabile». Non era mai stata bella; tutta la sua vita, che era stata un seguito di opere buone, aveva finito col circondarla di una specie di candore e di luce, cosicché invecchiando aveva acquistato quella che potrebbe chiamarsi la bellezza della bontà. La magrezza della sua gioventù, era divenuta, nella maturità, trasparenza; e attraverso questa si vedeva l'angelo. Più che essere una vergine, era un'anima. Il suo corpo sembrava fatto d'ombra: ce n'era appena tanto per darle un sesso; un po' di materia contenente una luce; due grandi occhi sempre bassi; un pretesto perché un'anima non fugga dalla terra. La signora Magloire era una vecchietta bianca, grassottella, sempre affaccendata e sempre affannata, un po' per la sua voglia di fare, un po' anche per la sua asma. Al suo arrivo, Myriel fu installato nel palazzo episcopale con tutti gli onori imposti dai decreti imperiali, per i quali il vescovo succede immediatamente in dignità ai marescialli di campo. Il sindaco e il presidente gli fecero la prima visita, e lui si recò per primo a visitare il generale e il prefetto. Terminato l'insediamento, la città attese il suo vescovo all'opera. II. Myriel diventa monsignor Bienvenu Il palazzo episcopale di Digne era attiguo all'ospedale. Era un edificio bello e grande costruito in pietra all'inizio del secolo passato per ordine di monsignor Henri Puget, dottore in teologia alla facoltà di Parigi, abate di Simore e vescovo di Digne nel 1712. Questo palazzo era una vera sede principesca. Tutto vi spirava grandiosità: gli appartamenti del vescovo, le sale, le camere, il cortile maggiore circondato da portici secondo l'antico uso fiorentino, i giardini ricchi di magnifici alberi. Nel salone da pranzo, lunga e maestosa galleria collocata al pianterreno, aperta sui giardini, monsignor Henri Puget aveva solennemente convitato il 29 luglio 1714 i monsignori Charles Brûlart de Genlis, arcivescovo-principe di Embrun, Antoine de Mesgrigny, cappuccino, vescovo di Grasse, Philippe de Vendôme, gran priore di Francia, abate di Saint-Honoré de Lérin, François de Berton de Grillon, vescovo barone di Vence, César de Sabran de Forcalquier, vescovo signore di Glandève, e Jean Soanen, prete dell'oratorio, predicatore ordinario del re, vescovo signore di Lenez. I ritratti di questi sette reverendi personaggi decoravano quella sala, e la data memorabile 29 luglio 1714 era scolpita in lettere d'oro sopra una lapide di marmo bianco. L'ospedale era invece una casa stretta e bassa a un sol piano con un piccolo giardino. Tre giorni dopo il suo arrivo, il vescovo visitò l'ospedale. Terminata la visita, fece pregare il direttore di seguirlo nel suo palazzo, e gli disse: «Signor direttore, quanti malati avete in questo momento?». «Ventisei, monsignore.» «Li avevo contati, infatti», disse il vescovo. «I letti sono assai vicini l'uno all'altro», riprese il direttore. «L'avevo notato.» «Le sale non sono altro che piccole camere e l'aria vi si rinnova malamente.» «È sembrato anche a me.» «E quando c'è un po' di sole, il giardino è troppo piccolo per i convalescenti.» «Avevo notato anche questo.» «Abbiamo avuto il tifo quest'anno e la febbre miliare due anni fa, con più di cento malati, qualche volta; non sappiamo assolutamente che fare.» «Lo credo bene.» «Ma che volete, monsignore: bisogna rassegnarsi.» Questa conversazione aveva avuto luogo appunto in quella grande sala da pranzo al pian terreno. Il vescovo rimase un momento pensieroso; poi volgendosi a un tratto al direttore dell'ospedale, gli disse: «Signor direttore, quanti letti credete che potrebbero entrare in questo salone?». «Nella sala da pranzo di monsignore?», esclamò il direttore stupefatto. Il vescovo scorreva le pareti con l'occhio e sembrava le misurasse e calcolasse. «Venti letti ci starebbero certo!», disse come tra sé; poi alzando il tono della voce: «Sentite, egregio direttore, qui c'è un errore certamente. Voi siete ventisei persone in cinque o sei camerette. E noi siamo in tre qui dentro dove c'è posto per sessanta. È un errore. Voi occupate la mia casa e io la vostra. Ridatemi dunque la mia; è questa la vostra casa.» Il giorno seguente, i ventisei poveri erano installati nel palazzo del vescovo, e il vescovo nell'ospedale. Myriel non possedeva beni propri, perché la sua famiglia era stata rovinata dalla Rivoluzione. Sua sorella godeva di una pensione vitalizia di cinquecento franchi che bastava per le sue spese personali. Myriel riceveva dallo Stato, come vescovo, un assegno di quindicimila franchi. Nello stesso giorno in cui andò ad abitare nella casa dell'ospedale, volle anche, una volta per tutte, destinare l'uso di quella somma nel seguente modo. Ecco la nota che scrisse allora di suo pugno: Nota per regolare le spese della mia casa Per il piccolo seminario 1500 franchi Congregazione della Missione 100 " Per i lazzaristi di Montdidier 100 " Seminario delle Missioni straniere a Parigi 200 " Congregazione dello Spirito Santo 150 " Istituzioni religiose di Terra Santa 100 " Per le Società di carità materna 300 " In più per quella di Arles 50 " Opere per il miglioramento delle prigioni 400 " Opere per consolare e liberare i prigionieri 500 " Per liberare padri di famiglia in prigione per debiti 1000 " Per aumentare gli stipendi dei maestri poveri della scuola della diocesi 2000 " Per il granaio d'abbondanza delle Hautes-Alpes 100 " Congregazione delle Dame di Digne, di Manosque e di Sisteron, per l'insegnamento gratuito alle bambine povere 1500 " Per i poveri 6000 " Per le mie spese personali 1000 " Totale 15000 franchi Finché mantenne la sede di Digne, Myriel non cambiò quasi mai queste sue disposizioni: e chiamava ciò aver regolato le spese della sua casa. La sua volontà fu accettata con sottomissione assoluta dalla signorina Baptistine. Per quella santa donna monsignore di Digne era nel medesimo tempo suo fratello e suo vescovo, suo amico secondo natura e suo superiore secondo la Chiesa: lo amava e lo venerava con umiltà. Quando parlava lui, lei s'inchinava, quando agiva, lei l'assecondava. Solo la Magloire, la fantesca, brontolò un poco. Il vescovo, come abbiamo visto, s'era riservato soltanto mille franchi, i quali, sommati alla pensione della signorina Baptistine, facevano millecinquecento all'anno. Con questi millecinquecento franchi vivevano le due donne e il vecchio. E quando un curato di campagna veniva a Digne il vescovo trovava ancora la maniera di invitarlo a pranzo, grazie alla severa economia della Magloire e all'intelligente amministrazione della signorina Baptistine. Un giorno, dopo tre mesi circa che era a Digne, il vescovo disse: «Malgrado tutto mi trovo molto in ristrettezze». «Lo credo bene!», esclamò la Magloire; «Monsignore si è dimenticato di reclamare il soprassoldo che gli deve il dipartimento per le spese della carrozza in città e le visite nella diocesi. È sempre stato in uso per tutti i vescovi.» «Ah!», disse il vescovo: «avete ragione, Magloire!». E fece la sua brava richiesta. Poco tempo dopo, il consiglio generale, prendendo la sua domanda in considerazione, gli accordò la somma annua di tremila franchi sotto la voce: «Sussidio al signor vescovo per le sp'ese di carrozza, di diligenza e di visite pastorali». Ciò mise in subbuglio la borghesia della provincia. Anzi un senatore dell'impero ex membro del consiglio dei Cinquecento favorevole al 18 brumaio, e che godeva, come dotazione senatoria, di un magnifico possedimento nelle vicinanze di Digne, in quell'occasione scrisse indignato al ministro dei culti Bigot de Préameneu una lettera confidenziale, dalla quale trascriviamo questo passo autentico: Spese per la carrozza? ma che cosa vuol farsene in una città che fa meno di quattromila anime? Spese per i viaggi e le visite pastorali? a che servono, prima di tutto, queste visite? e poi come si può andare in carrozza in un paese tutto in montagna? Non ci son strade carrozzabili, si va solo a cavallo. Anche il Pout de la Durance, allo Château-Arnoux, serve appena per i carri a buoi. Questi preti sono tutti uguali: avidi e gretti. Questo qui, arrivando si atteggiò ad apostolo, ma ora fa come gli altri; ha bisogno di carrozza e corriera, vuole il lusso come gli antichi vescovi. Ah! tutto questo pretume! Le cose non andranno bene, signor conte, finché l'imperatore non ci avrà liberato dalle chieriche. Abbasso il papa! (le faccende si imbrogliano con Roma). Quanto a me, sono tutto per Cesare solo e unico. Ecc.. ecc.. In compenso il nuovo assegno riuscì graditissimo alla Magloire. «Benone», disse alla signorina Baptistine, «monsignore ha incominciato col pensare agli altri, ma ha finito una buona volta col pensare a sé. Ha regolato tutte le sue carità. Finalmente ci sono tremila franchi per noi!» La sera stessa il vescovo scrisse e passò a sua sorella questa nota: Spese di carrozza e di visite pastorali Per dare brodo di carne ai malati dell'ospedale 1500 franchi Per la Società di carità materna di Aix 250 " Per la Società di carità materna di Draguignan 250 " Per i trovatelli 500 " Per gli orfani 500 " Totale 3000 franchi Questo era il bilancio di Myriel. Quanto ai proventi vescovili straordinari come riscatti dei bandi, dispense, battesimi privati, prediche, benedizioni di chiese o di cappelle, matrimoni, ecc., si mostrava severo nell'esigerli dai ricchi perché li donava ai poveri. Ben presto incominciarono ad affluire le elargizioni di denaro. Ricchi e poveri battevano alla porta di Myriel, questi per prendere l'elemosina che quelli avevano lasciato. Il vescovo in meno di un anno diventò il tesoriere di tutte le beneficenze, il cassiere di tutte le miserie. Gli passavano tra le mani somme considerevoli, ma non per questo volle mutare in nulla le sue abitudini, né aggiungere al suo necessario il benché minimo superfluo. All'opposto. Poiché è molto più il bisogno in basso che la carità in alto, tutto era dato prima, direi quasi, d'essere ricevuto: era come versare acqua sopra un terreno arido: aveva un bell'incassare denaro, era sempre senza. E allora si spogliava del suo. L'uso vuole che i vescovi scrivano tutti i loro nomi di battesimo a capo delle loro ordinanze e delle lettere pastorali. I poveri della diocesi, per una specie di affettuoso istinto, avevano scelto fra tutti i nomi del vescovo quello che per loro aveva un significato e lo chiamavano soltanto monsignor Bienvenu. E noi li imiteremo e lo chiameremo così quando ci accadrà di nominarlo. Anche a lui piaceva quel nome, del resto, e soleva dire: «Mi piace questo nome: Bienvenu3 corregge Monsignore». Non pretendiamo che il ritratto disegnato qui sia perfetto; ci limitiamo a chiarire che è somigliante. III. A buon vescovo duro vescovado Il vescovo aveva convertito la sua carrozza in elemosine; ma non tralasciava per questo le sue visite pastorali. È una diocesi molto faticosa quella di Digne. Poco piano e molta montagna, quasi niente strade, l'abbiamo visto or ora; trentadue canoniche, quarantun vicariati e duecentottantacinque chiese sussidiarie. Visitarle tutte non era impresa facile; eppure il vescovo ci riusciva. Andava a piedi quando si trovavano nelle vicinanze, in carretta nella pianura, e a dorso di mulo in montagna. Di solito le due donne lo accompagnavano; ma se il viaggio rischiava di stancarle troppo, andava solo. Un giorno arrivò a Lenez, che è un'antica città episcopale, a cavalcioni di un asino. La sua borsa, molto a secco in quel momento, non gli aveva permesso altra cavalcatura. Il sindaco della cittadina venne a riceverlo alla porta del vescovado e vedendolo discendere dal suo asino ne rimase visibilmente scandalizzato. Qualche borghese si mise a ridere e allora il vescovo disse: «Signor sindaco e voi, signori, capisco che cosa disapprovate: vi sembra che sia stato troppo orgoglio per un povero prete adoperare una cavalcatura che servì già a Gesù Cristo. Ma vi assicuro che l'ho fatto per necessità e non per vanità». Nelle sue visite si mostrava indulgente e affabile; discorreva più che predicare. Non andava mai a cercare troppo lontano i suoi argomenti né i suoi esempi. Agli abitanti d'un paese citava l'esempio del paese vicino. Dove trovava durezza verso i poveri, diceva: «Guardate un po' quelli di Briançon: hanno concesso ai poveri, alle vedove e agli orfani il diritto di falciare i loro prati tre giorni prima degli altri; e ricostruiscono loro gratuitamente le case quando vanno in rovina. Così quello è un paese benedetto da Dio e in tutto un secolo, che sono cent'anni, non s'è avuto un omicidio». Nei villaggi troppo attaccati al guadagno e al raccolto diceva: «Guardate quelli d'Embrun. Se un padre di famiglia, nel momento del raccolto, ha i figli sotto le armi o le figlie a servire in città e per di più si trova ammalato o impedito, il curato lo raccomanda nel sermone, e la domenica, dopo la messa, tutta la gente del villaggio, uomini, donne e ragazzi, vanno nel campo del poveretto a fare il raccolto, e gli portano nel granaio paglia e grano». Alle famiglie che erano in lite per questioni d'interesse e d'eredità diceva: «Guardate i montanari di Devolny, un paese così selvaggio che ci arriva sì e no una volta ogni cinquant'anni il canto dell'usignolo. Ebbene, là, quando in una famiglia muore il padre, i maschi se ne vanno a cercar fortuna altrove e lasciano alle sorelle i pochi beni perché possano trovar marito». Quando incontrava un paese dove si spendeva volentieri in processi e in carta da bollo, diceva: «Guardate un po' quei buoni contadini della valle di Queyras. Sono tremila anime. Mio Dio! una piccola repubblica! Non conoscono né giudice né usciere. Il sindaco fa tutto. Ripartisce le imposte, tassa ciascuno con coscienza, giudica gratuitamente le querele, divide i patrimoni senza percepire onorari, emette sentenze senza spesa; tutti gli obbediscono, perché è un uomo giusto in mezzo a uomini semplici». Nei villaggi dove non trovava scuole, citava ancora l'esempio di Queyras: «Sapete come fanno?», diceva, «Siccome un piccolo paese di dodici o quindici famiglie non può permettersi il lusso di un maestro, così hanno dei maestri pagati in comune da tutta la vallata, e che vanno di villaggio in villaggio, passando otto giorni in questo, dieci nell'altro, e insegnando. Questi maestri vanno alle fiere, io li ho visti. Si riconoscono dalle penne d'oca, che portano al cappello: quelli che insegnano soltanto a leggere e scrivere ne portano una; quelli che insegnano anche a far di conto ne portano due; e quelli poi che insegnano lettura, aritmetica e latino ne portano tre, e questi sono sapientoni. Ma che vergogna essere ignoranti! Fate anche voi come quelli di Queyras». Parlava così, con gravità paterna, inventando parabole quando gli mancavano esempi, andando diritto allo scopo con poche frasi e molte immagini: l'eloquenza stessa di Gesù Cristo, convinta e persuasiva. IV. Le opere corrispondono alle parole Conversando era affabile e gaio, e si sforzava di adattarsi alla intelligenza delle due vecchie con le quali viveva. Quando rideva era come uno scolaretto. La Magloire lo chiamava volentieri Vostra Grandezza, come si usa in Francia con i vescovi. Un giorno si alzò dal suo seggiolone per cercare un libro nella sua biblioteca. Siccome il libro stava sopra uno scaffale alto, il vescovo, che era piccolo, non ci arrivava, e allora disse: «Signora Magloire, portatemi una sedia, che la mia grandezza non arriva fino a quel ripiano». La contessa di Lo, una sua lontana parente, difficilmente si lasciava sfuggire l'occasione di ricordare in sua presenza quelle che lei chiamava le «speranze» dei suoi tre figli. Aveva dei vecchi parenti ormai vicini a morire, dei quali i suoi figli erano eredi naturali. Il minore dei tre doveva ereditare centomila buoni franchi di rendita da una prozia; il secondo doveva succedere allo zio nel titolo di duca; al maggiore, poi, spettava alla morte del nonno la dignità di pari. Il vescovo ascoltava abitualmente in silenzio queste innocue vanterie, scusabili in una madre. Una volta, però, pareva più del solito pensieroso, mentre la signora Lo ripeteva la lista di tutte quelle eredità e «speranze». E allora lei s'interruppe, per esclamare con un po' d'impazienza: «Ma mio Dio! cugino, a che cosa pensate!». «Penso», rispose il vescovo, «a qualche cosa di singolare che si legge credo in Sant'Agostino: "Riponete le vostre speranze in colui al quale non si può succedere".» Un'altra volta ricevendo la partecipazione di morte d'un gentiluomo del paese, e vedendo il foglio pieno, oltre che dei titoli del defunto, di tutte le qualifiche feudali e nobiliari di tutti i suoi parenti, esclamò: «Che buone spalle ha la morte! Che carico di titoli le fanno allegramente portare, quanta intelligenza mostrano gli uomini servendosi anche delle tombe per la loro vanità!». Si serviva talora di una lieve ironia che nascondeva quasi sempre un contenuto serio. Una quaresima venne a predicare nella cattedrale di Digne un giovane vicario; prese a tema del suo sermone la carità, e fu molto eloquente. Invitò i ricchi a donare ai poveri, per poter così evitare l'inferno, che egli dipinse più spaventoso che potè, e guadagnare il paradiso, che si sforzò di descrivere desiderabile e delizioso. C'era nell'uditorio un ricco negoziante ritiratosi dal commercio, un po' usuraio, chiamato Géborand, il quale aveva guadagnato un mezzo milione fabbricando tessuti di lana e di cotone. In tutta la sua vita Géborand non aveva mai fatto l'elemosina. Dopo quel sermone si notò che dava tutte le domeniche un soldo alle vecchie mendicanti che stavano sulla porta maggiore della cattedrale. Erano in sei a dividerselo. Un giorno il vescovo lo vide mentre faceva questa carità e disse a sua sorella con un sorriso: «Guarda là, il signor Géborand che si compra un soldo di paradiso». Quando si trattava di carità, non si dava per vinto nemmeno di fronte a un rifiuto, e trovava in questo caso parole che facevano riflettere. Una volta, questuava per i poveri in un salotto della città. Era presente il marchese di Champtercier, vecchio, ricco, avaro, il quale trovava modo di essere al tempo stesso, come tanti di quella razza, ultrarealista e ultravolterriano. Il vescovo, arrivato a lui, gli toccò il braccio: «Marchese, bisogna che mi diate qualche cosa». Il marchese si voltò e rispose secco: «Monsignore, ho i miei poveri». E il vescovo di rimando: «Datemeli». Un giorno nella cattedrale pronunciò questo sermone: «Miei carissimi fratelli e ottimi amici, vi sono in Francia un milionetrecentoventimila case di campagna che hanno tre sole aperture; un milioneottocentodiciassettemila che ne hanno appena due, la porta e una finestra, e finalmente vi sono trecentoquarantaseimila stamberghe che hanno un'apertura sola, la porta. E ciò si deve a una cosa che è chiamata imposta sulle porte e finestre4. Mettete delle povere famiglie, delle vecchie, dei bambini in questi tuguri, ed ecco le febbri, ecco le malattie! Ahimè! Dio dona l'aria agli uomini, la legge la fa pagare. Io non accuso la legge ma benedico Iddio. Nell'Isère, nel Var, nelle due Alpi alte e basse i paesani non hanno nemmeno carriole e trasportano il concime a spalla; non hanno candele e bruciano dei bastoni resinosi in loro vece, o anche dei pezzi di corda inzuppati nella pece liquida. E così si vive in tutti i paesi del Delfinato. Fanno il pane una volta ogni sei mesi, lo cuociono su sterco di vacca essicato, e d'inverno lo rompono coll'accetta e lo tengono ventiquattr'ore nell'acqua per poterlo mangiare... Fratelli miei, abbiate pietà! vedete come si soffre vicino a voi!». Nato in Provenza, s'era facilmente impadronito dei dialetti del Mezzogiorno. Diceva: «Eh bel moussù, sès sagé?», come nella bassa Linguadoca. «Onte anaras passa?», come nelle basse Alpi. «Puerte un bonen moutou embe un bouen froumage grase»5, come nell'alto Delfinato. Questo piaceva al popolo e aveva molto contribuito a facilitargli l'accesso in tutti gli animi. Nelle capanne e nelle montagne era come in casa sua. Sapeva dire le cose più sublimi nei modi più rozzi. Parlando tutte le lingue faceva breccia in tutti i cuori. Trattava allo stesso modo la gente altolocata e il popolo. Non era mai precipitoso nel condannare e voleva esaminare prima le circostanze. Diceva spesso: «Vediamo per che via è passata la colpa». Essendo, com'egli stesso si dichiarava talora sorridendo, un ex peccatore, non conosceva le asprezze dell'intransigenza e professava nel modo più elevato, senza l'aria corrucciata dei virtuosi arrabbiati, una dottrina che si potrebbe riassumere pressappoco in questi termini: «L'uomo ha su di sé la carne, che gli è nel medesimo tempo un peso e una tentazione. Perciò la porta e le cede. Deve sorvegliarla, contenerla, reprimerla, e non obbedirle se non in caso estremo. In questa obbedienza vi può essere ancora colpa, ma una colpa veniale; è una caduta, ma una caduta in ginocchio che può trasformarsi in una preghiera. Essere un santo è l'eccezione; essere giusto è la regola. Sbagliate, mancate, peccate ma siate giusti. Peccare il meno possibile è la legge umana. Il non peccare mai è il sogno dell'angelo. Tutto ciò che è terrestre è sottomesso al peccato. Il peccato è una gravitazione». Quando vedeva tutti gridare e indignarsi prontamente: «Oh! oh», diceva sorridendo, «si deve trattare di qualche grosso delitto che tutti fanno: e le ipocrisie spaventate si danno subito da fare per mettersi al coperto protestando rumorosamente». Era indulgente con le donne e con i poveri schiacciati dal peso della società umana. Diceva: «Le colpe delle donne, dei fanciulli, dei servitori, dei deboli, degli indigenti, degli ignoranti sono le colpe dei mariti, dei padri, dei padroni, dei forti, dei ricchi, dei sapienti». Diceva anche: «Insegnate quante più cose potete agli ignoranti. È una colpa della società quella di non istruire gratuitamente: essa è la responsabile del male che cagiona. Se mettete un'anima nell'ombra e l'anima pecca, la colpa risale a chi ha fatto l'ombra?». Come si vede, aveva una maniera strana e tutta sua di giudicare le cose; io credo che l'avesse appresa nel Vangelo. Un giorno, in un salotto, udì parlare di un processo che si stava istruendo e sarebbe stato presto discusso. Uno sciagurato per amore d'una donna e del figlio che ne aveva avuto, mancando di ogni risorsa, aveva battuto moneta falsa. I falsari in quel tempo si punivano ancora con la morte. La donna era stata arrestata mentre tentava di spacciare la prima moneta falsa da lui fabbricata. C'erano prove soltanto contro lei. Lei sola poteva accusare e perdere il suo amante, confessando: ma invece negò. Insistettero; ma continuò a negare. Allora il procuratore del re aveva avuto un'idea: aveva inventato un'infedeltà dell'amante ed era riuscito, con dei frammenti di lettera sapientemente presentati, a persuadere la disgraziata che quell'uomo la tradiva con un'altra donna. Allora, esasperata dalla gelosia, aveva denunciato il suo amante, confessato tutto, provato tutto. E l'uomo era perduto. Tra poco sarebbe stato giudicato con la sua complice a Aix. Mentre si raccontava il fatto, tutti si dimostravano estasiati dell'abilità di quel magistrato, che mettendo in gioco la gelosia, aveva fatto scaturire la verità dalla collera, la giustizia dalla vendetta. Il vescovo ascoltava tutto ciò in silenzio. Quando ebbero finito, domandò: «Dove si giudicheranno quest'uomo e questa donna?». «Alla corte d'Assise.» E lui ancora: «E dove si giudicherà il signor procuratore del re?». Accadde a Digne un fatto tragico. Un uomo venne condannato a morte per assassinio. Era un distraziato né del tutto ignorante, né istruito, faceva il ciarlatano nelle fiere e anche lo scrivano pubblico. Il suo processo aveva interessato tutta la città. La vigilia del giorno fissato per l'esecuzione, l'elemosiniere della prigione cadde ammalato. Occorreva un prete per assistere il condannato nei suoi ultimi istanti. Si andò a cercare il curato, ma questi rifiutò dicendo: «Non è affar mio; non voglio saperne di questi impicci né del saltimbanco; anch'io sono malato, e del resto non è dovere mio». Si riferì questa risposta al vescovo, il quale disse: «Il signor curato ha ragione; non è dovere suo, infatti, è dovere mio». E andò subito alla prigione, discese nella segreta del «saltimbanco», lo chiamò per nome, gli prese la mano e gli parlò. Passò tutta la giornata e tutta la notte vicino a lui, senza mangiare né dormire, pregando Dio per l'anima del condannato e pregando il condannato per la propria. Gli disse le più grandi verità, che sono le più semplici, gli fu padre, fratello, amico: vescovo soltanto per benedirlo. Gli insegnò tutto rassicurandolo e consolandolo. Quell'uomo andava alla morte disperato: la morte era per lui un abisso. Dritto sull'orlo lugubre di questo abisso tremava e indietreggiava inorridito. Non era tanto ignorante per poter essere indifferente. La sua condanna, scuotendolo profondamente, aveva in qualche modo squarciato qua e là la muraglia che ci separa dal mistero delle cose, quella muraglia che noi chiamiamo vita. Così guardava senza tregua attraverso queste brecce fatali e non vedeva altro che tenebre. Il vescovo gli fece vedere la luce. Il giorno dopo, quando vennero a cercare il disgraziato, il vescovo gli era vicino, e lo seguì. Si mostrò alla folla con la mantelletta viola e con la croce episcopale accollo a fianco del miserabile tutto legato da corde. Salì sulla carretta con lui e sul palco con lui. Il condannato, così tetro e così accasciato il giorno prima, pareva ora felice, tanto sentiva che la sua anima si era riconciliata con Dio, e sperava in Lui. Il vescovo l'abbracciò, e mentre già la lama stava per cadere, gli disse: «Chi è ucciso dall'uomo, Dio lo resuscita; chi è cacciato dai fratelli ritrova il Padre. Pregate, credete, entrate nella vita! Il Padre v'aspetta». Quando scese dal palco aveva qualche cosa nello sguardo che fece fare ala al popolo. Non si sapeva che cosa fosse più sorprendente: il suo pallore o la sua serenità. Rientrando in quell'umile casetta che soleva chiamare sorridendo il suo palazzo, disse alla sorella: «Il mio è stato un ufficio pontificale». Poiché le cose più sublimi sono spesso le meno comprese, vi fu nella città qualcuno che disse commentando la condotta del vescovo: «È affettazione». Ma furono chiacchiere di salotto. Il popolo, che non vede malizia nelle azioni meritorie, fu intenerito e ammirato. Quanto al vescovo, aver visto la ghigliottina fu un colpo da cui penò molto a riaversi. Infatti il patibolo, quando vi sta dritto dinanzi, ha qualcosa di allucinante. Si può essere indifferenti intorno alla pena di morte, non pronunciarsi, dire sì e no, fino a che non si è vista con gli occhi una ghigliottina; ma quando la si vede, il colpo è così violento che bisogna assolutamente scegliere, decidersi per il prò o il contro. C'è chi l'ammira come De Maistre; c'è chi la esecra come Beccaria. La ghigliottina è la legge fatta concreta: si chiama vendetta; non è neutra, né permette a voi di rimanere neutri. Chi la vede rabbrividisce del più misterioso di tutti i brividi. Tutte le questioni sociali alzano attorno a quella lama il loro punto interrogativo. La ghigliottina è una visione. Il patibolo non è una macchina, il patibolo non è un meccanismo inerte fatto di legno, di ferro e di corde. Sembra un essere dotato di non so quale triste iniziativa. Si direbbe che quel palco veda, che quella macchina oda, che quel meccanismo comprenda, che quel legno, quel ferro e quelle corde vogliano. Nello scompiglio generato dalla sua presenza nella nostra fantasia, il patibolo appare terribilmente conscio di ciò che fa. Il patibolo è complice del boia; divora, ingoia la carne e beve il sangue. Il patibolo è una specie di mostro fabbricato dal giudice e dal falegname, uno spettro che sembra vivere d'una vita spaventosa fatta di tutta la morte che ha dato. Così l'impressione fu orribile e profonda: il giorno dopo l'esecuzione e per molti giorni ancora il vescovo rimase abbattuto. La serenità quasi violenta di quell'istante funebre era svanita e si sentiva ora oppresso dal fantasma della giustizia sociale. Lui che di solito provava di tutte le sue azioni una soave contentezza, ora pareva quasi si facesse un rimprovero. Di tanto in tanto parlava tra sé e mormorava lugubri monologhi. Sua sorella ne udì uno, una sera, e le rimase impresso: «Non credevo che fosse una cosa così orribile! È male lasciarsi tanto assorbire dalla legge divina da dimenticare la legge umana. La morte appartiene a Dio soltanto. Con quale diritto gli uomini si valgono di una cosa sconosciuta?». Col tempo queste impressioni scemarono e probabilmente svanirono. Però da allora in poi si notò che il vescovo evitava di passare per il luogo delle esecuzioni. A qualunque ora si poteva chiamare Myriel al capezzale di un malato o di un moribondo. Sapeva che questo era il suo primo dovere e il suo maggiore ufficio. Le famiglie dove erano vedovi o orfani non avevano bisogno di chiamarlo. Ci andava da sé. Sapeva seder silenzioso per lunghe ore vicino all'uomo che piangeva la donna amata, o alla madre che aveva perduto il figlio. Come conosceva il momento di tacere, così conosceva quello di parlare. E che mirabile consolatore! Non cercava affatto di cancellare il dolore con l'oblio ma di innalzarlo e nobilitarlo con la speranza. Diceva: «Badate alla maniera con cui volgete il pensiero ai morti. Non occupatevi di ciò che imputridisce, ma fissate bene lo sguardo e vedrete in fondo al cielo la luce viva del vostro diletto defunto». Sapeva che la fede è sana. Cercava di consigliare e calmare l'uomo disperato indicandogli l'uomo rassegnato, trasformando il dolore che guarda una fossa in quello che fissa una stella. V. Come monsignor Bienvenu facesse durar troppo le sue sottane La vita privata di Myriel era piena degli stessi pensieri che riempivano la sua vita pubblica. Per chi avesse potuto vederla da vicino, la povertà volontaria nella quale viveva il vescovo di Digne, sarebbe stata uno spettacolo severo e commovente. Come tutti i vecchi e come la maggior parte degli uomini di pensiero, dormiva poco: ma quel breve sonno era profondo. La mattina passava un'ora in meditazione poi celebrava la messa o nella cattedrale, o nella sua cappella privata. Dopo messa, faceva colazione con un pane di segale bagnato nel latte delle sue mucche. Poi si metteva al lavoro. Un vescovo è molto occupato. Deve ricevere tutti i giorni il segretario del vescovado, che d'ordinario è un canonico, e quasi tutti i giorni i suoi vicari maggiori. Deve controllare le congregazioni, concedere privilegi, esaminare tutta la letteratura ecclesiastica, catechismi diocesani, messali, ecc., emanare ordinanze, autorizzare prediche, mettere d'accordo sindaci e curati, tenere una corrispondenza ecclesiastica, una corrispondenza amministrativa: da un lato lo Stato, dall'altro la Santa Sede, mille affari insomma. Il tempo che gli restava libero, dopo i suoi affari, il suo ufficio, il suo breviario, lo dedicava anzitutto ai bisognosi, ai malati, agli afflitti; e il poco che dopo tutto ciò gli avanzava ancora, lo impiegava nel lavoro. Talvolta zappava la terra del giardino, talvolta leggeva e scriveva; e queste due specie di occupazioni le chiamava con una sola frase «coltivare il giardino». «L'anima è un giardino», diceva. A mezzogiorno pranzava. Il pranzo rassomigliava alla colazione. Verso le due, quando il tempo era bello, usciva a passeggio per la campagna o per la città, entrando spesso nelle casupole. Lo vedevano camminare solo, tutto immerso nei suoi pensieri, con gli occhi bassi, appoggiato alla sua lunga canna, vestito del soprabito viola imbottito e caldo, con le calze viola, le scarpe grosse, e con in capo un tricorno piatto dalle cui punte uscivano tre ghiande d'oro con nappine. Dovunque compariva era una festa. Si sarebbe detto che il suo passaggio avesse qualcosa di luminoso che riscaldava: i bambini e i vecchi uscivano sulle soglie per il vescovo come per il sole. Benediceva ed era benedetto. A chiunque avesse bisogno di qualcosa, veniva additata la sua casa. Si soffermava qua e là a parlare coi bambini e le bambine e sorrideva alle madri. Finché aveva denaro visitava i poveri; quando rimaneva senza, allora si recava dai ricchi. Siccome faceva durare le sue sottane moltissimo tempo, e non voleva che la gente se ne accorgesse, non usciva mai senza il suo mantello rosso violaceo. Che d'estate gli dava un po' di noia. La sera alle otto e mezza cenava insieme alla sorella; la Magloire, in piedi dietro di loro, li serviva a tavola. E anche questo pasto era frugalissimo. Quando il vescovo aveva a cena uno dei suoi parroci, la Magloire ne approfittava per imbandire al suo padrone qualche eccellente pesce di lago o qualche squisita selvaggina della montagna: qualunque curato era un pretesto per un buon pranzo, e il vescovo lasciava fare. Eccettuati questi casi, il suo vitto consisteva esclusivamente di legumi cotti nell'acqua e di minestra condita con l'olio. Perciò si diceva nella città: «Quando il vescovo non fa pranzo da curato, lo fa da trappista». Dopo cena conversava una mezz'ora con la signorina Baptistine e con la Magloire; poi si ritirava in camera e si rimetteva a scrivere su qualche foglietto volante o sul margine di qualche in-folio. Era letterato e quasi dotto. Ha lasciato cinque o sei manoscritti assai interessanti: tra cui una dissertazione sul versetto della Genesi, «Nel principio lo spirito di Dio vagava sulle acque», dove confronta con questo versetto tre testi, la versione araba che dice «I venti di Dio soffiavano»; Giuseppe Flavio6 che dice «Un vento all'alto si precipitava sulla terra»; e infine una parafrasi caldea di Onkelos7 che dice «Un vento proveniente da Dio soffiava sulla superficie delle acque». In un'altra dissertazione esamina le opere teologiche di Hugo, vescovo di Tolemaide, antenato dell'autore di questo libro, e stabilisce che si debbano attribuire a questo vescovo i diversi opuscoli pubblicati nel secolo passato sotto lo pseudonimo di Barleycourt. A volte nel mezzo di una lettura, qualunque fosse il libro che aveva tra le mani, tutto a un tratto piombava in una profonda meditazione, dalla quale non usciva se non dopo aver scritto qualche riga sulle pagine del volume: e spesso quelle righe non hanno nessun rapporto con il libro che le contiene. Abbiamo sott'occhio una nota scritta da lui in margine a un in-quarto intitolato: Corrispondenza di Lord Germain coi generali Clinton e Cornwalis e con gli ammiragli dello stazionario d'America. Versailles presso Poinçot libraio, e Parigi, presso Pinot libraio, place des Augustins. Ecco la nota: O tu che sei!L'«Ecclesiaste» ti chiama Onnipotente, i «Maccabei» ti chiamano Creatore, l'«Epistola agli Efesi» ti chiama Libertà, «Baruc» ti chiama Immensità; i «Salmi» ti chiamano Saggezza e Verità, Giovanni ti chiama Luce, i «Re» ti chiamano Signore, l'«Esodo» ti chiama Provvidenza, il «Levitico» ti chiama Santità, «Esdra» Giustizia, il creato ti chiama Dio, l'uomo ti dice Padre: ma Salomone ti chiama Misericordia; e questo è il tuo nome più bello. Verso le nove di sera, le due donne salivano nelle loro camere al primo piano lasciandolo solo fino alla mattina al pianterreno. Qui però è necessario dare un'idea esatta della casetta del vescovo di Digne. VI. Da chi faceva custodire la sua casa La casa si componeva, come abbiamo detto, di un pianterreno e di un piano superiore; tre camere di sotto, tre di sopra. Più in alto un solaio. Dietro la casa c'era un giardinetto d'un quarto di jugero. Le due donne abitavano il primo piano, il vescovo il pianterreno. La prima stanza che si apriva sulla strada gli serviva da sala da pranzo, la seconda da camera da letto e la terza da cappella. Non si poteva uscire da questa camera se non passando dalla sua camera da letto, né si poteva uscire da questa senza passare per la sala da pranzo. Nella cappella, in fondo, c'era, dentro un'alcova chiusa, un letto per gli ospiti. Il vescovo offriva quel letto ai curati di campagna che dovevano pernottare a Digne per affari e per qualche necessità della parrocchia. La farmacia dell'antico ospedale, piccola costruzione aggiunta alla casa nell'area del giardino, era stata adottata a uso di cucina e di cantina. V'era inoltre nel giardino una stalla che era l'antica cucina dell'ospedale: il vescovo ci teneva due mucche. Qualunque quantità di latte esse dessero, ne mandava invariabilmente la metà tutte le mattine ai malati dell'ospedale. «Pago la mia decima», diceva. La sua camera era molto grande e difficile a riscaldarsi d'inverno. Poiché la legna da ardere costa cara a Digne, aveva pensato di far alzare un tramezzo di tavole nella stalla, e in questa nuova stanzetta passava le serate di gran freddo. E lo chiamava il suo salone d'inverno. In questo salone d'inverno, come del resto nella sala da pranzo, non c'era altra mobilia che una tavola di legno bianco quadrata e quattro seggiole impagliate. La sala da pranzo aveva in più una vecchia credenza dipinta di rosa. Di una credenza uguale a questa, ma convenientemente rivestita di tovaglie bianche e di merletti ordinari, il vescovo s'era fatto l'altare della sua cappella. Le sue penitenti ricche e le fedeli di Digne avevano più volte messo assieme quanto bastava per provvedere la cappella d'un bell'altare; ma il vescovo aveva sempre preso il loro denaro per darlo subito ai poveri. «Il più bell'altare», soleva dire, «è l'anima d'un infelice consolato che ringrazia Iddio.» C'erano nella sua cappella due sedie impagliate con inginocchiatoio e c'era un seggiolone con braccioli, anch'esso impagliato, nella sua camera da letto. Quando capitava di dover ricevere sette od otto persone in una volta, il prefetto, il generale, o lo stato maggiore del reggimento di guarnigione, o qualche allievo del piccolo seminario, bisognava andare a prendere nella stalla le seggiole della sala d'inverno, nella cappella gli inginocchiatoi, il seggiolone nella camera: in questo modo si potevano mettere insieme fino a undici sedie per i visitatori. A ogni nuova visita era necessario smobiliare una stanza. Accadeva, talvolta, di trovarsi in dodici, e allora il vescovo, per dissimulare l'imbarazzo, se era d'inverno stava in piedi dinanzi al camino, se d'estate passeggiava in giardino. C'era bensì un'altra seggiola nell'alcova chiusa, ma aveva la paglia mezza sfondata e stava su tre zampe. Così che per farne uso bisognava appoggiarla al muro. La signorina Baptistine poi aveva nella propria camera una immensa bergère di legno, un tempo dorato, rivestita d'una stoffa cinese a fiori; ma s'era dovuto addirittura tirarla su con le corde dalla finestra, a causa della strettezza della scala, perciò non ci si poteva contare affatto. L'ambizione della signorina Baptistine sarebbe stata di poter comperare tutto un mobilio per la sala in velluto giallo d'Utrecht a rosoni, e in mogano lavorato a collo di cigno, con relativo divano. Ma sarebbe costato almeno cinquecento franchi e, siccome in cinque anni non era riuscita a mettere da parte più di quarantadue franchi e dieci soldi, vi aveva decisamente rinunciato. D'altra parte, chi può mai raggiungere il proprio ideale? Niente di più semplice a immaginarsi della camera del vescovo. Una porta vetrata che dava sul giardino di fronte al letto, che era uno di quelli di ferro da ospedale, col baldacchino di cotone verde; nell'ombra del letto, nascosti da una tenda, gli arnesi da toletta che tradivano le antiche abitudini dell'uomo di mondo; due porte: una vicino al camino conduceva alla cappella, l'altra, accanto alla libreria, metteva nella sala da pranzo. La libreria, un grande armadio a vetri pieno di volumi; il camino quasi sempre spento, aveva una cornice di legno dipinto a finto marmo; sul focolare due alari di ferro adorni di due vasi con ghirlande e scannellature, che perdevano l'argento di cui eran stati ricoperti un tempo, lusso questo, quasi vescovile; sopra, nel posto dove di solito si mette uno specchio, un crocifisso di rame ormai senza più argentature, fissato su un velluto nero tutto spelacchiato, dentro una cornice di legno un tempo dorato; vicino alla porta a vetri, una gran tavola su cui erano un calamaio e una gran quantità di carte e di grossi volumi alla rinfusa. Davanti alla tavola il seggiolone impagliato. Davanti al letto, un inginocchiatoio preso in prestito dalla cappella. Due ritratti in cornice ovali erano attaccati al muro dalle due parti del letto, e due piccole iscrizioni in oro sul fondo neutro della tela accanto alle figure, indicavano uno l'abate di Chaliot, vescovo di Saint-Claude, l'altro l'abate Tourteau, vicario generale d'Agde, abate di Grand-Champ, dell'ordine dei Cìteaux nella diocesi di Chartres. Il vescovo, succedendo ai malati dell'ospedale in quella camera, vi aveva trovato quei due quadri e ve li aveva lasciati. Erano preti, e probabilmente donatori: due motivi per rispettarli. Tutto ciò che sapeva di quei due personaggi è che erano stati nominati dal re uno al suo vescovado, l'altro al suo beneficio nel medesimo giorno, il 27 aprile 1785. Avendo la Magloire staccato i quadri per spolverarli, il vescovo aveva trovato questo particolare scritto con un inchiostro biancastro sopra un piccolo quadrato di carta ingiallito dal tempo, incollato con quattro ostie a tergo del ritratto dell'abate di Grand-Champ. Alla finestra c'era una tenda di grossa stoffa di lana, tanto logorata dal tempo, che, per evitare la spesa di rinnovarla, la Magloire dovette farvi un grosso rammendo proprio nel mezzo. Questo rammendo aveva la forma di una croce; e il vescovo la mostrava talora dicendo: «Come ci sta bene!». Tutte le stanze della casa, così al pianterreno come al primo piano, erano senza eccezione imbiancate a calce, come si usa nelle caserme e negli ospedali. Negli ultimi anni però, come vedremo più avanti, sotto l'imbiancatura la Magloire aveva scoperto delle pitture nella camera della signorina Baptistine. Prima di appartenere all'ospedale, la casa aveva servito da pubblico parlatorio. Da ciò la decorazione. Le camere avevano un pavimento di mattoni rossi e venivano lavate tutte le settimane, e gli scendiletti erano di stuoia di paglia. Del resto, quella casetta tenuta da due donne era da cima a fondo un esempio di pulizia. Era il solo lusso che il vescovo permettesse. «Questo non toglie niente ai poveri», diceva. Bisogna confessare che gli rimanevano ancora, di quanto aveva posseduto in gioventù, sei posate d'argento e un cucchiaione che la Magloire contemplava ogni giorno con straordinario compiacimento risplendere sulla rozza tovaglia bianca. E siccome vogliamo qui dipingere il vescovo di Digne tal quale era, dobbiamo aggiungere che più d'una volta gli era sfuggito detto: «Difficilmente m'adatterei a mangiare senza argenteria». A questo tesoro andavano aggiunti due grossi candelieri d'argento massiccio che gli venivano dall'eredità d'una prozia. Quei candelieri portavano due candele e stavano abitualmente sul camino del vescovo; ma quando c'era qualcuno a pranzo allora la Magloire accendeva le due candele e metteva i candelieri nel mezzo della tavola. C'era nella camera del vescovo, alla testa del letto, un armadietto ricavato nel muro, nel quale ogni sera la signora Magloire rinchiudeva le sei posate d'argento e il cucchiaione. Però non ne portava mai via la chiave. Il giardino, un po' sciupato dalle costruzioni assai brutte di cui abbiamo parlato, si componeva di quattro viali in croce che s'irraggiavano da una cisterna; un altro viale faceva il giro del giardino, rasentando il bianco muro di cinta. Questi viali formavano quattro compartimenti quadrati, fiancheggiati di bosso, in tre dei quali la Magloire coltivava delle verdure, mentre nel quarto il vescovo aveva piantato dei fiori. Qua e là c'era qualche albero da frutto. Una volta la Magloire gli aveva detto con una sorta di dolce malizia: «Monsignore, voi che tutto mettete a profitto, quello è un pezzo di terra inutile. Non sarebbe meglio piantarci l'insalata invece dei fiori?». «V'ingannate, signora Magloire», rispose il vescovo. «Il bello è utile quanto l'utile.» E aggiunse dopo una pausa: «Forse anche più». Quel pezzo di terra, formato di tre o quattro aiole, occupava il vescovo quasi quanto i suoi libri. Vi passava volentieri un'ora o due tagliando, sarchiando, praticando qua e là piccole buche per seminarvi nuove pianticelle. Non era così nemico degli insetti come avrebbe dovuto un vero giardiniere. Del resto non aveva nessuna pretesa di intendersi di botanica: ignorava le famiglie e ogni tipo di metodologia; non cercava minimamente di farsi giudice tra il metodo naturale e quello di Tournefort8, non parteggiava né per gli utricoli contro i cotiledoni né per Jussien contro Linneo9. Non studiava le piante: amava i fiori. Rispettava molto i dotti e ancor più gli ignoranti, e senza mai venir meno a questi due rispetti, ogni sera d'estate innaffiava le sue aiole con un annaffiatoio di latta verniciato di verde. La casa non aveva porte che si chiudessero a chiave. La porta della sala da pranzo che, come abbiamo detto, si apriva sulla piazza della cattedrale, era munita un tempo di serrature e catenacci come la porta d'una prigione; ma il vescovo aveva fatto levare via tutto quel ferrame, e di giorno come di notte la porta restava chiusa col solo saliscendi. A chiunque passasse e a qualunque ora, bastava spingere per aprire. Sul principio le due donne erano state parecchio inquiete per quella porta sempre aperta; ma monsignore aveva detto loro: «Se volete, fate mettere catenacci nelle nostre camere». Così avevano finito per condividere la sua fiducia o almeno per regolarsi come se la condividessero; solo la Magloire subiva di tanto in tanto degli accessi di paura. Quanto al vescovo, possiamo sapere come la pensasse da queste tre righe da lui scritte in margine a una Bibbia: «Differenza che è sfumatura: la porta del medico non deve mai essere chiusa, la porta del prete deve sempre essere aperta». Sopra un altro libro, intitolato Filosofia della scienza medica, aveva scritto quest'altra nota: «E io non sono medico al pari di loro? Anch'io ho i miei malati; prima di tutto ho i loro, quelli che essi chiamano malati, poi ho i miei, che io chiamo gli infelici». E in altro punto aveva scritto così: «Non chiedete il nome a chi vi domanda ricovero; ha bisogno appunto d'un asilo chi è impacciato dal suo nome». Un degno parroco, non ricordo se fosse quello di Couloubrour o quello di Pompierry, chiese un giorno a monsignore, probabilmente per istigazione della Magloire, se fosse ben sicuro di non commettere in certa misura un'imprudenza lasciando di notte la sua porta aperta per chiunque volesse entrare, e se non avesse timore di qualche disgrazia in una casa così poco sorvegliata. Il vescovo gli toccò la spalla e gli rispose in tono grave e affabile al tempo stesso: «Nisi Dominus custodierìt domum, in vanum vigilant qui custodiunt eam»10. Poi cambiò discorso. Diceva assai volentieri: «C'è un coraggio del prete come c'è un coraggio del colonnello dei dragoni. Solamente», soggiungeva, «il nostro dev'essere tranquillo». VII. Cravatte Qui capita a proposito un episodio che non bisogna omettere, perché è di quelli che fanno meglio vedere la natura del vescovo di Digne. Dopo l'annientamento della banda di Gaspard Bès che aveva infestato le gole dei monti d'Ollioule, uno dei suoi luogotenenti a nome Cravatte si rifugiò sulla montagna. Si tenne nascosto qualche tempo, con i suoi banditi, avanzo della banda di Bès, nella contea di Nizza, poi passò in Piemonte, e infine riapparve in Francia, dalle parti di Barcellonette. Fu visto prima a Janzier, poi alle Tuiles. Si nascose nelle caverne del Joug-de-l'Aigle, e di là discese verso i casolari e i villaggi giù per i burroni dell'Ubaye e dell'Ubayette. Una volta osò spingersi fino a Embrun, penetrò di notte nella cattedrale, e spogliò la sagrestia. Le sue rapine desolavano il paese. Gli avevano messo alle calcagna la gendarmeria, ma invano; sfuggiva sempre e talvolta resisteva battendosi. Era un miserabile, ma audace. In mezzo a questo terrore sopraggiunse il vescovo in visita pastorale; a Chastelar il sindaco gli venne incontro e lo pregò di tornarsene indietro perché Cravatte teneva sotto il suo controllo la montagna fino all'Arche e oltre. Anche con una scorta, il pericolo sarebbe stato sempre grave: le vite di tre o quattro disgraziati gendarmi sarebbero state esposte inutilmente. «Ma io», disse il vescovo, «conto di andarci senza scorta.» «Che cosa dite, monsignore?», gridò il sindaco. «Dico che voglio andare senza nessuna scorta, e partirò fra un'ora.» «Partirete?» «Sicuro!» «Solo!» «Solo.» «Monsignore! non potete farlo!» «Là sulla montagna», disse il vescovo, «c'è un piccolo gruppo di case dove non sono andato da tre anni. Sono miei buoni amici. Miti e onesti pastori. Possiedono una capra su trenta che ne allevano; sanno fare dei bei cordoni di lana di vari colori e suonano delle arie di montagna sopra piccoli flauti a sei buchi. Hanno bisogno di sentir parlare del buon Dio di tanto in tanto. Che cosa direbbero di un vescovo che avesse paura? Che direbbero se io non ci andassi?» «Ma i briganti, monsignore? se incontrate i briganti?» «Guarda! non ci avevo pensato!», disse il vescovo. «Avete ragione: posso incontrarli. E anche loro devono aver bisogno di sentir parlare di Dio.» «Ma, monsignore, sono assassini! un branco di lupi!» «E chi sa, signor sindaco, che Dio non mi voglia far pastore di quel branco di lupi? Chi conosce le vie della Provvidenza?» «Vi rapineranno, monsignore.» «Non ho niente.» «Vi uccideranno.» «Un vecchio buon prete che passa biascicando le sue preghiere? Mai più! e perché?» «Ah! e se li incontraste?» «Domanderei loro l'elemosina per i poveri.» «No, non andateci, monsignore, in nome del cielo! Mettete in pericolo la vostra vita.» «Ma signor sindaco», disse il vescovo, «non sono mica al mondo per salvare la mia vita, bensì per salvare delle anime.» Bisognò lasciarlo fare. E partì accompagnato soltanto da un ragazzo che si offrì di servirgli di guida. La sua ostinazione fece rumore in paese e tutti ne furono impauriti. Non volle con sé né la sorella né la Magloire. Traversò la montagna a dorso di mulo, non incontrò nessuno, e arrivò sano e salvo tra i suoi «buoni amici» pastori. Vi restò quindici giorni pregando, amministrando sacramenti, insegnando, consigliando. Quando fu prossimo a partire decise di cantare pontificalmente un Te Deum. Ne parlò al curato. Ma come fare? non c'erano paramenti episcopali. Si poteva disporre soltanto di una meschina sagrestia di villaggio, con certe vecchie e logore pianete di damasco ornate di galloni in similoro. «Bene», disse il vescovo al curato, «annunciamo dal pulpito il nostro Te Deum. La cosa in qualche modo s'accomoderà.» Si fecero ricerche nelle chiese vicine. Tutte le magnificenze di quelle umili parrocchie non sarebbero bastate a vestire convenientemente un cantore da cattedrale. Mentre ci si dibatteva in queste difficoltà, due cavalieri sconosciuti portarono e depositarono al presbiterio una cassa diretta al vescovo e ripartirono al galoppo. Si aprì la cassa: conteneva una cappa di broccato d'oro, una mitra ornata di pietre preziose, una croce arcivescovile, un magnifico pastorale, tutti i paramenti pontificali rubati un mese prima al tesoro di Notre-Dame d'Embrun. Nella cassa c'era un biglietto su cui era scritto: Cravatte a monsignor Bienvenu. «Ve lo dicevo io che le cose si sarebbero aggiustate da sé!», disse il vescovo. Poi aggiunse sorridendo: «A chi si accontenta d'una cotta da curato, Dio manda una cappa da arcivescovo». «Dio... o il diavolo!», mormorò il curato con un sorriso. Il vescovo guardò fisso il curato e ribattè con autorità: «Dio!». Quando ritornò a Chastelar, lungo tutta la strada, lo venivano a vedere per curiosità. Ritrovò al presbiterio di Chastelar Baptistine e la Magloire che lo aspettavano, e disse alla sorella: «E così? avevo sì o no ragione? Il povero prete è andato da quei poveri montanari con le mani vuote e ne ritorna con le mani piene. Ero partito portando con me soltanto una gran fiducia in Dio, e ritorno con il tesoro d'una cattedrale». La sera, prima di andare a dormire, disse anche: «Non temiamo mai i ladri e gli assassini. Sono pericoli del di fuori, cioè piccoli pericoli. Temiamo invece noi stessi. I pregiudizi sono i veri ladri; i vizi sono i veri assassini. I grandi pericoli sono dentro di noi. Che importa ciò che minaccia la nostra testa o la nostra borsa? Guardiamoci soltanto da ciò che minaccia la nostra anima». Poi volgendosi alla sorella: «Il prete non deve mai premunirsi contro il suo prossimo. Ciò che il prossimo fa, Dio lo permette. Quando crediamo che un pericolo ci minacci, limitiamoci a pregare Dio; preghiamolo, non per noi, ma perché un nostro fratello non cada, per causa nostra, in peccato». Del resto la sua esistenza era povera di avvenimenti. Raccontiamo quello che sappiamo, ma di solito passava la vita a far sempre le stesse cose alle medesime ore. Un mese del suo anno rassomigliava a un'ora della sua giornata. Quanto al «tesoro» della cattedrale di Embrun, non sapremmo veramente dire dove finisse. Si trattava di arredi bellissimi, allettanti e adattissimi a essere rubati a profitto dei poveri. D'altra parte, rubati erano già: la metà della strada era fatta; non restava che fargliela fare ancora un po' verso i poveri. Non possiamo però affermare niente di certo. Ricordiamo soltanto che nelle carte del vescovo si trovò un'annotazione abbastanza oscura e che si ricollega a questo affare: Il problema è sapere se tutto questo debba andare verso la cattedrale o verso l'ospedale. VIII. Filosofìa dopo un bicchiere Il senatore di cui abbiamo parlato, era un uomo avveduto, il quale s'era fatto strada con una sorta di rettitudine tutta sua noncurante di tutti gli ostacoli che sogliono incontrarsi nella vita e che si chiamano: coscienza, fede giurata, giustizia, dovere. Era andato dritto allo scopo e senza mai inciampare sulla via dei propri interessi. Era un ex procuratore, innamorato del successo, non malvagio, che faceva moltissimi piccoli favori ai figli, ai suoi generi, ai suoi parenti e anche ai suoi amici; e che saggiamente della vita aveva preso i lati buoni, le buone occasioni, i buoni bocconi. Tutto il resto gli sembrava sciocco. Era spiritoso e sapeva quel tanto di lettere che gli bastava per credersi discepolo di Epicuro mentre forse era solo un prodotto di Pigault-Lebrun11. Rideva volentieri e piacevolmente sulle cose infinite ed eterne e delle «fandonie di quel buon uomo del vescovo». Ne rideva qualche volta, con un'amabile superiorità anche in presenza di Myriel stesso, il quale lo stava a sentire. A una cerimonia semiufficiale, il conte... (ovvero il senatore) e Myriel si trovarono a pranzo insieme in casa del prefetto. Al dessert il senatore, un po' allegro ma sempre dignitoso, esclamò: «Perbacco, signor vescovo, discorriamo un po'. Un senatore e un vescovo difficilmente si guardano in viso senza farsi l'occhiolino. Siamo come due àuguri. Adesso vi confesserò una cosa: ho una mia filosofia». «E avete ragione», rispose il vescovo. «Quando ci si è fatta una propria filosofia ci si può ben adagiare. E voi vi adagiate certo sopra un letto di porpora, signor senatore.» Il senatore, incoraggiato, rispose: «Facciamo i bravi ragazzi». «Anche i buoni diavoli», disse il vescovo. «Vi assicuro», riprese il senatore, «che il marchese d'Argens, Pyrrhon, Hobbes e Naigeon non sono ribaldi. E tutti i miei filosofi li ho nella mia biblioteca. Tutti rilegati e col taglio dorato.» «Come voi, signor conte!», osservò il vescovo. Il senatore proseguì: «Io odio Diderot; è un ideologo, un declamatore, e un rivoluzionario, che in fondo è un credente, più bigotto di Voltaire. Voltaire poi s'è burlato di Needham12 e ha avuto torto, perché le anguille di Needham provano che Dio è inutile. Una goccia d'aceto in una cucchiaiata di pasta di farina sostituisce il fiat lux. Supponete la goccia più grossa e la cucchiaiata più grande: avrete il mondo. L'uomo è l'anguilla. Allora a che cosa serve il Padre eterno? Signor vescovo, l'ipotesi Jeova mi stanca; è buona soltanto a produrre uomini magri, sognatori. Abbasso questo gran Tutto che mi dà noia! Viva il Nulla che mi lascia tranquillo! Così a quattr'occhi, per vuotare il sacco e confessarmi al mio pastore come si conviene, vi dirò che ho molto buon senso. Non sono affatto entusiasta del vostro Gesù che ogni momento si ferma a predicare la rinuncia e il sacrificio: consiglio di avaro a pezzenti. Rinuncia! perché? Sacrificio! a che scopo? Io non ho mai visto un lupo immolarsi per il bene di un altro lupo! Comportiamoci dunque secondo natura. Noi siamo al vertice: dobbiamo avere una filosofia superiore. A che serve essere in alto, se non si vede più in là della punta del naso degli altri? Viviamo allegramente. La vita è tutto. Che l'uomo abbia un altro avvenire, altrove, lassù o laggiù, in qualunque luogo, io non lo credo e neanche lo vedo. Ah! mi si raccomanda il sacrificio e la rinuncia, io devo stare attento a tutto ciò che faccio, bisogna che mi rompo la testa sul bene e sul male, sul giusto e l'ingiusto, sul fas e sul nefas. Perché? perché dovrei rendere conto delle mie azioni. Quando? dopo la morte. Che bella trovata! Dopo la mia morte, beato chi mi piglierà. Vedete se vi riesce di far stringere un pugno di cenere da una mano d'ombra. Diciamo la verità, noi che siamo degli iniziati e abbiamo tolto la sottana a Iside: non esiste né bene né male; c'è solo il vegetare. Cerchiamo il reale. Scaviamo, andiamo fino in fondo perbacco! Bisogna fiutare la verità, frugare sotto terra e afferrarla. Allora vi dà delle gioie squisite. Allora diventate forti e ridete. Io ho basi squadrate, io. Signor vescovo, l'immortalità dell'uomo è una frottola. Oh! ma bella promessa! Andatevi a fidare. Bella sorte è toccata ad Adamo! Si è anime, si diventerà angeli, si avranno ali turchine alle scapole. Aiutatemi: voi... non è Tertulliano quello che dice che i beati andranno da un astro all'altro? E sia! diventeremo le cavallette delle stelle. E poi vedremo Dio. Pa pa pa! Schiocchezze. Tutti questi paradisi! e Dio è una scempiaggine colossale! Mi guarderei bene da scriverlo sul Moniteur, perdio! ma lo sussurro fra amici. Inter pocula! Sacrificare la terra al paradiso, è lasciare la preda per l'ombra. Essere gabbato dall'infinito! Non sono così stupido! Io sono niente. Mi chiamo il conte Niente, senatore. Esistevo forse prima di nascere? No. Esisterò dopo morto? No. Che cosa sono? un po' di polvere aggregata in un organismo. Che cosa devo fare su questa terra? Posso scegliere: soffrire o godere. Dove mi condurrà la sofferenza? Al nulla. Ma avrò sofferto. Dove mi condurrà il godimento? Al nulla. Ma avrò goduto. La mia scelta è fatta. Bisogna o mangiare o essere mangiati. E io mangio. Meglio essere il dente che l'erba: questa è la mia saggezza. Dopo di che una bella spinta, e, addio; ecco il becchino, per noi il Panthéon; ma tutto cade nella gran fossa. Fine. Finis. Liquidazione totale. Questo è il punto della scomparsa. La morte è morte, credete a me. Che ci possa essere di là qualcuno che ha qualcosa da dirmi, mi fa ridere soltanto a pensarci. Invenzioni da balie. Il Babau per il bambino, Jeova per gli uomini. No! il nostro domani è la notte? Oltre la tomba non vi sono che dei nulla identici. O che voi siate stato Sardanapalo o San Vincenzo de' Paoli, diventerete il medesimo niente. Ecco la verità! Dunque vivete, vivete soprattutto! Usate il vostro io finché l'avete. Vi ripeto, signor vescovo, ho la mia filosofia e non mi lascio abbindolare dalle frottole. Posto tutto questo, bisogna pur concedere qualche cosa a quelli che sono in basso, ai presenti, a quelli che sudano il loro pane, ai miserabili. Perciò diamogli da bere le leggende, le chimere, l'anima, l'immortalità, il paradiso, le stelle. Inghiottono tutto. È il loro companatico. Chi non ha niente, ha il buon Dio: non c'è nessun male e io non mi oppongo affatto, ma per me tengo il mio Naigeon! Il buon Dio è per il popolo». Il vescovo batté le mani. «Questo si chiama parlare!», esclamò. «Che cosa eccellente e meravigliosa è questo materialismo. Non è da tutti! Ah! no! quando uno è arrivato così in alto non è più uno sciocco: non si lascia certo stupidamente esiliare come Catone, né lapidare come Stefano, né bruciare vivo come Giovanna d'Arco! Quelli che sono riusciti a procurarsi questo materialismo ammirevole hanno la gioia di sentirsi irresponsabili e di pensare che possono divorare tutto senza inquietudine, le cariche, le sinecure, le dignità, i poteri bene o male acquistati, le palinodie lucrose, i tradimenti utili, le capitolazioni della coscienza purché ben condite, sicuri che entreranno nella tomba a digestione fatta. Che bella cosa! Io non dico naturalmente questo per voi, signor senatore; tuttavia non posso fare a meno di felicitarmi. Voialtri gran signori avete, come dite, una filosofia vostra e fatta per voi, squisita, raffinata, accessibile ai ricchi soltanto, buona in tutte le salse, e che condisce meravigliosamente le voluttà della vita; una filosofia estratta dal profondo e dissotterrata da investigatori speciali. Ma siete grandi e generosi, e non trovate sia male che la fede nel buon Dio sia la filosofia del popolo, pressappoco come l'oca ripiena di castagne è il tacchino ai tartufi del povero!» IX. Il fratello descritto dalla sorella Per dare un'idea del regime domestico del vescovo di Digne e del modo col quale quelle due sante donne subordinavano le loro azioni, i loro pensieri, e perfino i loro istinti di donne facili agli spaventi, alle abitudini e alle intenzioni del vescovo, senza che lui si dovesse nemmeno prendere la pena di parlare per farsi intendere, nulla di meglio che trascrivere qui una lettera della signorina Baptistine alla viscontessa di Boischevron, sua amica d'infanzia. Questa lettera è nelle nostre mani. Digne, 16 dicembre 18.. Mia buona signora, non passa giorno senza che parliamo di voi. È una nostra abitudine, ma c'è anche un'altra ragione. Figuratevi che lavando e spolverando i muri e i soffitti, la signora Magloire ha fatto delle scoperte; adesso le due nostre camerette tappezzate di vecchia carta imbiancata a calce, non sfigurerebbero in un castello come il vostro: la signora Magloire ha strappato via tutta la carta e sotto ha scoperto qualcosa. La mia sala, che è priva di mobili e ci serve soltanto per stendere i panni dopo il bucato, e che misura diciotto piedi in lungo e in largo, e quindici di altezza, ha il soffitto a travicelli con antiche pitture e dorature come quelle di casa vostra. Lo avevano ricoperto con una tela quando apparteneva all'ospedale. Si tratta di quei lavori in legno che usavano al tempo delle nostre nonne. Ma quella che bisogna vedere è la mia camera. La signora Magloire ha scoperto, sotto almeno dieci carte incollate una sull'altra, delle pitture che senza essere straordinarie sono però passabili. C'è un Telemaco consacrato cavaliere da Minerva. C'è ancora lui nel giardino... (il nome non me lo ricordo più) ma insomma il giardino dove le donne romane si recavano una notte sola. Che vi dirò di più? Ho dei romani, delle romane... (e qui segue una parola inintelligìbile) con tutto il resto. La signora Magloire ha ben raschiato tutto quel che c'era sopra, e questa estate riparerà i piccoli guasti; così, tutta ripulita, la mia cameretta diventerà un museo. Ha anche ritrovato in un angolo del granaio due consoles di legno, di vecchio stile. Ma per ridorarle chiedono due scudi da sei franchi ed è molto meglio darli ai poveri; d'altronde sono molto brutte e io preferirei una bella tavola rotonda di mogano. Io sono sempre felice. Mio fratello è così buono: dà tutto ai poveri e ai malati, sicché viviamo in vere strettezze. La vita qui è brutta durante l'inverno: bisogna pur fare qualche cosa per quelli che hanno bisogno. Noi, bene o male, abbiamo ancora un po' di fuoco e di luce, e sapete bene che queste sono grandi comodità. Mio fratello ha le sue abitudini. Figuratevi che la porta di casa non è mai chiusa. Entra chi vuole e si trova subito nelle stanze di mio fratello. Non ha paura di niente nemmeno la notte. Questo è il suo coraggio, dice lui. Non vuole che io né la signora Magloire ci diamo pensiero per lui. Si espone a tutti i pericoli e pretende che noi non diamo nemmeno segno di essercene accorte. Bisogna saperlo comprendere. Esce quando piove, cammina nell'acqua, viaggia d'inverno. Non ha paura della notte, delle strade sospette, dei brutti incontri. L'anno scorso è andato solo solo in un paese di ladri. Non ci ha voluto condurre con sé. È stato quindici giorni fuori. Ritornò senza che gli fosse accaduto nulla; mentre lo credevano morto stava benissimo, e disse: «Guardate come sono stato derubato!», e aprì una cassa piena di tutto il tesoro della cattedrale di Embrun, che i ladri gli avevano regalato. Quella volta però, siccome gli ero andata incontro per due leghe con altri suoi amici, non mi sono potuta trattenere e l'ho sgridato un poco, avendo cura di parlare soltanto quando la carrozza faceva molto rumore, perché nessun altro mi sentisse. In principio mi dicevo: non c'è pericolo che lo trattenga: è terribile. Adesso mi sono abituata; anzi, faccio segno alla signora Magloire perché non lo contrari. E così lui si espone a tutti i rischi come vuole. Io salgo con la signora Magloire su nelle nostre camere, prego per lui e mi addormento. Sono tranquilla perché so bene che se gli accadesse qualche disgrazia sarebbe anche la mia fine. Me ne andrei dal buon Dio con mio fratello e col mio vescovo. La signora Magloire ha penato più di me ad assuefarsi a quelle che chiamava le sue imprudenze. Ma adesso tutto procede bene. Preghiamo insieme, abbiamo paura insieme e poi ci addormentiamo. Potrebbe entrare il diavolo in casa, lo si lascerebbe fare. E, dopo tutto, come possiamo temere in questa casa? Abbiamo con noi il più forte! Il diavolo può passarci, ma Dio vi abita. Questo mi basta. Mio fratello non ha più nemmeno bisogno di dirmi nulla: lo intendo prima che parli e ci abbandoniamo alla Provvidenza. Ecco come bisogna vivere vicino a un uomo che ha una grande anima. Ho interrogato mio fratello per le informazioni che mi chiedete sulla famiglia De Faux. Sapete come sappia tutto e si ricordi di tutto, perché è ancora un buon monarchico. È veramente un'antichissima famiglia normanna di Caen. Circa cinquecento anni fa vivevano un Raoul de Faux, un Jean de Faux e un Thomas de Faux, gentiluomini, e uno, anzi, signore di Rochefort. L'ultimo della famiglia fu Guy Etienne Alexandre, maestro di campo, e aveva un grado nella cavalleria leggera di Bretagna. La sua figlia Marie Louise ha sposato Adrien Charles de Gramont figlio del duca Louis de Gramont, pari di Francia, colonnello delle guardie francesi e luogotenente generale dell'esercito. Il nome si scrive Faux, Fauq e Faoucq. Vogliate, mia buona signora, raccomandarci alle preghiere del vostro santo parente il Cardinale. Quanto alla vostra cara Sylvanie ha fatto bene a non consumare scrivendomi il poco tempo che può passare vicino a voi; sta bene, lavora secondo i vostri desideri e mi vuol sempre bene; questo mi basta. Sono anzi felice che il suo ricordo mi sia giunto per vostro mezzo. La mia salute non è cattiva sebbene dimagrisca ogni giorno più. Mille buone cose. BAPTISTINE P.S. Vostra cognata è sempre qui con la sua giovane famiglia. Il vostro nipotino è un amore. Sapete che presto compirà i cinque anni. Ieri ha visto passare un cavallo al quale avevano messo le ginocchiere e ha detto: «Che cos'ha alle ginocchia quel cavallo?». È così grazioso questo bimbo! Il suo fratellino minore trascina una vecchia scopa per l'appartamento come una carrozza e grida: «Iuh! iuh!». Come si vede da questa lettera, le due donne si erano del tutto piegate ai gusti del vescovo con quel genio particolare della donna la quale comprende l'uomo meglio di quanto l'uomo non comprenda se stesso. Il vescovo di Digne, con quella sua aria dolce e candida che non si smentiva mai, faceva talora delle cose grandi, ardite e magnifiche, e pareva che nemmeno se ne accorgesse. E le donne tremavano per lui, ma lo lasciavano fare. Qualche volta la signora Magloire tentava qualche osservazione, ma prima, mai durante né dopo. Non osavano mai turbarlo, neppure con un segno di disapprovazione, quando una sua azione qualsiasi era incominciata. In certi momenti, senza che dovesse dirlo, mentre lui stesso nella sua grande semplicità non ne aveva forse nemmeno coscienza, le due donne sentivano vagamente che agiva da vescovo. Allora diventavano niente più che due ombre nella casa. Lo servivano passivamente, e se era necessario scomparire per ubbidirlo, scomparivano. Sapevano per una istintiva delicatezza che certe sollecitudini possono a volte impacciare. Così anche credendolo in pericolo, comprendevano, non dico il suo pensiero ma la sua natura, fino al punto di non vegliare neppure più su lui. Lo affidavano a Dio. D'altronde Baptistine diceva, come abbiamo letto, che la fine di suo fratello sarebbe stata anche la sua. La signora Magloire non lo diceva, ma lo sapeva. X. Il vescovo in presenza di una luce sconosciuta Qualche tempo dopo la data della lettera che abbiamo letto nelle pagine precedenti, il vescovo fece una cosa, al dire di tutta la città, assai più rischiosa della sua passeggiata nella montagna dei banditi. C'era presso Digne, nella campagna, un uomo che viveva in solitudine. Quest'uomo, diciamo subito la gran parola, era stato un membro della Convenzione. Si chiamava G. Nel piccolo mondo di Digne si parlava di G., membro della Convenzione, con una specie di orrore. Uno della Convenzione! Ve lo immaginate? Roba di quei tempi in cui tutti si davano del tu e si chiamavano cittadino. Una specie di mostro! Non aveva votato la morte del re, ma quasi. Era quasi un regicida. Era stato terribile. Come mai, al ritorno dei re legittimi, quell'uomo non era stato condotto davanti a un tribunale straordinario? Se anche non gli si fosse tagliata la testa, perché la clemenza è una bella cosa, un bell'esilio a vita gli sarebbe stato bene, e sarebbe anche servito di esempio!... E poi era un ateo come tutta quella gente là, ecc.. ecc.. — Insomma le solite ciarle delle oche sull'avvoltoio. Ma era poi un avvoltoio quel G.? A giudicare dalla fierezza della sua solitudine dobbiamo credere di sì. Ma non avendo votato per la morte del re, non era stato compreso nel decreto d'esilio e aveva potuto rimanere in Francia. Abitava a tre quarti d'ora dalla città, lontano dall'abitato, fuori da ogni strada, in un angolo sperduto di una vallata selvaggia. E là si diceva che avesse una specie di campo, una capanna, un riparo. Niente vicini né passanti. Era talmente solo che da quando abitava là, il sentiero che conduceva al suo rifugio era scomparso sotto l'erba. Si parlava di quel luogo come della casa del boia. Tuttavia il vescovo ci pensava, e di tanto in tanto, guardando l'orizzonte nel punto in cui un ciuffo di alberi segnava la forra del vecchio membro della Convenzione, diceva: «Là c'è un'anima che è sola». E nel fondo del suo pensiero soggiungeva: «Io gli devo una visita». Ma, confessiamolo pure, questa idea, che alle prime gli sembrava naturale, dopo un momento di riflessione gli appariva impossibile e quasi ripugnante. Perché in fondo egli condivideva l'impressione generale e il membro della Convenzione gli ispirava, senza che se ne rendesse chiaramente conto, quel sentimento che è come la frontiera dell'odio e che è ben espresso dalla parola repulsione. Ma la scabbia dell'agnello deve forse far fuggire il pastore? No... Ma che razza di agnello, però! Il buon vescovo era perplesso. Qualche volta si dirigeva da quella parte, ma poi ritornava sui suoi passi. Un giorno finalmente si sparse per la città la voce che una specie di giovane mandriano che serviva il membro della Convenzione nella sua tana, era venuto a cercare un medico; il vecchio scellerato moriva di paralisi e forse non avrebbe passato la notte. E qualcuno commentava: «Grazie a Dio». Il vescovo prese il suo bastone, coprì la sua tonaca logora col suo solito mantello, anche perché il vento fresco della sera non avrebbe tardato a soffiare, e uscì. Il sole tramontava ed era ormai quasi all'orizzonte quando il vescovo giunse al luogo scomunicato. Riconobbe, non senza un certo batticuore d'essere vicino alla tana. Scavalcò un fosso, attraversò una siepe, passò una staccionata, entrò in un cortile abbandonato, fece qualche passo molto coraggiosamente, e tutto a un tratto in fondo al terreno incolto, dietro un grosso cespuglio, scoprì la caverna. Era una capanna bassa, poverissima, piccola ma pulita, con una pergola nel terreno incolto, sul davanti. Davanti alla porta, in una vecchia poltrona a rotelle da contadini, stava seduto un uomo dai capelli bianchi che sorrideva al sole. Lì vicino, stava un ragazzo, il pastorello, e porgeva al vecchio una tazza di latte. Mentre il vescovo guardava, il vecchio parlò e disse: «Grazie; non ho più bisogno di nulla». E il suo sorriso lasciò il sole per fermarsi sul ragazzo. Il vescovo si fece avanti. Al rumore che fece camminando, il vecchio girò il capo e il suo viso espresse tutta la sorpresa ancora possibile dopo una lunga vita. «Da che sono qua, questa è la prima volta che qualcuno viene da me. Chi siete, signore?» Il vescovo rispose: «Mi chiamo Bienvenu Myriel». «Bienvenu Myriel! ho già sentito il vostro nome. Siete voi quello che il popolo chiama monsignor Bienvenu?» «Sono io.» Il vecchio riprese con un mezzo sorriso: «Allora voi sareste il mio vescovo?». «Un poco.» «Entrate pure.» Il membro della Convenzione tese la mano al vescovo, ma il vescovo non la prese e si limitò a dire: «Sono lieto di vedere che mi avevano ingannato. Non mi sembra siate ammalato». «Oh!», rispose il vecchio, «sono vicino a guarire.» E dopo una pausa soggiunse: «Morirò fra tre ore». Poi riprese: «Sono un po' medico: so come viene l'ultima ora. Ieri erano freddi soltanto i piedi; oggi il freddo ha passato le ginocchia e lo sento salire verso la cintola; quando sarà al cuore, mi fermerò. Il sole è bello, vero? Mi sono fatto trascinare qua fuori per dare un ultimo sguardo alle cose. Potete parlarmi: non mi affatica. Avete fatto bene a venire a vedere un uomo che muore. È bene che un tale momento abbia dei testimoni. Si hanno delle strane manie alle volte: io ci avrei tenuto ad arrivare all'alba. Ma so che ne ho per tre ore soltanto. Sarà notte. In fondo, poco male. Finire è una cosa semplicissima; non c'è bisogno di vederci; basterà la luce delle stelle». Il vecchio si volse al pastorello e disse: «Tu va' a dormire. Hai vegliato la notte passata. Sei stanco». Il ragazzo entrò nella capanna; e il vecchio lo seguì con gli occhi; poi disse come parlando tra sé: «Mentre lui dormirà, io morirò. I due sonni possono esser buoni compagni». Il vescovo non era commosso come si potrebbe credere. Non gli pareva di sentire Dio in quel modo di morire. Diciamolo pure, giacché le piccole contraddizioni dei grandi cuori devono essere notate come il resto: lui, che all'occorrenza sapeva ridere volentieri della sua grandezza, era un po' seccato di non esser chiamato monsignore, ed era quasi tentato di chiamare quell'uomo: cittadino. Gli venne da usare quella famigliarità burbera che è così comune ai medici e ai preti ma che invece era tutt'altro che facile vedere in lui. Quell'uomo dopo tutto, quel membro della Convenzione, quel rappresentante del popolo era stato un potente della terra, e il vescovo, per la prima volta forse in vita sua, sentì la voglia di essere severo. Il membro della Convenzione intanto lo considerava con una cordialità rispettosa, nella quale forse si sarebbe potuto anche trovare un po' dell'umiltà che accompagna chi è prossimo a diventare polvere. Il vescovo, dal canto suo, benché di solito si guardasse dalla curiosità, che secondo lui rasentava l'offesa, non poteva tenersi dall'osservare il membro della Convenzione con una attenzione poco simpatica di cui si sarebbe aspramente rimproverato usandola verso qualunque altro suo simile. Ma un membro della Convenzione gli faceva un po' l'effetto di essere fuori dalla legge, perfino fuori dalla legge di carità. G., calmo, col busto quasi eretto, la voce vibrante, era uno di quei fieri ottuagenari che fanno meravigliare i fisiologi. La Rivoluzione ha avuto molti di questi uomini, proporzionati al tempo. Si sentiva in quel vecchio l'uomo alla prova. Così vicino alla fine, aveva conservato tutti i gesti della salute. Nella sua occhiata chiara, nel suo accento fermo, nei robusti movimenti delle sue spalle c'era di che sconcertare la morte. Azrael, l'angelo maomettano del sepolcro, sarebbe ritornato indietro e avrebbe certo creduto di aver sbagliato parte. G. sembrava morire perché così gli piaceva. C'era della libertà nella sua agonia. Le gambe sole erano immobili: la morte lo teneva lì. I piedi erano morti e freddi, ma la testa era viva, in tutta la pienezza della sua potenza, e pareva piena di luce. G., in quel grave momento, assomigliava a quel re della favola, mezzo di carne e mezzo di marmo. C'era un sasso lì vicino; il vescovo ci si sedette sopra e incominciò ex abrupto: «Mi congratulo con voi», disse con accento di rimprovero, «almeno non avete votato la morte del re». Il convenzionale non parve notare il sottinteso amaro nascosto in quella parola: almeno. E rispose: «Non vi congratulate troppo, signore: ho votato la fine del tiranno». Austerità contro severità. «Che volete dire?», domandò il vescovo. «Voglio dire che l'uomo ha un tiranno, l'ignoranza. Ho votato la fine di questo tiranno. È lui che ha generato la monarchia, che è l'autorità cercata nel falso, mentre la scienza è l'autorità cercata nel vero. L'uomo deve essere governato dalla scienza.» «E dalla coscienza», aggiunse il vescovo. «È la stessa cosa. La coscienza è una certa quantità di scienza innata che possediamo in noi stessi.» Monsignor Bienvenu ascoltava, un po' meravigliato, questo linguaggio molto nuovo per lui. Il membro della Convenzione proseguì. «Quanto a Luigi XVI, ho votato no. Non mi credo in diritto di uccidere un uomo; ma di sterminare il male, sì, è un dovere. E ho votato la fine del tiranno, ovvero la fine della prostituzione per la donna, la fine della schiavitù per l'uomo, la fine della ignoranza per il bambino. Votando per la Repubblica ho votato questo. Ho votato la fraternità, la concordia, l'aurora! Ho dato mano alla caduta dei pregiudizi e degli errori. Il crollo dei pregiudizi e degli errori produce la luce. Abbiamo fatto crollare il vecchio mondo, noi, e il vecchio mondo, vaso di miserie, rovesciandosi sul genere umano è divenuto un'urna di gioia.» «Gioia confusionaria», disse il vescovo. «Potrete dire gioia intorbidata, e oggi, dopo quel fatale ritorno del passato che si chiama 1814, gioia scomparsa. Purtroppo l'opera è stata incompiuta, ne convengo; abbiamo demolito l'antico regime nei fatti, ma non l'abbiamo potuto sopprimere del tutto nelle idee. Distruggere un abuso non basta; bisogna modificare i costumi. Il mulino non c'è più, ma il vento è rimasto.» «Avete demolito, sì; e demolire può essere utile; io diffido però di una demolizione complicata dalla collera.» «Il diritto ha la sua collera, signor vescovo, e la collera del diritto è un elemento di progresso. Si dica quel che si vuole, la Rivoluzione francese è il più potente passo del genere umano dopo l'avvento di Cristo. Incompiuto fin che volete, ma sublime. Ha risolto tutte le incognite sociali. Ha addolcito gli animi, ha calmato, pacificato, rischiarato: ha fatto correre sulla terra onde di civiltà. È stata buona. La Rivoluzione francese è la consacrazione dell'umanità.» Il vescovo non potè trattenersi dal mormorare: «Sì?... il '93!». Il membro della Convenzione si drizzò nella sua seggiola con una solennità quasi lugubre, e per quanto può gridare un moribondo, gridò: «Ah! eccoci al '93! me l'aspettavo! Una nube s'è ingrossata per millecinquecento anni, e dopo la bellezza di quindici secoli è scoppiata. E voi fate il processo al fulmine». Senza forse nemmeno confessarselo, il vescovo, si sentì in qualche modo colpito. Ma si controllò, e rispose: «Il giudice parla in nome della giustizia, il prete parla in nome della pietà, la quale altro non è se non una giustizia più elevata. Il fulmine non deve sbagliare, cadendo». E soggiunse guardando fisso il membro della Convenzione: «Luigi XVII?». Il membro della Convenzione stese la mano e afferrò il braccio del vescovo: «Ebbene, Luigi XVII! vediamo: su chi piangete? Sul bambino innocente? allora piango con voi. Oppure sul rampollo reale? in questo caso riflettete. Per me il fratello di Cartouche13, fanciullo innocente appeso per le ascelle in place de la Grève fino a che ne seguì la morte, per il solo delitto di esser stato fratello di Cartouche, non mi fa piangere meno del nipote di Luigi XV fanciullo innocente anch'esso, martirizzato nella torre del Tempie per il solo delitto di essere stato nipote di Luigi XV». «Non mi piace vedere accostati certi nomi», disse il vescovo. «Cartouche? Luigi XV? per quale dei due reclamate?» Ci fu un momento di silenzio, in cui il vescovo si pentì quasi di esser venuto mentre tuttavia si sentiva stranamente scosso. Il membro della Convenzione riprese: «Ah, signor sacerdote, a voi non piacciono le crudezze della verità. A Cristo invece piacevano: prendeva la frusta per ripulire il tempio: e la sua frusta piena di lampi era una fiera testimone di verità. E quando gridava: Sinite parvulos, non faceva certo nessuna distinzione tra i fanciulli. Non si sarebbe dato nessun pensiero di veder vicini il delfino di Barabba e il delfino di Erode. L'innocenza è una corona da se stessa; non gli serve nessuna "Altezza", è augusta tra gli stracci come tra i gigli di Francia». «È vero», mormorò a bassa voce il vescovo. «Non basta», continuò il membro della Convenzione; «voi avete nominato Luigi XVII. Intendiamoci. Piangiamo su tutti gli innocenti, su tutti i martiri, su tutti i fanciulli, su quelli del popolo come su quelli nobili? Ci sto anch'io: ma allora, ve l'ho detto, bisogna risalire più in alto del '93 e bisogna incominciare a piangere da molto prima di Luigi XVII. Io piangerò sui figli dei re con voi, purché voi piangiate con me sui figli del popolo.» «Piango su tutti», disse il vescovo. «Ugualmente!», gridò G., «E se la bilancia deve pendere da una parte, sia dalla parte del popolo. È più tempo che soffre.» Ci fu ancora un silenzio. Il membro della Convenzione lo ruppe. Si sollevò su un gomito, si prese tra il pollice e l'indice ripiegato un pizzico della guancia come si fa macchinalmente quando si interroga e si giudica, e si rivolse al vescovo con uno sguardo in cui raccolse tutte le energie della sua agonia. Fu quasi un'esplosione: «Sì signore, è molto tempo che il popolo soffre. Ma poi, lasciamo da parte questo: voi che venite a interrogarmi su Luigi XVII, chi siete? Io non vi conosco. Da che sono in questo paese, sono vissuto qua dentro, solo senza mettere piede fuori, non vedendo nessuno all'infuori di questo ragazzo che mi aiuta. M'è arrivato confusamente il vostro nome, questo è vero, e, devo dirlo, m'è arrivato con rispetto, ma questo non significa nulla; la gente abile ha tante maniere di ingannare quel bonaccione che è il popolo. A proposito, non ho udito il rumore della vostra carrozza; l'avrete certo lasciata laggiù dietro il bosco, al bivio. Io non vi conosco, ripeto. Avete detto che siete il vescovo, ma questo non mi dice nulla della vostra persona morale. In conclusione, e vi ripeto la domanda: Chi siete? Siete un vescovo, cioè un principe della Chiesa, uno di quegli uomini dorati, stemmati, ricchi, che si godono grasse prebende... il vescovo di Digne, credo, quindicimila franchi fissi, diecimila franchi di straordinari, totale venticinquemila franchi... uno di quegli uomini che hanno una splendida cucina, delle livree, e banchettano, e mangiano gallinelle il venerdì, che si pavoneggiano, con servi davanti e servi di dietro in berlina di gala e che hanno palazzi e vanno in carrozza in nome di Cristo che andava a piedi nudi! Siete un prelato; avrete rendite, palazzi, cavalli, servi, buona tavola, tutti i beni della vita, avrete tutto questo come gli altri, e come gli altri ne godrete, e va bene: ma questo dice molto e non dice abbastanza; questo non mi illumina sul vostro valore intrinseco ed essenziale: voi venite con la probabile pretesa di portarmi della saggezza, e io vi domando: Chi siete?» Il vescovo abbassò la testa e rispose: «Vermis sum». «Un verme in carrozza!», brontolò il membro della Convenzione. Ora toccava al membro della Convenzione essere altero, e al vescovo essere umile. Il vescovo riprese con dolcezza: «Sia pure, signore. Ma spiegatemi in che modo la mia carrozza che è là dietro gli alberi, in che modo la mia tavola e le gallinelle d'acqua che mangio il venerdì, in che modo i miei venticinquemila franchi di rendita, e il mio palazzo e i miei servi, provano che la pietà non è una virtù, che la clemenza non è un dovere e che il '93 non è stato inesorabile». Il membro della Convenzione si passò una mano sulla fronte come per scacciarne una nube. «Prima di rispondere», disse, «vi prego di perdonarmi. Ho avuto torto: siete in casa mia, mio ospite, devo essere cortese. Voi discutete le mie idee, e io mi devo limitare a combattere i vostri ragionamenti. Le vostre ricchezze e i vostri agi sono vantaggi che io ho contro voi, ma non è delicato che me ne serva. Vi prometto di non usarli più.» «Vi ringrazio», disse il vescovo. G. riprese a dire: «Ritorniamo alla spiegazione che voi mi domandavate. Dove eravamo rimasti?... Che dicevate?... Che il '93 è stato inesorabile?». «Inesorabile, sì», disse il vescovo. «Cosa pensate di Marat che batte le mani alla ghigliottina?» «E che cosa pensate voi di Bossuet che cantava il Te Deum per i massacri dei protestanti?» La risposta era dura, ma andava a fondo con la durezza di una punta d'acciaio. Il vescovo trasalì e non trovò maniera di parare il colpo. Lo ferì sentir pronunciare a quel modo il nome di Bossuet: anche i più nobili ingegni hanno i loro feticci, e talvolta si offendono se la logica manca loro di rispetto. Il membro della Convenzione cominciava ad ansimare e il rantolo dell'agonia gli troncava la voce: tuttavia conservava una intera lucidità d'animo, visibile negli occhi. E proseguì: «Continuiamo ancora un poco a parlare: lo desidero. Togliendolo fuori dalla Rivoluzione che, presa nel suo insieme, è un'immensa affermazione umana, che cos'è il '93 se non una risposta? Lo trovate inesorabile. Sfido io! e tutta la monarchia? Carrier è un bandito; ma Montrevel come lo chiamate? Fouquier-Tinville è un pezzente; ma come la pensate su Lamoignon-Bâville? Maillard è orribile, ma Saulx-Tavanne? che ve ne pare? Il Père Duchêne14 è feroce, ma quale epiteto mi lasciate dare al padre Letellier? Jourdan Coupe-Tête è un mostro, ma meno mostro del marchese di Louvois. Ah! caro signore, io piango Maria Antonietta arciduchessa e regina; ma piango anche quella povera donna ugonotta che nel 1685, sotto Luigi il Grande, mentre allattava il suo bimbo, fu legata, nuda fino alla cintola, a un palo, e il bimbo tenuto distante. Il petto si gonfiava di latte e il cuore d'angoscia: il bambino affamato e pallido vedeva le mammelle, e gridava agonizzando; e il boia diceva a quella donna: «Abiura!», dandole a scegliere tra la morte del suo piccolo e la morte della sua coscienza. Che ne dite di questo supplizio di Tantalo applicato a una madre? Ricordate bene questo, signore: la Rivoluzione francese ha avuto le sue ragioni. La sua collera sarà assolta dall'avvenire; il suo risultato è un mondo migliore. Dai suoi colpi più terribili, esce una carezza per il genere umano. Abbrevio... anzi, mi fermo: avrei troppe cose da dire. Ma devo morire». E cessando di guardare il vescovo, il membro della Convenzione compì sommessamente il suo pensiero così: «Sì, le brutalità del progresso si chiamano rivoluzioni. Quando sono finite, si vede che il genere umano è stato tartassato, ma è andato avanti». Senza avvedersene, il membro della Convenzione aveva preso d'assalto una dopo l'altra tutte le trincee interiori del vescovo. Una tuttavia rimaneva intatta; e da questo estremo baluardo della resistenza di monsignor Bienvenu uscirono queste parole, nelle quali riapparve quasi tutta la severità del principio del colloquio: «Il progresso deve credere in Dio. Il bene non può avere servi empi. È un cattivo condottiero del genere umano l'ateo». Il vecchio rappresentante del popolo non rispose. Ebbe un tremito. Guardò il cielo e una lacrima spuntò sul suo sguardo. Quando l'occhio ne fu pieno, la lacrima calò lungo la sua gota livida ed egli disse quasi balbettando, con un filo di voce, con la pupilla perduta nel profondo del cielo: «O ideale! Tu solo sei vero!». Il vescovo fu preso da un'inesprimibile commozione. Dopo un silenzio, il vecchio levò un dito verso il cielo e disse: «L'infinito esiste. È là. Se l'infinito non avesse un io, il mio io sarebbe il suo limite; e non sarebbe più infinito; in altri termini, non esisterebbe. Ma siccome esiste, dunque ha un io. Questo io dell'infinito è Dio». Il moribondo aveva pronunciato queste ultime parole con una voce alta e con un fremito di estasi, come se vedesse qualcuno. Quando ebbe parlato, i suoi occhi si chiusero. Lo sforzo l'aveva spossato. Era evidente che aveva vissuto in un minuto le poche ore che gli restavano. Ciò che aveva detto l'aveva avvicinato a colui che sta nella morte. L'istante supremo arrivò. Il vescovo comprese che il tempo stringeva e si ricordò di esser venuto come prete; dall'estrema freddezza era passato, a grado a grado, alla commozione estrema; guardò quegli occhi chiusi, e prese quella vecchia mano rugosa e gelata e chinandosi verso il moribondo disse: «Questa è l'ora di Dio. Non vi sembra che sarebbe doloroso che noi ci fossimo incontrati invano?». Il membro della Convenzione riaprì gli occhi. Una gravità piena d'ombra si dipinse sul suo volto. «Signor vescovo», disse con una lentezza che veniva forse più dalla dignità dell'anima che dalla povertà delle forze, «ho passato la mia vita nella meditazione, nello studio e nella contemplazione. Avevo sessant'anni quando il mio paese mi ha chiamato e mi ha ordinato di incaricarmi dei suoi affari. Ho obbedito. C'erano degli abusi, li ho combattuti; c'erano delle tirannie, le ho distrutte; c'erano dei diritti e dei principi, e io li ho proclamati e confessati. Il territorio era invaso, e l'ho difeso; la Francia era minacciata, ho offerto il mio petto. Non ero ricco e ora sono povero. Fui uno dei padroni dello Stato, e le cantine del Tesoro erano talmente cariche di monete che era stato necessario puntellare i muri per timore che cedessero sotto il peso dell'oro e dell'argento; e io pranzavo in rue de l'Arbre-Sec a ventidue soldi a pasto. Ho soccorso gli oppressi; ho sollevato i sofferenti. Ho strappato la tovaglia dell'altare, sì, ma è stato per fasciare le ferite della patria. Ho sempre sostenuto il progresso del genere umano verso la luce e ho resistito qualche volta al progresso senza pietà. In certi casi ho protetto i miei stessi avversari, cioè voialtri. A Pateghem, in Fiandra, là dove i re merovingi avevano il loro palazzo d'estate, c'è un convento di urbanisti, l'abbazia di Sainte-Claire in Beaulieu che deve la sua salvezza a me. Fu nel 1793. Ho fatto il mio dovere secondo le mie forze e ho fatto il bene che ho potuto. Dopo di ciò sono stato scacciato, inseguito, perseguitato, segnato nel libro nero, disprezzato, odiato, maledetto, proscritto. Dopo molti anni, con i miei capelli bianchi, sento che molta gente crede di aver diritto di disprezzarmi; per la povera folla ignorante ho un viso di dannato, e così io accetto, pur non odiando nessuno, l'isolamento dell'odio. Adesso ho ottantasei anni, e muoio. Che cosa venite a chiedermi?» «La vostra benedizione», disse il vescovo. E s'inginocchiò. Quando il vescovo rialzò la testa, il viso del membro'della Convenzione era diventato venerabile. Era morto. Il vescovo ritornò a casa profondamente assorto in segreti pensieri. Passò tutta la notte in preghiere. Il giorno dopo qualche audace curioso provò a parlargli del membro della Convenzione G.; ma lui si limitò a mostrare il cielo col dito. Da quel giorno raddoppiò di tenerezza e di fraternità per i piccoli e i sofferenti. Tutte le allusioni a «quel vecchio scellerato di G.» lo facevano cadere in una preoccupazione singolare. Nessuno potrebbe dire che il passaggio di quello spirito vicino al suo, e il riflesso di quella grande coscienza dinanzi alla sua, non avesse contribuito ad avvicinarlo alla perfezione. Quella «visita pastorale» fu naturalmente occasione di infinite chiacchiere per le piccole combriccole locali: «Poteva mai essere quello il posto di un vescovo, al capezzale d'un simile moribondo? Chi poteva attendersi una conversione? Tutti quei rivoluzionari sono recidivi. E allora perché andarci? per vedere che cosa? Bisognava proprio che fosse la curiosità di veder un'anima portata via dal diavolo». Un giorno, una ricca vedova, di quella razza impertinente che si crede spiritosa, lo apostrofò: «Monsignore, ci si chiede in città quando Vostra Grandezza conta di mettere il berretto rosso». «Oh! oh! il rosso è un gran colore», rispose il vescovo. «Fortunatamente chi lo aborre nei berretti lo venera nei cappelli.» XI. Una riserva Rischierebbe di ingannarsi chi concludesse da tutto questo che monsignor Bienvenu fosse un «vescovo filosofo» o un «curato patriota». Il suo incontro, ciò che si potrebbe quasi chiamare il suo congiungimento con il membro della Convenzione G., gli lasciò una specie di meraviglia che lo rese ancora più buono. E questo fu tutto. Benché monsignor Bienvenu non fosse stato niente affatto un uomo politico, è forse qui il caso di indicare, brevissimamente, quale fosse la sua posizione di fronte agli avvenimenti di allora, supponendo che monsignor Bienvenu abbia mai pensato di avere una posizione. Torniamo indietro di qualche anno. Poco dopo aver elevato Myriel all'episcopato, l'imperatore lo aveva fatto barone dell'Impero insieme a molti altri vescovi. L'arresto del Papa ebbe luogo, come si sa, nella notte dal 5 al 6 luglio 1809; in questa occasione Myriel venne chiamato da Napoleone al sinodo dei vescovi di Francia e d'Italia convocati a Parigi. Questo sinodo si tenne a Notre-Dame e si radunò per la prima volta il 15 giugno 1811 sotto la presidenza del cardinal Fesch. Myriel fu tra gli ottantacinque vescovi che vi andarono. Ma prese parte a una sola seduta e a tre o quattro conferenze particolari. Vescovo di una diocesi di montagna, abituato a vivere così vicino alla natura, nella nuda semplicità, pareva che portasse tra quegli eminenti personaggi idee che cambiavano la temperatura dell'assemblea. Ritornò ben presto a Digne. Lo interrogarono sulle cause del suo pronto ritorno ed egli rispose: «Li incomodavo. Con me veniva l'aria della montagna. Devo aver fatto l'effetto di una finestra aperta». Un'altra volta disse: «Che volete farci? Quei monsignori là sono dei prìncipi. Io invece non sono altro che un povero vescovo di paese». Il fatto è che non era piaciuto. Tra altre osservazioni strane si dice che gli fosse scappata questa, in casa di uno dei suoi più notevoli colleghi: «Che belle pendole! che bei tappeti! che belle livree! Tutta questa roba deve dar noia! Oh! io non vorrei davvero possedere tutto questo superfluo e sentirmi gridare nelle orecchie: Ci sono quelli che hanno fame! Ci sono quelli che hanno freddo! Ci sono dei poveri! Ci sono dei poveri! Diciamolo di sfuggita, non sarebbe un odio intelligente quello contro il lusso: perché esso implicherebbe l'odio per l'arte. Ma tuttavia, nella gente di Chiesa, all'infuori della rappresentanza e delle cerimonie, il lusso è un torto. Sembra rivelare delle abitudini veramente poco caritatevoli. Un prete opulento è un controsenso. Il prete deve tenersi vicino al povero. Ora, come si può toccare sempre, notte e giorno, tutte le disgrazie, tutte le sciagure, tutte le indigenze senza prendere su di sé un po' di quella santa miseria, come la polvere del lavoro? Ci si può figurare un uomo vicino a un braciere che non ha caldo? Si può immaginare un operaio che lavora senza riposo a una fornace e che non ha né un capello bruciato, né un'unghia annerita, né una goccia di sudore, né un pizzico di cenere sul viso? La prima prova della carità in un prete, in un vescovo soprattutto, è la povertà». Erano queste certo le idee del vescovo di Digne. Non si deve credere d'altronde che egli condividesse, su certi punti delicati, quelle che noi chiamiamo «le idee del secolo». Si occupava poco delle discussioni teologiche del momento e taceva sulle questioni in cui erano compromessi la Chiesa e lo Stato. Ma, costretto dalle insistenze, c'è da credere che si sarebbe schierato più con gli ultramontani che con i gallicani. Siccome facciamo un ritratto e non vogliamo nulla nascondere, siamo costretti ad aggiungere che fu glaciale verso Napoleone al suo tramonto. Dopo il 1813, aderì e applaudì a tutte le manifestazioni ostili. Rifiutò di vederlo al suo ritorno dall'Isola d'Elba e si astenne dall'ordinare nella sua diocesi le preghiere pubbliche per l'imperatore, durante i Cento Giorni. Oltre sua sorella, la signorina Baptistine, aveva due fratelli: uno generale e l'altro prefetto. Scriveva spesso a tutti e due. Fu per un po' di tempo in freddo con il primo perché, comandante un reggimento in Provenza al tempo dello sbarco di Cannes, aveva con milleduecento uomini inseguito l'imperatore con l'evidente intenzione, però, di lasciarlo scappare. Restò sempre più affettuosa la sua corrispondenza con l'altro fratello, il vecchio prefetto, bravo e degno uomo che viveva ritirato a Parigi, in rue Cassette. Monsignor Bienvenu ebbe dunque anche lui la sua ora di spirito di parte, la sua ora amara, la sua nube. L'ombra delle passioni del tempo attraversò quel mite e grande spirito tutto occupato delle cose eterne. Certo, per un simile uomo sarebbe stato un merito non avere opinioni politiche. Non si fraintenda il nostro pensiero; non confondiamo ciò che si chiama «opinione politica» con la grande aspirazione al progresso, con la sublime fede patriottica, democratica e umana che nei tempi nostri dev'essere il fondamento di tutte le intelligenze generose. Senza approfondire questioni che riguardano solo indirettamente il soggetto di questo libro, diciamo semplicemente questo: sarebbe stato bello che monsignor Bienvenu non fosse monarchico e che il suo sguardo non si fosse distolto un solo istante da quella contemplazione serena nella quale si vede raggiare chiaramente al di sopra dell'andare e venire turbinoso delle cose umane, quelle tre pure luci che sono la Verità, la Giustizia, la Carità. Pur convenendo che Dio non aveva creato monsignor Bienvenu per una missione politica, avremmo però compreso e ammirato la protesta in nome del diritto e della libertà, l'opposizione fiera, la resistenza pericolosa e giusta all'onnipotente Napoleone. Ma ciò che ci piace nei confronti dell'uomo che sale, ci piace meno nei confronti dell'uomo che cade. Non amiamo le battaglie prive di pericolo; e in tutti i casi i combattenti della prima ora sono i soli ad aver diritto di essere gli sterminatori dell'ultima. Chi non è stato accusatore ostinato durante la prosperità deve tacere dinanzi al crollo. Il denunciatore del trionfo è il solo legittimo giustiziere della caduta. Quanto a noi, quando la Provvidenza si incarica di colpire, la lasciamo fare. Il 1812 comincia a disarmarci. Nel 1813 la vile rottura di silenzio di quel taciturno corpo legislativo fatto ardito dalla catastrofe, è cosa che indigna e non si poteva certo applaudire; nel 1814, davanti a quei marescialli traditori, davanti a quel senato che si rivoltava nel fango dell'insulto come prima si era rivoltato in quello dell'adulazione, che si ritirava e sputava sull'idolo, era un dovere rivoltare la faccia; nel 1815, quando già erano nell'aria i supremi disastri, provando già la Francia il brivido del loro sinistro avvicinarsi, potendosi già vagamente distinguere Waterloo aperta davanti a Napoleone, la dolorosa acclamazione dell'esercito e del popolo al condannato del destino non aveva niente di ridicolo, e fatta ogni riserva sul despota, un cuore come quello del vescovo di Digne non avrebbe forse dovuto misconoscere quanto vi era di augusto e di commovente in quello stretto abbraccio di una grande nazione con un grand'uomo sull'orlo dell'abisso. Ma, all'infuori di questo, era e fu in ogni cosa, giusto, sincero, equo, intelligente, umile e degno; benefico e benevolo, il che costituisce una più elevata forma di beneficenza; era un prete, un saggio, e un uomo. Bisogna dire che anche in quell'opinione politica che or ora gli abbiamo rimproverato e che siamo disposti a giudicare quasi severamente, era tollerante e arrendevole, forse più di noi che lo giudichiamo. Il portiere del municipio era stato collocato al suo posto dall'imperatore. Era stato sottufficiale della vecchia guardia, legionario di Austerlitz, bonapartista come l'aquila. In molte occasioni quel povero diavolo si lasciava sfuggire delle frasi irriflessive, che la legge d'allora chiamava sediziose. Dopo che il profilo imperiale era scomparso dalla légion d'onore, non si era mai più vestito dans l'ordonnance, come diceva lui, per non esser obbligato a portare la sua croce. Aveva lui stesso levato devotamente l'effige imperiale dalla croce che Napoleone gli aveva dato, lasciandovi però un buco che in nessun modo aveva voluto riempire. «Piuttosto morire», diceva, «che portare sul mio cuore i tre rospi!» Diceva male di Luigi XVIII a voce alta. «Vecchio gottoso con le uose all'inglese», diceva. «Che se ne vada in Prussia con la sua barbettina!», ed era felice di riunire nella medesima imprecazione le due cose che detestava di più: la Prussia e l'Inghilterra. E tanto fece che perse il posto. Ed eccolo con moglie e figli sul lastrico. Il vescovo lo fece venire, lo rimproverò dolcemente e lo nominò svizzero della cattedrale. Myriel era nella sua diocesi il vero pastore, l'amico di tutti. In nove anni, a forza di sante azioni e di maniere dolci, monsignor Bienvenu aveva riempito la città di Digne di una venerazione tenera e filiale. La sua stessa condotta contro Napoleone era stata accettata e quasi tacitamente perdonata dal popolo, buon gregge debole che adorava il suo imperatore ma amava il suo vescovo. XII. Solitudine di monsignor Bienvenu C'è quasi sempre attorno a un vescovo una torma di abatini, come attorno a un generale ronzano i giovani ufficiali. Quelli che l'amabile Francesco di Sales chiama da qualche parte «i preti sbarbatelli». Ogni carriera ha i suoi aspiranti che fanno la corte agli arrivati. Non c'è uomo potente né fortuna che non abbia questa piccola o grande corte. I cercatori di avvenire volteggiano attorno al presente splendido. Ogni metropoli ha il suo stato maggiore. Ogni vescovo un po' influente ha vicino a sé la sua pattuglia di cherubini seminaristi che fa la ronda e mantiene il buon ordine nel palazzo episcopale, che monta la guardia attorno al sorriso del monsignore. Piacere al vescovo è avere già un piede nelle staffe per diventare suddiacono. Bisogna farsi strada: e l'apostolato non sdegna il canonicato. Come ci sono altrove grossi berretti, così ci sono nella Chiesa le grosse mitrie. Sono i vescovi opulenti, principeschi, abili, accettati nella gran società, che sanno pregare ma che sanno anche sollecitare, poco scrupolosi di far fare anticamera a tutta la loro diocesi nella loro persona, qualche cosa di mezzo tra la sagrestia e la diplomazia, più abati che preti, più prelati che vescovi. Felici coloro che li avvicinano! Essendo essi in gran credito, fanno piovere attorno a loro, sui loro favoriti e su tutta quella gioventù che sa piacere, le grasse parrocchie, le prebende, gli arcidiaconati, gli uffici di elemosiniere, le funzioni cattedrali, in attesa delle dignità episcopali. Loro avanzano e avanzano i loro satelliti; è tutto un sistema solare che cammina. Il loro irraggiamento imporpora il loro seguito. La loro prosperità si sbriciola in buone piccole promozioni. Più grande diocesi tocca al patrono, più ricca parrocchia al favorito. E poi c'è Roma, laggiù. Un vescovo che sa diventare arcivescovo, un arcivescovo che sa diventare cardinale, vi conduce come conclavista, entrate nella gran strada maestra, indossate il pallio, diventate uditore, poi cameriere, poi monsignore e dalla grandezza all'Eminenza non c'è che un passo: e tra l'Eminenza e la Santità non c'è che il fumo di uno scrutinio. Qualunque zucchetto può diventare tiara. Il prete è ai nostri giorni il solo uomo che può regolarmente diventare re: e che re! il re supremo. Quale miniera di aspirazioni sarà dunque un seminario! Quanti ragazzi del coro pudibondi, quanti abatini portano sul capo il vaso da latte di Perrette15! Come è facile veder chiamata vocazione, l'ambizione; chissà? forse lo sbaglio è in buona fede, tanto l'ambizione è beata. Monsignor Bienvenu, umile, povero, riservato, non era contato tra le grosse mitrie: era visibile dall'assenza assoluta di pretini attorno a lui. Si è visto che a Parigi «non aveva avuto fortuna». Nessun avvenire pensava ad aggrapparsi a quel vecchio solitario. Nessuna ambizione in erba era così matta da voler fiorire alla sua ombra. I suoi canonici e grandi vicari erano dei buoni vecchi, amanti del popolo come lui, murati con lui dentro quella diocesi che non aveva sbocchi al cardinalato; e rassomigliavano al loro vescovo con questa differenza: che avevano finita la loro carriera, mentre lui l'aveva compiuta. Si sentiva così bene l'impossibilità di fare carriera vicino a monsignor Bienvenu, che appena usciti dal seminario, i preti novelli da lui ordinati si facevano raccomandare agli arcivescovi di Aix e di Auch e se ne andavano il più presto possibile. Un santo che vive in un eccesso di abnegazione è una vicinanza pericolosa; vi può attaccare il contagio di una povertà incurabile, l'anchilosi delle articolazioni utili agli avanzamenti, insomma più spirito di rinuncia di quel che desiderate: ed è universalmente fuggita, questa scabbiosa virtù. Da ciò l'isolamento di monsignor Bienvenu. Viviamo in una triste società, nella quale ci piomba addosso goccia a goccia dalla corruzione un solo insegnamento: riuscire. Diciamolo pure en passant: ciò che si chiama successo è cosa orrida per la sua falsa somiglianza con il merito, e inganna gli uomini. Per la folla, la riuscita ha quasi lo stesso aspetto della supremazia. Il successo, questo sosia del talento, inganna anche la storia. Giovenale e Tacito soltanto ne dubitarono. Ai nostri giorni una filosofia quasi ufficiale è entrata al servizio del successo, porta la sua livrea e ne sorveglia l'anticamera. La teoria è: riuscita. Prosperità presuppone capacità. Vincete un terno, passerete per uomo abile. Chi trionfa è venerato. Nascere con la camicia, qui sta il segreto. Abbiate fortuna, e dormite. Siate felice, e vi si crederà grande. All'infuori di cinque o sei eccezioni immense che fanno la luce di un secolo, l'ammirazione contemporanea non è altro che miopia. Si scambia l'orpello per oro. Essere il primo venuto non guasta: purché si sia arrivati. Il volgare è un vecchio Narciso che adora se stesso e applaude al volgare. Quella facoltà divina per la quale si è Mosè, Eschilo, Dante, Michelangelo, Napoleone, la moltitudine l'attribuisce di primo acchito e per acclamazione a chiunque arrivi al suo scopo in qualsiasi cosa. Che un notaio si trasformi in deputato, che un falso Corneille faccia un Tirìdate16, che un eunuco giunga a possedere un harem, che un Prudhomme17 militare vinca per caso una battaglia decisiva, che un farmacista inventi le suole di cartone per l'esercito di Sambreet-Meuse e si procuri con quel cartone venduto per cuoio quattrocentomila franchi di rendita; che un mereiaio sposi l'usura e le faccia partorire sette od otto milioni di cui lui è padre e lei madre, che un predicatore diventi vescovo per la sua voce nasale, che un maggiordomo di una casa nobile esca così ricco dal suo servizio che lo si faccia ministro delle Finanze, gli uomini chiamano questo: Genio; come chiamano Bellezza la faccia di Mousqueton e Maestà il muso di Claudio. Il mondo confonde le stelle disegnate dai piedi delle anatre sul fango con le vere stelle che brillano nella profondità del cielo. XIII. Il suo credo Non è nostra intenzione indagare su quali fossero le idee del vescovo di Digne in fatto di religione. Dinanzi a una tale anima non troviamo in noi altro che rispetto. La coscienza del giusto dev'essere creduta sulla parola. D'altronde, in certe nature eccezionalmente dotate, noi ammettiamo il massimo sviluppo di ogni bella virtù umana, anche in un credo diverso dal nostro. Che cosa pensava di questo dogma e di quel mistero? Tali intimi segreti sono conosciuti soltanto dalla tomba dove le anime entrano nude. Quello di cui siamo certi è che mai in lui le difficoltà della fede si risolvevano in ipocrisie. Il diamante non può imputridire. Credeva più che poteva. Credo in Patrem, esclamava spesso. Del resto traeva dalle opere buone quella soddisfazione che basta alla coscienza e che rassicura dicendo all'orecchio: Tu sei con Dio. Ciò che crediamo di dover osservare è che al di fuori e per così dire al di là della sua fede il vescovo aveva un eccesso d'amore. Da questo lato, quia multum amavit, era giudicato vulnerabile dagli «uomini seri», dalle «persone gravi» e dalle «persone ragionevoli», locuzioni favorite del nostro triste mondo, in cui l'egoismo riceve la parola d'ordine della pedanteria. Che cos'era quell'eccesso d'amore? Era benevolenza serena che oltrepassava il genere umano e, come abbiamo già detto, si stendeva fino alle cose. Viveva senza sdegno. Era indulgente con tutta la creazione di Dio. Qualunque uomo, anche il migliore, ha una certa dose di durezza istintiva che tiene in serbo contro gli animali. Il vescovo di Digne non aveva questa durezza, comune, peraltro, a molti preti. Non andava fino al bramanesimo, ma sembrava avesse meditato su quel passo dell'Ecclesiaste: «Si sa forse dove vada l'anima degli animali?». La bruttezza dell'aspetto e la deformità dell'istinto non lo turbavano né l'indignavano. Lo commuovevano invece, e quasi lo intenerivano. Sembrava che volesse cercarne col suo pensiero, al di là delle apparenze, la causa, la spiegazione, la scusa. Sembrava certe volte che volesse chiedere a Dio delle metamorfosi. Esaminava senza collera e con l'occhio del paleologo che decifra un palinsesto, la quantità di caos che è ancora nella natura. Questo pensiero gli faceva talora uscire di bocca strane parole. Una mattina era nel suo giardino: si credeva solo, ma sua sorella gli camminava dietro senza che se ne fosse accorto; tutto a un tratto si fermò per guardare una cosa in terra. Era un grosso ragno nero, peloso, orribile. La sorella lo udì mormorare: «Povera bestia! non è colpa sua». Perché non ricordare queste puerilità divine della bontà? Puerilità, sì, ma puerilità sublimi come quelle di San Francesco d'Assisi e di Marco Aurelio. Un giorno si prese una storta per non schiacciare una formica. Così viveva quest'uomo giusto. Qualche volta si addormentava nel suo giardino e nulla era più venerabile a vedersi. Monsignor Bienvenu, a quel che si raccontava della sua gioventù e della sua maturità, era stato un uomo appassionato e forse violento. La sua grande mansuetudine era, più che un istinto, il risultato di una profonda convinzione filtrata nel suo cuore attraverso la vita e lentamente caduta nella sua anima pensiero su pensiero: perché un carattere, come una roccia, può essere perforato da una continua goccia d'acqua. E quei solchi sono incancellabili, indistruttibili. Nel 1815, crediamo d'averlo detto, toccava i settantacinque anni, ma ne dimostrava sessanta. Non era alto; aveva un po' di adipe, e per combatterlo, faceva volentieri delle lunghe camminate. Aveva il passo fermo ed era appena curvo, particolare questo da cui non pretendiamo di dedurre niente; Gregorio XVI a ottant'anni era diritto e sorridente, e questo non gli impediva di essere un cattivo vescovo. Monsignor Bienvenu aveva ciò che il popolo chiama «una bella testa», ma così amabile, che si dimenticava la sua bellezza. Quando discorreva con quella gaiezza infantile che era una delle sue grazie e di cui noi abbiamo già parlato, si stava bene vicino a lui, sembrava che tutta la sua persona raggiasse gioia. Il suo colorito roseo e fresco, tutti i suoi denti belli bianchi che lasciava vedere quando rideva, gli davano quell'aria aperta e cordiale che fa dire d'un uomo: «È un buon ragazzo», e d'un vecchio: «È un buon uomo». Era, se ben ricordiamo, l'effetto che aveva fatto a Napoleone. Di primo acchito e per chi lo vedeva per la prima volta, non era infatti più di un buon uomo. Ma se si restava qualche ora vicino a lui, per poco che lo si vedesse pensare, il buon uomo si trasfigurava a poco a poco e acquistava un non so che di imponente. La sua fronte larga e seria, già augusta per i capelli bianchi, diveniva augusta anche per la meditazione; la maestà si sovrapponeva alla bontà, senza che la bontà cessasse di risplendere; si provava qualcosa come vedere un angelo sorridente aprire le ali senza cessare di sorridere. Il rispetto, un rispetto indicibile vi penetrava poco a poco, vi saliva al cuore, e si sentiva di avere dinanzi una di quelle anime forti, provate e indulgenti, dove il pensiero è così grande che non può che essere dolce. Come si è visto, la preghiera, la celebrazione degli uffici religiosi, l'elemosina, la consolazione degli afflitti, la coltivazione d'un angolo di terra, la fraternità, la frugalità, l'ospitalità, la rinuncia, la confidenza, lo studio, il lavoro riempivano ogni giorno della sua vita. Riempivano è la giusta parola, e certo quella giornata del vescovo era ben piena fino all'orlo di buoni pensieri, di buone parole, di buone azioni. Tuttavia non era compiuta, se il tempo freddo o piovoso gli impediva, la sera, d'andare a passare, quando le sue donne si fossero ritirate, un'ora o due nel suo giardino prima di coricarsi. Sembrava che questo fosse come un rito per lui, per prepararsi al sonno con la meditazione al cospetto del grande spettacolo del cielo notturno. Qualche volta, anche a notte assai inoltrata, le sue donne, se non dormivano, lo sentivano camminare lentamente per i viali. Stava là; solo con se stesso, raccolto, calmo, adorante, intento a comparare la serenità del suo cuore con la serenità dell'etere, commosso nelle tenebre dallo splendore visibile delle stelle e da quello invisibile di Dio, aprendo la sua anima ai pensieri che cadono dall'Ignoto. In questi momenti, offrendo il suo cuore, nell'ora in cui i fiori notturni offrono il loro profumo, illuminato come una lampada nel centro della notte stellata, spandendosi in estasi in mezzo all'irraggiamento universale della creazione, non avrebbe forse potuto dire lui stesso ciò che provava nell'anima: sentiva qualcosa uscire dal suo cuore e qualcosa entrarvi. Misterioso scambio degli abissi dell'anima con quelli dell'universo! Pensava alla grandezza e alla presenza di Dio; all'eternità futura, strano mistero; all'eternità passata, mistero più strano ancora; a tutto l'infinito che si sprofondava sotto i suoi occhi in ogni senso; e senza cercare di comprendere l'incomprensibile, lo guardava. Non studiava Dio: si lasciava abbagliare da lui. Considerava quei magnifici incontri di atomi che danno diverso aspetto alla materia, rivelano le forze e le provano, creano individualità nell'unità, le proporzioni nello spazio immenso; l'innumerevole nell'infinito, e per mezzo della luce creano la bellezza. Questi incontri si fanno e si disfanno incessantemente; da ciò la vita e la morte. Si sedeva sopra un sedile di legno addossato a una pergola decrepita e guardava gli astri attraverso i profili contorti e rachitici dei suoi alberi da frutto. Quel pezzetto di terra così ingombro di tettoie e fabbricati, gli era caro e gli bastava. Che poteva occorrere di più a quel vegliardo che divideva gli agi della sua vita, così poco agiata, tra il giardinaggio di giorno e la meditazione di notte? Quel piccolo recinto che aveva il cielo per soffitto non bastava forse per adorare Dio nelle sue opere più graziose come nelle più sublimi? Non è tutto, questo? che si può desiderare di più? Un giardinetto per sognare. Ai propri piedi ciò che si può coltivare e raccogliere, sul proprio capo ciò che si può studiare e meditare; qualche fiore sulla terra, tutte le stelle nel cielo. XIII. Il suo pensiero Un'ultima parola. Siccome questo genere di particolari, specialmente nel punto in cui siamo arrivati, potrebbe dare al vescovo di Digne, come è di moda dire adesso, una certa fisonomia «panteistica» e far credere, sia per suo biasimo, sia per sua lode, che vi fosse in lui una di quelle filosofie personali, proprie del nostro secolo, che germinano qualche volta negli spiriti solitari e vi si annidano e vi crescono fino a prendervi il posto della religione, noi insistiamo su questo: che nessuno di quelli che hanno conosciuto monsignor Bienvenu si sentì mai autorizzato a supporre niente di simile. Ciò che illuminava quell'uomo era il cuore. La sua saggezza era fatta della luce che viene dal cuore. Nessun sistema e molte opere. Le speculazioni astruse contengono la vertigine; nulla fa credere ch'egli arrischiasse la sua mente nelle apocalissi. L'apostolo può essere ardito, ma il vescovo dev'essere timido. Si sarebbe probabilmente fatto scrupolo di sondare il fondo di certi problemi riservati in certo modo ai grandi spiriti terribili. C'è l'orrore sacro alle porte dell'enigma; sono là spalancate, ma qualcosa vi dice, a voi, passeggero della vita, che non si può entrare. Guai a chi entra! I geni, nelle profondità insondabili dell'astrazione e della speculazione pura, situata per così dire al di sopra del dogma, propongono le loro idee a Dio. La loro preghiera offre audacemente la discussione. La loro adorazione interroga. Questa è la religione diretta, piena d'ansietà e di responsabilità per chi ne tenta la scalata. La meditazione umana non ha limite. A suo rischio e pericolo analizza e scava il proprio abbaglio. Si potrebbe quasi dire che per una specie di reazione luminosa essa ne abbagli la natura; il misterioso mondo che ci circonda rende ciò che riceve: è probabile che i contemplatori siano contemplati. Comunque sia, ci son sulla terra degli uomini - sono uomini? - che vedono distintamente in fondo agli orizzonti del pensiero le altezze dell'assoluto e che hanno la visione terribile della montagna infinita. Monsignor Bienvenu non era di questi uomini; monsignor Bienvenu non era un genio. Avrebbe temuto quelle sublimità da cui qualcuno, anche grandissimo come Swedenborg e Pascal, è scivolato nella follia. Certo, quei potenti voli del pensiero hanno la loro utilità morale, e certo per quelle strade così ardue ci si avvicina alla perfezione ideale. Ma lui prendeva la scorciatoia: il Vangelo. Non cercava affatto di dare alla sua pianeta le pieghe del mantello d'Elia, non proiettava nessun raggio dell'avvenire sul tenebroso rincorrersi degli avvenimenti, non cercava di condensare in fiamma la luce delle cose, non aveva niente del profeta e niente del mago. Quell'umile anima amava: ecco tutto. Che egli ingigantisse la preghiera fino a un'aspirazione sovrumana, questo è probabile; ma è permesso di pregare troppo come di amare troppo; se fosse un'eresia pregare oltre i testi, Santa Teresa e San Gerolamo sarebbero degli eretici. Bienvenu si chinava su tutto ciò che geme, su tutto ciò che espia. L'universo gli appariva come una immensa malattia; sentiva dovunque la febbre, ascoltava dovunque la sofferenza, e senza cercare di indovinare l'enigma, si studiava di curare la piaga. Il grandioso spettacolo delle cose create era per lui oggetto di compassione: si occupava soltanto di trovare lui stesso e di insegnare agli altri la miglior maniera di compiangere e consolare. Ciò che esiste era per quel buono e raro sacerdote un soggetto permanente di tristezza che cercava di alleviare. Ci son degli uomini che lavorano per estrarre l'oro: lui lavorava a estrarre la pietà. L'universale miseria era la sua miniera. Il dolore degli uomini era per lui un incitamento continuo alla bontà. Amatevi reciprocamente; questo per lui era tutto, non sognava nulla di più; tutta la sua dottrina stava in quelle parole. Un giorno quell'uomo che si credeva un «filosofo», quel senatore che abbiamo visto sopra, disse al vescovo: «Ma non vedete lo spettacolo del mondo? Guerra di tutti contro tutti; il più forte vince. Il vostro "amatevi reciprocamente" è una sciocchezza!». «Ebbene», rispose monsignor Bienvenu senza discutere, «se è una sciocchezza, voglio che l'anima vi si rinchiuda come una perla nell'ostrica.» E lui vi si chiudeva dunque e viveva così soddisfatto in tutto e per tutto, lasciando da parte i problemi prodigiosi che attraggono e spaventano, le prospettive insondabili dell'astrazione, i precipizi della metafisica, tutte quelle profondità convergenti, per l'apostolo, in Dio, per l'ateo, nel nulla; come il destino, il bene e il male, la guerra dell'individuo contro l'individuo, la coscienza dell'uomo, il sonnambulismo pensoso dell'animale, la trasformazione per mezzo della morte, la ricapitolazione dell'esistenza nella tomba, l'incomprensibile innesto dei successivi amori sull'io persistente, l'essenza, la sostanza, il Nil e l'Ens, l'anima, la natura, la libertà, la necessità; problemi vertiginosi, sinistri addensamenti sui quali si chinano i giganteschi arcangeli dell'ingegno umano; formidabili abissi che Lucrezio, Manu, San Paolo e Dante contemplano con quell'occhio folgorante che fissando l'infinito sembra vi accenda le stelle. Monsignor Bienvenu era semplicemente un uomo che guardava dal di fuori i problemi misteriosi, senza scrutarli, senza agitarli, senza averne turbato lo spirito; un uomo che aveva nell'anima un severo rispetto dell'ignoto. 1 Cittadina della Provenza, di cui fu effettivamente vescovo mons. Miollis, uomo assai pio e caritatevole, al quale Hugo si ispirò, almeno in parte, per la figura di mons. Myriel. 2 Joseph Fesch (1763-1839), ecclesiastico, nipote di Napoleone. 3 Benvenuto. 4 È una delle varie imposte effettivamente reintrodotte dopo la Rivoluzione. 5 «Allora, signore, siete stato bravo?», «Per dove siete passato?», «Porto una buona pecora e un buon formaggio grasso». 6 Storico ebreo del I sec. d.C. 7 Antico traduttore della Bibbia in lingua greca. 8 J. Pitton de Tournefort, celebre botanico (1658-1708). 9 B. de Jussien (1699-1777) e C. von Linné (Linneo) (1705-1778) famosi botanici. 10 «Se il Signore non custodirà la casa, vigileranno invano quelli che la custodiscono». 11 G.C.A. Pigault d'Epernay, detto Pigault-Lebrun (1753-1835), commediografo e autore di alcuni romanzi a sfondo licenzioso. 12 Turbeville Needham (1713-1781) asseriva di essere riuscito a far nascere delle piccole anguille lasciando cadere alcune gocce di succo di limone nella farina. 13 Cartouche, leggendario bandito, giustiziato nel 1721. 14 Il Père Duchéne fu un celebre giornale rivoluzionario, assai estremista. 15 Perrette è la protagonista di una notissima favola di La Fontaine: recandosi al mercato con un secchio di latte in testa, fantastica su come farà fruttare il denaro che guadagnerà; ma nelle sue fantasticherie fa un inchino e il latte finisce in terra. 16 Allude a J.-G. de Capistran, la cui tragedia Tirìdate venne rappresentata nel 1691. 17 Personaggio burlesco dei romanzi di Mannier. LIBRO SECONDO La caduta I. La sera di un giorno di cammino Ai primi del mese d'ottobre 1815, circa un'ora prima del tramonto, un uomo che viaggiava a piedi entrava nella piccola città di Digne. I rari abitanti che si trovavano in quel momento alle loro finestre o sulla soglia delle loro case, guardavano quel viaggiatore con una certa inquietudine. Era difficile veder passare un uomo di aspetto più miserabile. Non molto alto, ma quadrato e robusto, nella pienezza degli anni e della forza. Poteva avere quarantasei o quarantotto anni. Un berretto a visiera di cuoio nascondeva in parte il suo volto abbronzato dal sole e dalla calura, madido di sudore. La camicia di grossa tela giallastra, allacciata al collo con un fermaglio d'argento, lasciava vedere il petto villoso: aveva poi una cravatta ritorta come una corda, dei calzoni di fustagno turchino, usati e logori, lisi su un ginocchio, bucati sull'altro, una vecchia blusa grigia tutta lacera, rattoppata sopra un gomito con un pezzo di panno verde cucito con lo spago. Sul dorso, un sacco da soldato pieno zeppo, ancora nuovo e serrato con buone cinghie; in mano portava un bastone nodoso; non aveva calze, ma scarpe grosse e munite di chiodi; la testa rasata e la barba lunga. Il sudore, il caldo, il viaggio e la polvere aggiungevano un che di sudicio a questa così meschina apparenza. I capelli rasati cominciavano a ricrescergli, e sembrava non fossero stati tagliati da qualche tempo. Nessuno lo conosceva: evidentemente era di passaggio. Di dove veniva? Dal Sud, dalla costa forse. Entrava infatti a Digne per la medesima strada che sette mesi prima aveva veduto passare l'imperatore Napoleone mentre si recava da Cannes a Parigi. Quell'uomo aveva certo camminato tutto il giorno; appariva stanchissimo. Alcune donne del borgo vecchio a sud della città, l'avevano visto fermarsi sotto gli alberi del bastione Gassendi e bere alla fontana che è in fondo alla passeggiata. Bisognava che avesse una gran sete, perché certi ragazzi che lo seguivano lo videro ribere duecento passi più avanti alla fontana della piazza del mercato. Arrivato all'angolo di rue Poichevert, voltò a sinistra e si diresse verso il municipio. Vi entrò e ne uscì un quarto d'ora dopo. Vicino alla porta c'era un gendarme seduto sulla panchina di pietra dove il 4 marzo era salito il generale Drouot per leggere il proclama del golfo Juan agli abitanti di Digne. L'uomo si levò il berretto e salutò umilmente il gendarme. Costui non rispose al saluto, ma esaminò attentamente il viaggiatore e lo accompagnò con l'occhio per qualche tempo, poi entrò nel palazzo municipale. C'era allora a Digne un bell'albergo all'insegna della Croix de Colbas. Ne era proprietario un tal Jacquin Labarre, uomo tenuto in considerazione nella città per la sua parentela con un altro Labarre che conduceva a Grenoble l'albergo Trois Dauphines e che aveva militato nelle guide. Al tempo dello sbarco di Napoleone circolarono nel paese molte voci intorno a quest'albergo Trois Dauphines. Si raccontava che nel mese di gennaio il generale Bertrand vi fosse venuto parecchie volte travestito da carrettiere distribuendo croci della légion d'onore ai soldati e manate d'oro ai cittadini. Fatto sta che l'imperatore, entrato a Grenoble, aveva rifiutato di alloggiare al palazzo della prefettura, ringraziando il sindaco e dicendogli: «Vado da un brav'uomo che conosco», ed era andato ai Trois Dauphines. Questa gloria del Labarre dei Trois Dauphines illuminava a venticique leghe di distanza il Labarre della Croix de Colbas, del quale si diceva per la città: «È il cugino di quello di Grenoble». L'uomo si diresse verso questo albergo, che era il migliore del paese, ed entrò nella cucina al pianterreno. I fornelli erano tutti accesi e nel camino fiammeggiava allegramente un gran fuoco. L'albergatore, che era anche il cuoco, girava continuamente dal focolare alle casseruole, tutto intento a sorvegliare un eccellente pranzo destinato a dei carrettieri che si udivano ridere e parlare con gran rumore nella sala vicina. Chiunque ha viaggiato sa che non c'è gente che si tratti meglio dei carrettieri. Una grassa marmotta, in mezzo a pernici bianche e a galli di montagna, girava sopra un lungo spiedo davanti al fuoco, e sui fornelli cuocevano due grossi carpioni del lago di Lauzet e una trota del lago di Alloz. Udendo la porta aprirsi ed entrare un nuovo viaggiatore, l'oste, senza neppure alzare gli occhi dai fornelli, domandò: «Che cosa desidera il signore?». «Mangiare e dormire», rispose il viaggiatore. «Niente di più facile!» replicò l'oste. Ma volgendo la testa e abbracciando con un colpo d'occhio le apparenze del viaggiatore, aggiunse: «...pagando». L'uomo tirò fuori dalla tasca della blusa una grossa borsa di cuoio e rispose: «Ho denaro». «In questo caso sarete subito servito», riprese l'albergatore. L'uomo rimise in tasca la borsa, si tolse di dosso il sacco, lo appoggiò vicino alla porta, e tenendo in mano il bastone, andò a sedersi sopra uno sgabello vicino al fuoco. Digne è in montagna, e le serate d'ottobre sono fredde. Intanto, andando e venendo, il trattore non perdeva mai di vista il nuovo venuto. «Si pranza presto?», domandò l'uomo. «Subito», disse l'oste. Mentre l'uomo si scaldava volgendogli le spalle, il degno albergatore Jacquin Labarre si levò di tasca una matita, stracciò un pezzo di vecchio giornale che era su un tavolino presso la finestra e sul margine bianco scrisse una o due righe; poi piegò senza suggellare e consegnò quel pezzo di carta a un ragazzo che gli serviva da sguattero e da cameriere. Gli disse una parola all'orecchio e quello andò di corsa verso il municipio. Il viaggiatore non aveva visto nulla. E domandò ancora: «Si pranza presto?». «Subito», rispose ancora l'oste. Il ragazzo tornò riportando il biglietto. L'oste lo spiegò in fretta come chi aspetta una risposta. Lesse attentamente, scosse la testa e rimase un momento sopra pensiero. Finalmente mosse un passo verso il viaggiatore che sembrava immerso in riflessioni poco liete. «Signore», gli disse, «non posso alloggiarvi.» L'uomo alzò la faccia drizzandosi a mezzo sul sedile. «Come? Avete paura che non vi paghi? Volete che vi paghi prima? Ho denaro, ve l'ho detto.» «Non è per questo.» «E perché allora?» «Voi avete denaro...» «Ma sì», disse l'uomo. «Già, ma io non ho camere», disse l'oste. «Mettetemi nella scuderia», replicò tranquillamente l'uomo. «Non posso.» «Perché?» «Perché i cavalli prendono tutto il posto.» «Ebbene», rispose l'altro, «ci sarà un angolo nel granaio: basterà una bracciata di paglia. Ne parleremo dopo pranzo.» «Ma non posso nemmeno darvi il pranzo.» Questa dichiarazione fatta con accento misurato ma fermo, parve molto grave allo straniero, che si alzò di colpo. «Ah! impossibile! Muoio di fame, io. Ho camminato da quando s'è levato il sole. Ho fatto dodici leghe. Pago e voglio mangiare.» «Non ho niente da darvi», disse l'oste. L'uomo si mise a ridere e guardando il camino e i fornelli: «Niente? e tutta questa roba?». «Tutta presa.» «Da chi?» «Da quei ricchi carrettieri di là.» «E quanti sono?» «Dodici.» «Ma qui c'è da mangiare per venti.» «Hanno ordinato e pagato tutto prima.» L'uomo si rimise a sedere e senza alzar la voce: «Sono in un albergo, ho fame e non mi muovo». L'oste allora gli si accostò all'orecchio e gli disse con un accento che lo fece trasalire: «Andatevene». Il viaggiatore in quel momento stava curvo e con la punta del suo bastone ferrato spingeva la brace nel fuoco. Si volse vivamente e già apriva la bocca per rispondere; ma l'oste lo guardò fisso e soggiunse sempre a bassa voce: «Via, non sprechiamo parole. Volete che vi dica come vi chiamate? Jean Valjean. Volete che vi dica anche chi siete? Vedendovi entrare, mi sono insospettito, e allora ho mandato a chiedere informazioni al municipio ed ecco che cosa m'hanno risposto. Sapete leggere?». Così dicendo, porgeva al viaggiatore il pezzo di carta che aveva fatto avanti e indietro dall'albergo al municipio e dal municipio all'albergo. L'uomo vi gettò un'occhiata. L'albergatore riprese dopo un silenzio: «Ho l'abitudine di essere educato con tutti. Andatevene dunque». L'uomo abbassò la testa, raccattò il sacco che aveva deposto in terra e se ne andò. Imboccò la strada principale, camminando a casaccio, rasentando i muri come fa chi è umiliato e triste: né si voltò mai indietro. Se si fosse voltato, avrebbe visto l'albergatore della Croix de Colbas sulla porta, circondato da tutti i suoi clienti e dai passanti, parlare animatamente segnandolo a dito; e dagli sguardi di diffidenza e di terrore di quel crocchio avrebbe compreso che di lì a poco la notizia del suo arrivo avrebbe costituito un avvenimento per la città. Non s'avvide di nulla. Gli uomini oppressi dalla sventura non si voltano indietro, e così ignorano che la sventura li segue. Camminò così a caso per le strade che non conosceva, dimenticando la stanchezza come accade a chi è immerso in dolorosi pensieri. A un tratto sentì violenti gli stimoli della fame. La notte si avvicinava, si guardò attorno per scoprire qualche altro alloggio. Il bell'albergo era chiuso per lui; bisognava cercare qualche bettola di infimo ordine, qualche bugigattolo molto povero. Precisamente all'estremità della via si vedeva brillare un lume, e sul cielo biancastro del crepuscolo si disegnava una frasca di pino appesa a una spranga di ferro. Si diresse là. Era infatti l'osteria della rue Chaffaut. Si fermò un momento a osservare, attraverso i vetri, l'interno della sala a pianterreno della bettola, rischiarata da una piccola lucerna sopra una tavola, e dal gran fuoco del camino. C'erano degli uomini che bevevano e l'oste che si riscaldava. La fiamma faceva brontolare una pentola di ferro attaccata alla catena. Due porte danno accesso a quell'osteria, che è anche una specie di locanda; una delle porte si apre sulla strada, l'altra sopra una piccola corte ingombra di letame. Il nostro viaggiatore non osò entrare dalla porta della strada; ma s'introdusse nella corte, si fermò di nuovo; finalmente alzò pian piano il saliscendi e aprì il battente. «Chi va là?», chiese il padrone. «Uno che desidera mangiare e dormire.» «Va bene. C'è da mangiare e da dormire.» Entrò. Tutti quelli che stavano bevendo si voltarono. Il lume lo rischiarava da una parte, il fuoco dall'altra: lo esaminarono a lungo mentre si liberava dello zaino. L'oste disse: «Ecco, qui c'è il fuoco: venite a scaldarvi, amico. La cena è nella pentola». L'uomo andò a sedersi vicino al focolare e allungò verso la brace i piedi indolenziti dalla fatica, aspirando l'odore appetitoso che usciva dalla pignatta. Tutto ciò che si poteva scorgere dal suo volto, di sotto alla visiera del berretto, prese una vaga apparenza di benessere, senza lasciare quel fondo di tristezza che dà l'abitudine al dolore. Il suo era un profilo fermo, energico e malinconico: era uno strano miscuglio, la sua fisionomia: a prima vista sembrava umile, poi finiva col sembrare severa. L'occhio gli splendeva sotto le sopracciglia, come un fuoco sotto gli sterpi. Tra la gente seduta ai tavoli c'era un pescatore che prima d'entrare nell'osteria della rue Chaffaut, aveva messo il suo cavallo nella stalla di Labarre. Il caso volle che quella stessa mattina avesse incontrato quel viaggiatore di sinistro aspetto mentre cavalcava tra Bras d'Asse e... (ho dimenticato il nome ma credo sia Escoublon). Vedendolo, il nostro viaggiatore, che pareva già stanchissimo, gli aveva domandato di prenderlo in groppa, e il pescatore aveva risposto frustando il cavallo. Mezz'ora prima, poi, era stato nel gruppo che circondava Jacquin Labarre, e anzi, aveva narrato a tutti sulla porta della Croix de Colbas, il brutto incontro fatto quel pomeriggio. Dal suo posto questo pescatore fece un piccolo cenno all'oste; l'oste gli si avvicinò; scambiarono poche parole sottovoce, mentre il viaggiatore era ripiombato nei suoi pensieri. Quasi subito, l'oste ritornò presso il camino, posò bruscamente una mano sulla spalla dell'uomo e gli disse: «Devi andartene via di qui». L'uomo si voltò e rispose con dolcezza: «Ah! sapete...?». «Sì.» «M'hanno mandato via pure dall'altro albergo.» «E anche da questo.» «Dove volete che vada?» «In un altro posto.» L'uomo riprese il bastone, il sacco, e se ne andò. Mentre usciva, certi ragazzi che gli eran venuti dietro dalla Croix de Colbas e che pareva l'avessero aspettato, gli tirarono dei sassi. L'uomo si voltò incollerito e li minacciò col bastone; quelli si dispersero come uno stormo d'uccelli. Passò davanti alla prigione. C'era fuori della porta una catenella di ferro attaccata a una campana. Suonò. Uno sportellino si aprì. «Signor carceriere», disse l'uomo levandosi rispettosamente il berretto, «vorreste aprirmi e darmi alloggio per questa notte?» Una voce rispose: «La prigione non è un albergo. Fatevi arrestare se volete che vi si apra». E lo sportello si richiuse. Allora l'uomo entrò in una piccola strada abbellita da molti giardini, alcuni dei quali cinti soltanto da siepi. Là in mezzo vide una casetta a un solo piano con una finestra illuminata. Guardò dentro attraverso i vetri, come aveva fatto fuori dall'osteria. Era una grande camera imbiancata a calce, in cui si vedeva un letto con sopra una coperta di tela indiana a disegni stampati, una culla in un angolo, poche sedie di legno e un fucile appeso al muro. In mezzo alla camera c'era una tavola imbandita. Una lucerna di rame rischiarava la tovaglia di grossa tela bianca, un boccale di stagno lucido come l'argento e pieno di vino, e una zuppiera fumante. A questa tavola stava seduto un uomo di una quarantina d'anni, dal viso aperto e gioviale, che faceva saltellare sulle ginocchia un bimbo. Vicino a lui una donna giovane dava il latte a un altro bimbo. Padre e figlio ridevano, la madre sorrideva. Il viaggiatore rimase un momento meditabondo a contemplare quello spettacolo così tranquillo e così dolce. A che cosa pensava? Lui solo lo sapeva. Probabilmente pensò che quella casa così allegra gli sarebbe stata ospitale, e che dove vedeva tanta felicità avrebbe forse trovato un po' di commiserazione. Batté un colpo leggerissimo. Non fu udito. Batté una seconda volta. Sentì la donna dire: «Caro, mi sembra che bussino». «No», rispose il marito. Allora batté una terza volta. Questa volta il marito si alzò, prese la lucerna, e andò ad aprire la porta. Era un uomo piuttosto alto, mezzo contadino e mezzo artigiano. Portava un grande grembiule di cuoio, che gli saliva fino alla spalla sinistra, e da cui sporgevano un martello, un fazzoletto rosso, una fiaschetta di polvere e altre cose che stavano infilate alla cintura come in una tasca. Teneva la testa un po' inclinata all'indietro; e la camicia aperta e ripiegata lasciava vedere un collo taurino bianco e nudo. Aveva le sopracciglia folte, delle enormi basette nere, gli occhi un po' sporgenti, la parte inferiore del volto sporgente in avanti, e soprattutto quel fare indefinibile di chi sa d'essere in casa propria. «Perdonate, signore», disse l'uomo, «pagando, potreste darmi una scodella di zuppa, e lasciarmi dormire in un angolo sotto la tettoia, qui nel giardino? Potreste? pagando, s'intende.» «Chi siete?», domandò il padrone di casa. L'altro rispose: «Arrivo da Puy-Moisson. Ho camminato tutta la giornata: dodici leghe ho fatto. Potreste dunque, pagando?». «Non mi rifiuterei», disse il paesano, «di dare alloggio a un galantuomo che pagasse. Ma perché non siete andato all'albergo?» «Non c'è posto.» «Oh! questo è impossibile: non è giorno di fiera né di mercato. Siete stato da Labarre?» «Sì.» «Ebbene?» Il viaggiatore rispose impacciato: «Non so: non ha voluto alloggiarmi». «E dall'altro in rue Chaffaut, ci siete stato?» L'imbarazzo dell'uomo cresceva. E disse balbettando: «Nemmeno lui ha voluto alloggiarmi». Il viso del paesano prese allora un'espressione di diffidenza. Esaminò il nuovo arrivato dalla testa ai piedi e a un tratto gridò con una specie di fremito: «Che? forse siete voi l'uomo...?». E gettò un nuovo sguardo indagatore al forestiero, poi fece tre passi indietro, posò il lume sulla tavola e staccò il fucile dalla parete. Intanto, alle parole del contadino: «siete forse voi l'uomo...?», la moglie s'era alzata, aveva stretto tra le braccia le sue creature e s'era precipitosamente rifugiata dietro il marito, col seno ancora scoperto, con gli occhi stravolti guardando spaventata lo sconosciuto, e, mormorando sottovoce: Tsomaraude1. Tutto questo era avvenuto in un batter d'occhio. Dopo aver guardato ancora per qualche istante quell'uomo come si guarda una vipera, il padrone di casa s'avvicinò alla porta e gridò: «Vattene!». «Per carità», disse l'uomo, «almeno un bicchier d'acqua.» «Una fucilata!», rispose il paesano. Poi richiuse la porta violentemente e mise due grossi catenacci. E subito dopo chiuse anche la finestra con le imposte e si udì il rumore di una sbarra di ferro. Intanto continuava a farsi notte. Soffiava il vento freddo delle Alpi. Alla poca luce del crepuscolo, l'uomo intravide in uno dei giardini che fiancheggiavano la via, una capannuccia che gli parve costruita di paglia e di zolle. Scavalcò risolutamente una staccionata, entrò nel giardino, e s'incamminò verso la capanna che aveva per porta un'apertura bassissima e somigliava a quei casotti che i cantonieri si fabbricano vicino alle strade. Dovette crederla senza dubbio un rifugio di cantonieri. Soffriva freddo e fame. Alla fame s'era rassegnato, ma là dentro c'era almeno un riparo contro il freddo: e poi quella specie di capannucce di solito la notte sono vuote. Perciò si distese bocconi ed entrò nella bassa apertura. C'era caldo, dentro, e il letto di paglia era abbastanza buono. Tanto era stanco che rimase qualche minuto disteso, senza potersi muovere. Poi siccome il sacco che aveva sulle spalle gli dava fastidio, e d'altronde poteva servirgli da cuscino incominciò a sfibbiare una delle cinghie. Ma in quel momento, udì un ringhio feroce. Alzò gli occhi e vide delinearsi nell'ombra, all'apertura della capanna, la testa di un enorme mastino. S'era messo nella cuccia del cane. Vigoroso com'era e terribile, fu pronto a farsi arma del bastone e scudo del sacco e si tirò fuori come potè dalla capannuccia, non senza allargare gli strappi del suo vestito. Uscì dal giardino, sempre rinculando, costretto, per tener lontano il cane, a far col bastone quella manovra che i maestri di scherma chiamano mulinello2. Quando ebbe, non senza fatica, scavalcato di nuovo la staccionata e si ritrovò nella strada, solo, senza letto, senza casa, senza rifugio, scacciato perfino da quel letto di paglia e da quella capannuccia miserabile, più che sedersi si lasciò cadere sopra una pietra e si dice che un passante lo udisse esclamare: «Non sono nemmeno un cane, io!». Si rialzò poco dopo, si rimise in cammino, e uscì dalla città nella speranza di trovare qualche albero frondoso o qualche mucchio di paglia per distendersi al coperto. Camminò così un po' di tempo, a testa bassa. Quando si sentì lontano da ogni abitazione umana, alzò gli occhi e si guardò intorno. Si trovava in un campo e aveva dinanzi una di quelle collinette coperte di stoppie tagliate rasoterra, che dopo il raccolto rassomigliano a delle teste rasate. L'orizzonte era scuro non soltanto per la notte, ma per certe nubi basse che sembravano posate sulle colline e salivano empiendo tutto il cielo. Ma poiché la luna stava per levarsi e allo zenit s'indugiava ancora qualche traccia del crepuscolo, le nubi formavano in alto una specie di volta bianchiccia che riverberava un po' di luce sulla terra. La terra dunque era più illuminata del cielo, il che offre un effetto particolarmente sinistro, e la collina di meschine dimensioni si disegnava come un'ombra vaga e pallida sul tenebroso orizzonte. Tutto l'insieme risultava una cosa misera, lugubre, spaventosa, angusta. Sui campi e sulla collina, nulla: un solo albero si contorceva tremando poco lontano dall'uomo. E quell'uomo non era certo abituato a quelle delicatezze di intelligenza e di cuore che rendono sensibili agli aspetti misteriosi della natura: tuttavia c'era in quel cielo, in quella collina, in quel piano e in quell'albero qualche cosa di così profondamente desolato che, dopo un momento di sosta e di meditazione, ritornò a un tratto sui suoi passi. Ci sono dei momenti in cui la natura ci appare ostile. Ritornò dunque verso la città. Le porte di Digne erano chiuse. Digne, che ha sostenuto un assedio nelle guerre religiose, era ancora circondata nel 1815 da vecchie mura fiancheggiate da torri quadrate che sono state demolite più tardi. L'uomo passò per una breccia e rientrò così nella città. Potevano essere le otto di sera. Poiché non conosceva le strade incominciò a vagare senza meta. Giunse così alla prefettura, poi al seminario; attraversando la piazza della cattedrale mostrò il pugno alla chiesa. In uno degli angoli di questa piazza c'è una tipografia. Vi furono stampati per la prima volta i proclami dell'imperatore e della guardia imperiale all'esercito, portati dall'isola d'Elba e dettati da Napoleone stesso. Disfatto dalla fatica, non sperando più in niente, si distese sopra un sedile di pietra che si trova fuor della porta di quella tipografia. Una vecchia che usciva allora dalla chiesa, vide l'uomo nell'ombra e gli disse: «Che fate lì, buon uomo?». Egli rispose duramente, con collera: «Non lo vedete? dormo, buona donna». La buona donna, che si meritava per davvero questo titolo, era la marchesa di R. «Lì sopra?», domandò la signora. «Ho avuto per diciannove anni un materasso di legno», disse l'uomo, «adesso ho un materasso di pietra.» «Siete stato soldato?» «Sì, soldato, buona donna.» «E perché non andate all'albergo?» «Perché non ho denaro.» «Poveretto», disse la marchesa, «nella mia borsa ho quattro soldi soltanto.» «Datemeli pure.» E prese i quattro soldi. Madame de R., continuò: «Ma con così poco denaro non potete trovare alloggio in un albergo. Avete cercato? È possibile? Avrete freddo e fame di certo. Avrebbero bene potuto alloggiarvi per carità!». «Ho bussato a tutte le porte.» «Ebbene?» «M'hanno scacciato dappertutto.» La «buona donna» toccò il braccio dell'uomo e gli indicò dall'altro lato della piazza una casetta bassa di fianco al vescovado, dicendo: «Avete proprio bussato a tutte le porte?». «Sì.» «Anche a quella?» «No.» «Allora bussate là.» II. Prudenza consigliata a saggezza Quella sera il vescovo di Digne, dopo la sua passeggiata in città, si era trattenuto fino a tardi nella sua camera. Si occupava di un gran lavoro sui Doveri, il quale disgraziatamente è rimasto incompiuto. Faceva un accurato spoglio di ciò che i Padri e i Dottori hanno detto su questo grave argomento. Il suo libro era diviso in due parti: la prima trattava dei doveri di tutti, la seconda dei doveri di ciascuno secondo il suo stato. I doveri di tutti sono i grandi doveri. Ce ne sono di quattro specie. San Matteo le indica: doveri verso Dio (Matt., VI), doveri verso se stesso (Matt., V, 29,30), doveri verso il prossimo (Matt., VII, 12), doveri verso le creature (Matt., VI, 20,25). Gli altri doveri il vescovo li aveva trovati indicati altrove: per i sovrani e i sudditi, nell'Epistola ai Romani; per i magistrati, per le spose, per le madri e per i giovani, in san Pietro; per i mariti, per i padri, per i figli e per i servitori, nell'Epistola agli Efesini; per i fedeli, nell'Epistola agli Ebrei; per le vergini, nell'Epistola ai Corinzi. Di tutti questi precetti andava compilando un libro armonioso che intendeva offrire ai fedeli. Lavorava ancora alle otto, scrivendo assai scomodamente su dei foglietti di carta, con un grosso libro aperto sulle ginocchia, quando la signora Magloire entrò, al solito, per prendere l'argenteria nel ripostiglio vicino al letto. Poco dopo, il vescovo, sentendo che la tavola era stata apparecchiata e la sorella forse già lo attendeva, chiuse il suo libro, si alzò ed entrò nella sala da pranzo. Questa sala da pranzo era una stanza rettangolare col caminetto, una porta sulla strada (l'abbiam già detto) e una finestra sul giardino. La signora Magloire aveva appunto finito allora di apparecchiare e pur accudendo alle sue faccende, parlava con la signorina Baptistine. Sulla tavola c'era una lampada accesa. C'era un bel fuoco allegro nel caminetto e la tavola era stata avvicinata al fuoco. È facile immaginarsi queste due donne che entrambe avevano oltrepassato la sessantina: la signora Magloire, piccola, grassa, vivace; la signorina Baptistine, dolce, sottile, fragile, un po' più alta di suo fratello, vestita d'una seta color pulce, di moda nel 1806, che appunto in quell'anno aveva comprato a Parigi e che le durava ancora. Per usare una di quelle locuzioni volgari che però hanno il merito di dire in una parola ciò che non basterebbe una pagina a descrivere, la Magloire aveva l'aria d'una campagnola, e Baptistine di una dama. La signora Magloire aveva una cuffia bianca a cupola, una crocetta appesa al collo, il solo gioiello femminile che ci fosse nella casa, un fazzoletto bianchissimo che le usciva da un vestito di bigello nero con maniche larghe e corte, un grembiule di tela di cotone a quadri rossi e verdi legato alla cintura con un nastro verde, e con una pettorina della stessa stoffa appuntata in alto con due spille. Ai piedi, due grosse scarpe e calze gialle, come le donne di Marsiglia. Il vestito della signorina Baptistine era tagliato sui modelli del 1806: vita corta, sottana stretta, maniche a spalline con frange e bottoni; nascondeva i suoi capelli grigi sotto una parrucca arricciata detta à l'enfant. La Magloire aveva la fisonomia intelligente, vivace e buona; i due angoli della bocca rialzati in modo ineguale e il labbro superiore più grosso dell'inferiore le davano un che di burbero e di imperioso. Finché monsignore stava zitto, lei gli parlava risoluta con un misto di rispetto e di franchezza; ma appena monsignore parlava, obbediva passivamente come la signorina Baptistine. Questa poi, non parlava neppure. Si limitava a ubbidire e a compiacere. Anche da giovane non era stata bella: aveva grandi occhi azzurri sporgenti e il naso lungo e arcuato: ma tutto il suo viso, tutta la sua persona, l'abbiamo detto subito, spiravano un'ineffabile bontà. Era sempre stata predestinata alla mansuetudine; ma la fede, la carità, la speranza, queste tre virtù che riscaldano dolcemente l'anima, avevano a poco a poco elevato quella mansuetudine fino alla santità. La natura ne aveva fatto una pecora, la religione l'aveva trasformata in un angelo. Povera santa donna! Dolce ricordo scomparso! La signorina Baptistine ha poi raccontato tante volte ciò che successe quella sera al vescovado, che molte persone ancora vive ne ricordano i più minuti particolari. Nel momento in cui il vescovo entrò, la signora Magloire parlava con vivacità; ragionava con la signorina di un argomento che le era familiare e al quale il vescovo era abituato. Si trattava del saliscendi della porta d'ingresso. Pareva che andando a fare qualche spesa per la cena, la Magloire avesse udito correre delle voci. Si parlava di un vagabondo di brutto aspetto che doveva trovarsi in qualche angolo della città, e si prevedevano cattivi incontri per chi fosse rincasato tardi quella sera; che la polizia non si muoveva perché il prefetto e il sindaco, che non si amavano, cercavano di nuocersi a vicenda, con tutte le spiacevoli conseguenze che ne derivavano; che perciò toccava alla gente saggia di farsi la polizia da sé, facendosi buona guardia, e chiudendosi bene in casa con catenacci e puntelli; e fare grande attenzione che non restassero porte aperte. La signora Magloire sottolineò queste parole con la voce; ma il vescovo veniva dalla sua camera dove aveva avuto assai freddo: si era seduto davanti al fuoco e si scaldava, e poi pensava ad altro; e così non colse l'allusione della Magloire. Questa ripetè le parole. Allora la signorina Baptistine, volendo soddisfare la signora Magloire senza dispiacere al fratello, si arrischiò a dire timidamente: «Avete sentito, caro fratello, cosa dice la Magloire?». «Ho inteso vagamente qualcosa», rispose il vescovo. Poi, voltando a metà la sua sedia, mettendosi le mani sulle ginocchia e alzando verso la vecchia fantesca il viso cordiale e facilmente allegro, che il fuoco rischiarava dal basso: «Vediamo un po', che cosa c'è? che cosa c'è? Siamo in qualche grande pericolo?». Allora la signora Magloire ricominciò da capo la storia, esagerandola ancora un po', senza volere. Pareva che uno zingaro, un vagabondo, una specie di mendicante pericolosissimo fosse penetrato in città. Si era presentato in cerca di alloggi da Jacquin Labarre e questo non l'aveva voluto ricevere. L'avevano visto arrivare dal boulevard Gassendi, e aggirarsi per le vie sul far della notte. Un uomo da forca, con una faccia spaventosa. «Davvero?», disse il vescovo. Questa specie di domanda incoraggiò molto la signora Magloire: le sembrò che il vescovo stesse per comprendere il pericolo e proseguì trionfante: «Sicuro, monsignore. È così, proprio. Succederà qualche brutto fatto questa notte. Tutti lo dicono. Specialmente con una polizia che non si muove (ripetizione utile). Vivere in un paese di montagna e non avere nemmeno dei lampioni la notte nelle strade! Si va fuori: pare d'essere dentro un forno! Ah! io dico, monsignore, e la signorina qui dice come me...». «Io?», interruppe la sorella; «Io non dico niente. Quello che fa mio fratello è ben fatto.» Ma la signora Magloire continuò non tenendo nessun conto della protesta: «Diciamo, insomma, che questa casa non è sicura; che se monsignore lo permette, vado a dire a Paulin Musebois, il fabbro, che venga a rimettere i vecchi paletti alla porta di casa; sono di là, è questione di un minuto; c'è bisogno di paletti, non foss'altro che per questa notte; perché io dico che una porta che si apre da fuori con un saliscendi, dal primo che passa, è una cosa terribile; tanto più che monsignore ha l'abitudine di rispondere sempre di entrare: e del resto, in piena notte, mamma mia! che bisogno c'è di chiedere permesso?». In questo momento, venne bussato un colpo assai violento alla porta. «Entrate», disse il vescovo. III. Eroismo dell'obbedienza passiva La porta si aprì. Si spalancò anzi di colpo, come se qualcuno l'avesse spinta con decisione ed energia. Entrò un uomo. Quest'uomo ci è noto. E il viandante che abbiamo visto poco fa girare in cerca di un letto. Entrò, fece un passo, poi si fermò, lasciando la porta aperta dietro di sé. Aveva il suo sacco in spalla, il suo bastone in mano, un'espressione rude, ardita, stanca e violenta negli occhi. Il fuoco del camino lo illuminava. Era orrido. Un'apparizione sinistra. La signora Magloire non ebbe neppure la forza di gettare un grido. Trasalì, e restò a bocca aperta. La signorina Baptistine si voltò, vide l'uomo che entrava, e si rizzò a metà per lo spavento; poi, girando a poco a poco la testa verso il camino, si mise a guardare il fratello e presto il suo volto ridiventò calmo e sereno. Il vescovo fissava sull'uomo uno sguardo tranquillo. Mentre stava per aprire la bocca, certo per domandare al nuovo venuto cosa desiderasse, l'uomo poggiò entrambe le mani al bastone, girò gli occhi sul vecchio e sulle donne, e senza aspettare che il vescovo parlasse, disse ad alta voce: «Ecco qua: io mi chiamo Jean Valjean. Sono un galeotto. Diciannove anni di bagno penale. Sono libero da quattro giorni e sono in cammino per Pontarlier, che è la mia destinazione. Quattro giorni che cammino, da Tolone. Oggi ho fatto dodici leghe a piedi. Questa sera, arrivando in questo paese, sono andato in un albergo, e m'hanno mandato via per il passaporto giallo che avevo dovuto mostrare al municipio. Sono andato in un altro albergo. M'hanno detto: Vattene! Anche lì. Non m'ha voluto nessuno. Nemmeno alla prigione m'hanno voluto aprire. Ero entrato nella cuccia di un cane, e il cane mi ha morso e mi ha cacciato fuori come se fosse un uomo anche lui. Pareva che sapesse chi ero. Me ne sono andato a dormire in un campo sotto le stelle. Ma stelle non ce n'erano. Ho pensato che sarebbe piovuto e che non c'era nessun buon Dio capace di impedire la pioggia e allora sono rientrato in città per mettermi sotto qualche portone. Avevo trovato una pietra qua nella piazza. Ma una buona donna mi ha mostrato questa casa e m'ha detto: "Bussate là". E io ho bussato. Che cos'è qui? un albergo, forse? Ho del denaro. Il mio compenso. Centonove franchi e quindici soldi che ho guadagnato in galera col mio lavoro di diciannove anni. Pagherò. Che cosa m'importa? il denaro ce l'ho. Sono stanco morto, dodici leghe a piedi, e ho fame. Volete che resti?». «Signora Magloire», disse il vescovo, «mettete un coperto in più.» L'uomo fece tre passi avanti, si avvicinò alla lampada che era sulla tavola e disse, come se non avesse ben compreso: «Forse non mi sono spiegato. Non avrete capito quello che ho detto. Sono un galeotto!». Si levò di tasca un gran foglio di carta gialla e lo spiegò: «Ecco qui il mio passaporto giallo, come vedete. Volete leggere? So leggere anch'io. Ho imparato in galera: c'è una scuola là dentro per quelli che vogliono. Sentite che cosa c'è scritto qua sopra: "Jean Valjean, forzato liberato, nativo di... questo non importa... restato diciannove anni in carcere. Cinque anni per furto qualificato. Quattordici anni per aver tentato di evadere quattro volte. Uomo pericolosissimo". Ecco! Tutti mi hanno scacciato. E voi volete ricevermi? È un albergo questo? E volete darmi da mangiare e da dormire? Avete una stalla, forse?». «Signora Magloire», disse il vescovo, «cambiate la biancheria al letto dell'alcova.» Abbiamo già detto di che natura fosse l'obbedienza delle due donne. La Magloire uscì per eseguire gli ordini. Il vescovo si rivolse all'uomo. «Signore, sedetevi pure, riscaldatevi. Tra poco mangeremo, e mentre mangerete vi si preparerà il letto.» Allora l'uomo capì bene. L'espressione del suo viso, fino allora triste e dura, si riempì di stupefazione, di dubbio, di gioia e diventò straordinaria. Si mise a balbettare come un pazzo: «Ma è vero? Mi terrete qui? Non mi mandate via? un forzato! E mi date del signore! e non mi date del tu, e non mi dite: "Vattene, cane!" come mi dicono sempre. Io ero sicuro che m'avreste scacciato, e per questo avevo detto subito chi sono. Oh! quella brava donna che mi ha insegnato la casa! Adesso cenerò! e poi un letto! Un letto con materasso e lenzuoli! come tutti! sono diciannove anni che non dormo in un letto! Dunque volete proprio che resti? Siete della brava gente! Ma io ho del denaro e pagherò bene. Scusate, signor albergatore, come vi chiamate? pagherò quel che vorrete. Siete un gran brav'uomo. Siete albergatore, è vero?». «Sono un prete», disse il vescovo, «un prete che abita qui.» «Un prete!», esclamò l'uomo. «Oh! un brav'uomo di prete! Allora non vorrete denaro? Il curato, forse? il curato di questa gran chiesa? è vero? Ma guarda! che bestia sono! non vi avevo guardato in testa!» Parlando, aveva posato il sacco e il bastone in un angolo, aveva rimesso il suo passaporto in una tasca, e si era seduto. La signorina Baptistine lo esaminava con dolcezza. L'uomo continuò: «Siete umano, signor curato. Non mostrate disprezzo. Che bella cosa un bravo prete! Allora voi non avrete bisogno che vi paghi?». «No», disse il vescovo, «tenete il vostro denaro. Quanto ne avete? non avete detto centonove franchi?». «E quindici soldi», aggiunse l'uomo. «Centonove franchi e quindici soldi. E quanto tempo ci avete messo a guadagnarli?» «Diciannove anni.» «Diciannove anni!» Il vescovo trasse un profondo sospiro. L'uomo proseguì: «E ce l'ho ancora tutto, il mio denaro. Da quattro giorni non ho speso che venticinque soldi e li ho guadagnati scaricando dei carri a Grasse. Poiché siete abate, vi dirò, avevamo un cappellano in galera. E poi un giorno ho visto un vescovo. Si chiamano monsignori. Era il vescovo della Majore, a Marsiglia. È il curato che sta sopra ai curati. Voi lo sapete e mi scusate se dico male; sono cose così distanti da me!... Capirete!... Noialtri!... E disse la messa a un altare in mezzo al bagno penale, e aveva in testa un cappello puntuto, d'oro. Alla gran luce di mezzogiorno brillava. Noi stavamo in fila, da tre parti, e avevamo davanti i cannoni con la miccia accesa. Non vedevamo bene. Ha anche parlato, ma era troppo lontano e non lo sentivamo. Ecco che cos'è un vescovo». Mentre parlava, il vescovo era andato a chiudere la porta che era rimasta spalancata. La Magloire rientrò col coperto che mise sulla tavola. «Signora Magloire», disse il vescovo, «mettete quel coperto più vicino che potete al fuoco.» E volgendosi al suo ospite: «Il vento della notte non è garbato sulle Alpi e voi dovete aver freddo, vero signore?». Ogni volta che diceva quella parola, signore, con la sua voce dolcemente grave e così accattivante, il viso dell'uomo si illuminava. Signore a un forzato è come un bicchier d'acqua a un naufrago della Méduse3. L'ignominia ha sete di considerazione. «Quella lampada», disse il vescovo, «fa poca luce.» La Magloire comprese, e andò a cercare sul camino della camera da letto di monsignore i due candelieri d'argento, che posò sulla tavola accesi. «Signor curato», disse l'uomo, «siete molto buono: non mi disprezzate. Mi ricevete in casa vostra. Fate accendere le candele apposta per me. Eppure io non vi ho nascosto da dove vengo e sapete che sono uno sciagurato.» Il vescovo che gli era seduto vicino, gli toccò leggermente la mano: «Potevate non dirmi chi siete. Questa non è casa mia, è la casa di Gesù Cristo. Questa porta non domanda a chi entra se ha un nome, ma soltanto se ha un dolore. Voi soffrite; avete fame e sete; siate il benvenuto. E non mi ringraziate, non ditemi che vi ricevo in casa mia. Nessuno è in casa sua qui, fuorché quello che ha bisogno d'asilo. A voi che passate, io dico che siete più in casa vostra di me stesso. Tutto quello che è qui dentro è vostro. Che bisogno ho di sapere il vostro nome? Del resto, anche prima che me lo diceste io sapevo come vi chiamavate». L'uomo aprì gli occhi meravigliato: «Davvero? sapevate come mi chiamo?». «Sì», disse il vescovo, «vi chiamate mio fratello.» «Guardate, signor curato!», gridò l'uomo, «avevo una gran fame entrando qui; ma voi siete così buono che adesso non so più che cos'abbia: certo, la fame mi è passata.» Il vescovo lo guardò e gli disse: «Avete sofferto molto?». «Oh! la casacca rossa, la palla al piede, una tavola per dormire, il caldo, il freddo, il lavoro, la ciurma, i colpi di bastone! La doppia catena per niente; la segreta per una parola. Anche malato a letto, la catena. I cani, oh i cani sono più fortunati! Diciannove anni! Ne ho quarantasei! E adesso il passaporto giallo!» «Sì», riprese il vescovo, «voi uscite da un luogo di tristezza. Ascoltate. Si gioisce di più in cielo per il viso in lacrime di un peccatore pentito che per le vesti bianche di cento giusti. Se uscite da quel luogo doloroso con pensieri di odio e di collera contro gli uomini, siete degno di pietà; ma se voi ne uscite con pensieri di benevolenza, di dolcezza e di pace, voi valete più di tutti noi.» Intanto la Magloire aveva servito la cena. Una zuppa fatta con acqua, olio, pane e sale, un po' di lardo, un pezzo di carne di montone, dei fichi, un formaggio fresco e un grosso pane di segale. Aveva di sua iniziativa aggiunto all'ordinaria cena del vescovo una bottiglia di vecchio vino di Mauves. Il viso del vescovo prese subito quell'espressione di gaiezza propria ai caratteri ospitali, e disse vivacemente: «A tavola!». Come era solito fare sempre quando qualche forestiero cenava con lui, fece sedere l'uomo alla sua destra. La signorina Baptistine, perfettamente pacifica e tranquilla, prese posto a sinistra. Il vescovo recitò il benedicite, poi servì lui stesso la zuppa come al solito. L'uomo si mise a mangiare avidamente. A un tratto il vescovo disse: «Mi sembra che manchi qualche cosa su questa tavola». La signora Magloire, infatti, non aveva messo in tavola se non le tre posate necessarie. Invece era uso della casa, quando il vescovo aveva invitati, di disporre sulla tovaglia tutte le sei posate d'argento, a far bella e innocente mostra di sé. Questa graziosa apparenza di lusso era una specie di bambineria piena di grazia in quella casa dolce e severa che elevava la povertà fino a dignità. La signora Magloire comprese l'osservazione, uscì senza dire una parola, e un momento dopo le tre posate reclamate dal vescovo brillavano sulla tovaglia, simmetricamente disposte davanti a ciascun commensale. IV. Particolari sui caseifici di Pontarlier Ora, per dare un'idea di come proseguì quella cena, non sapremmo far meglio che trascrivere qui un passo di una lettera della signorina Baptistine a Madame de Boichevron, dove la conversazione del forzato col vescovo è raccontata con una minuziosa semplicità. ...Quell'uomo non badava a nessuno. Mangiava con una voracità da affamato. Tuttavia dopo la minestra ha detto: «Signor curato del buon Dio, tutto questo è ancora troppo buono per me, ma vi devo dire che quei carrettieri che non hanno voluto farmi mangiare con loro, hanno un cibo migliore del vostro». Sia detto tra noi, l'osservazione mi ha fatto rimanere male. Mio fratello ha risposto: «Faticano più di me». «No», ha ripreso quell'uomo, «hanno più denaro. Voi siete povero. Lo vedo bene. Forse non siete nemmeno curato. Siete curato? Ah! se il buon Dio fosse giusto, dovreste almeno essere curato!» «Il buon Dio è più che giusto», ha detto mio fratello. E un momento dopo ha aggiunto: «Signor Jean Valjean, voi andate a Pontarlier, vero?». «Con itinerario obbligato.» Credo che quell'uomo abbia detto proprio così. Poi ha detto anche: «Bisogna che sia in cammino domani all'alba. È duro viaggiare così. Se le notti sono fredde, le giornate sono calde». «Andate in un buon paese», ha ripreso mio fratello. «Al tempo della Rivoluzione, la mia famiglia è stata rovinata, e io sulle prime mi sono rifugiato nella Franca Contea, dove ho vissuto per qualche tempo del lavoro delle mie braccia. Avevo buona volontà e trovai da occuparmi. C'è da scegliere. Ci sono cartiere, concerie, distillerie, grandi fabbriche d'orologi, acciaierie, fonderie di rame, almeno venti officine dove si lavora il ferro, di cui quattro a Lods, a Châtillon, ad Audincourt e a Beure, che sono considerevolissime...» Spero di non essermi ingannata e che siano proprio questi i nomi che citò mio fratello. Poi si interruppe e mi rivolse la parola: «Cara sorella, non abbiamo dei parenti là?». «Ne avevamo», ho risposto io, «tra gli altri il signor de Lucenet, che era capitano delle porte a Pontarlier nell'antico regime.» «Sì», ha ripreso mio fratello, «ma nel '93 non c'erano più parenti, c'erano soltanto le braccia. Ho lavorato. Nel paese di Pontarlier dove andate voi, signor Valjean, c'è un'industria proprio patriarcale e simpaticissima, cara sorella. Sono caseifici o, come si dice lì, le fruitières.» Allora mio fratello, sempre facendo mangiare quell'uomo, gli ha spiegato minutamente che cosa sono queste fruitières di Pontarlier; che se ne distinguono due specie: le grosses granges, che sono dei ricchi, dove ci sono quaranta o cinquanta vacche, le quali producono da sette a ottomila libbre di formaggio per estate; e le fruitières d'association, che sono dei poveri; sono i paesani della montagna bassa che mettono le loro vacche in comune e si dividono il prodotto. Tengono a loro stipendio un formaggiaio che chiamano grurin, il quale riceve tre volte al giorno il latte dagli associati e ne segna la quantità con delle tacche sopra due bastoni di legno. Il lavoro delle fruitières comincia a fine aprile: è verso la metà di giugno che i formaggiai conducono le loro vacche in montagna. Il viaggiatore mangiando si rianimava, e mio fratello gli faceva bere quel nostro buon vino di Mauves, che lui non beve mai perché dice che costa troppo. Mio fratello gli esponeva tutti questi particolari che ho detto, con quella facile gaiezza che gli conoscete, inframmezzando con qualche frase gentile nei miei confronti. Ritornò più volte sul discorso del buon mestiere del grurin, come per far comprendere a quell'uomo, senza consigliarglielo direttamente e apertamente, che quello sarebbe un buon rifugio per lui. Una cosa mi ha colpita. Quell'uomo era quel che vi ho detto. Ebbene: mio fratello, durante tutta la cena e tutta la serata, non ha detto una sola parola, a eccezione di quelle poche su Gesù da principio, che potesse ricordare a quell'uomo chi fosse lui né fargli capire chi fosse mio fratello. Sembrava pure una buona occasione, in apparenza, per fare un po' di sermone per lasciare sul galeotto l'impronta del suo passaggio nella casa del vescovo. Sarebbe forse parso il caso a qualcun altro, avendo quel disgraziato sotto mano, di nutrirgli l'anima insieme col corpo e di fargli qualche rimprovero condito di morale e di consigli oppure un po' di commiserazione, accompagnata da esortazioni perché si regolasse meglio in avvenire. Mio fratello invece non gli domandò nemmeno il nome del paese dov'era nato, né la sua storia, perché quella storia conteneva una colpa, e mio fratello voleva con ogni cura evitargliene il ricordo. Al punto che una volta, parlando dei montanari di Pontarlier che hanno un dolce lavoro vicino al cielo e che, aggiungeva, sono felici perché sono innocenti, si arrestò di botto temendo che quella parola potesse pungere il suo ospite. Pensandoci su, credo di avere indovinato quali sentimenti guidassero mio fratello. Senza dubbio riteneva che quel Jean Valjean avesse anche troppo presente la sua miseria e che quanto di meglio si poteva fare in quel momento, era distrarlo, fargli supporre di essere un uomo come tutti gli altri, trattandolo appunto come un uomo qualunque. E non è questa una carità bene intesa? E non vi pare, cara signora, che sia veramente evangelica questa delicatezza che s'astiene dal sermone, dal moralizzare intempestivo e dalle allusioni; non è la miglior pietà, quando un uomo ha un punto dolente, non toccarglielo affatto? Tale, almeno, mi parve l'intimo pensiero di mio fratello. Ma qualunque fosse, posso assicurarvi che non palesò nulla neppure con me: fu dall'inizio alla fine lo stesso uomo delle altre sere, e ha cenato con quel Jean Valjean con lo stesso viso e gli stessi modi che avrebbe avuto cenando col proposto Gédéon o col curato della parrocchia. Verso la fine, quand'eravamo alla frutta, bussarono alla porta: era mamma Gerbaud col suo piccino in braccio. Mio fratello ha baciato in fronte il bambino e mi ha chiesto quindici soldi che avevo in tasca, per darli alla Gerbaud. Quell'uomo però non vi fece attenzione; non parlava più, e pareva stanchissimo. Uscita la povera donna, mio fratello recitò il ringraziamento, poi volgendosi al viaggiatore gli disse: «Credo che abbiate un gran bisogno di dormire». La signora Magloire ha sparecchiato la tavola molto presto; poi, vedendo che era necessario ci ritirassimo perché quell'uomo potesse dormire, salimmo subito tutte e due nelle nostre camere. Un momento dopo, però, mandai giù la signora Magloire a portare sul letto di quell'uomo una pelle di capriolo della Selva Nera, che sta nella mia camera. Le notti sono freddissime e quella pelliccia tiene caldo. Peccato che sia vecchia e che perda il pelo! L'ha comperata mio fratello quando andò in Germania, a Tottlingen, vicino alle sorgenti del Danubio, insieme al coltellino col manico di avorio che adopero a tavola. La signora Magloire tornò di sopra immediatamente; ci siamo messe a recitare le nostre preghiere nella stanza che ci serve per stendere la biancheria, e poi siamo rientrate ciascuna nella propria camera senza dirci nulla. V. Tranquillità Dopo aver dato la buonanotte a sua sorella, monsignor Bienvenu prese sulla tavola uno dei due candelieri d'argento, diede l'altro al suo ospite e disse: «Adesso vi condurrò alla vostra camera, signore». L'uomo lo seguì. Come risulta da quanto abbiamo già detto altrove, la casa era distribuita in modo che per andare alla cappella dove si trovava l'alcova, o per uscirne, bisognava passare per la camera da letto del vescovo. Nel momento in cui traversavano appunto la camera, la signora Magloire serrava l'argenteria nel ripostiglio che era vicino al letto: la sua ultima faccenda di ogni sera. Il vescovo installò il suo ospite nell'alcova, dove lo aspettava un letto bianco e fresco. L'uomo posò il candeliere sopra un tavolino. «Su», disse il vescovo, «fate un buon riposo. Domani mattina berrete prima di partire una bella tazza del latte delle nostre vacche, appena munto.» «Grazie, signor abate», disse l'uomo. Appena ebbe pronunziate queste parole piene di pace, tutto a un tratto, all'improvviso, fece un movimento strano e che avrebbe ghiacciato di spavento le due buone donne se ne fossero state testimoni. Anche oggi ci resta difficile renderci conto di ciò che lo spinse a fare così in quel momento. Voleva avvertire o minacciare? Oppure obbediva semplicemente a una specie di impulso istintivo e oscuro a lui stesso? Fatto sta che si voltò bruscamente verso il vecchio, incrociò le braccia e fissando il suo ospite con uno sguardo selvaggio, esclamò con una voce roca: «Dunque è proprio così? mi fate dormire vicino a voi, così!». Si interruppe, e aggiunse con un sorriso che aveva qualche cosa di mostruoso: «Avete riflettuto bene a quel che fate? Chi vi dice che io non sia anche un assassino?». Il vescovo levò gli occhi al soffitto e rispose: «Questo riguarda il buon Dio». Poi, gravemente, e muovendo le labbra come uno che preghi o parli da sé, alzò le due dita della mano destra e benedisse l'uomo, che non si curvò; poi, senza voltarsi né guardarsi dietro, rientrò nella sua camera. Quando l'alcova era abitata, una gran tenda di saia tirata da una parete all'altra della cappella nascondeva l'altare. Il vescovo si inginocchò passando davanti a quella tenda e fece una breve preghiera. Un momento dopo, era nel suo giardino che camminava, meditava, contemplava, con l'anima e la mente tutte quelle grandi cose misteriose che Dio mostra la notte agli occhi che restano aperti. Quanto all'uomo, era veramente così stanco che non aveva nemmeno approfittato di quelle belle lenzuola bianche. Aveva soffiato col naso sulla candela per spegnerla, come fanno i forzati, e s'era lasciato cadere tutto vestito sul letto, addormentandosi all'istante. Suonava mezzanotte quando il vescovo rientrava dal giardino nella sua camera. Qualche minuto dopo, tutto dormiva nella piccola casa. VI. Jean Valjean Verso la metà della notte, Jean Valjean si destò. Jean Valjean era di una povera famiglia di contadini della Brie. Nella sua infanzia, non aveva imparato a leggere. Divenuto uomo, era potatore a Faverolles. La madre si chiamava Jeanne Mathieu, il padre si chiamava Jean Valjean o Vlajean, soprannome o probabile contrazione di Voilà Jean4. Jean Valjean era di carattere pensieroso senza essere triste, il che è proprio delle nature affettuose. Però tutto sommato, almeno in apparenza, era molto insignificante e senza iniziativa. Aveva perduto padre e madre ancora giovanissimo; la madre per una febbre del latte mal curata; il padre, potatore come lui, per una caduta da un albero. Non gli era rimasta che una sorella maggiore, vedova con sette figli, maschi e femmine. Questa sorella lo aveva allevato e, finché aveva avuto marito, provveduto di vitto e di alloggio. Quando il marito le morì, il più grande dei suoi figli aveva appena otto anni. Jean Valjean ne aveva venticinque e si sostituì al padre, soccorrendo la sorella che lo aveva allevato: lo fece con semplicità, come un dovere, anzi con certi modi un po' burberi. Così la sua gioventù si logorava in un lavoro rude e mal pagato. In paese si diceva che non avesse mai donne, forse perché non aveva tempo di fare all'amore. La sera rientrava stanco a mangiare la sua minestra senza dire una parola. Mamma Jeanne, sua sorella, molte volte, mentre lui mangiava, gli levava dalla scodella il boccone migliore; il pezzetto di carne, la fetta di lardo, il tenero di un cavolo per darlo a qualcuno dei suoi bambini; lui non sollevava la testa dal piatto e seguitava a mangiare come non se ne accorgesse, mentre i lunghi capelli ricadevano intorno alla scodella nascondendogli gli occhi. C'era a Faverolles, poco lontano dalla casupola di Valjean, dall'altra parte del vicolo, una fittavola chiamata Marie-Claude; i ragazzi Valjean, sempre affamati, andavano qualche volta a prendere in prestito, a nome della madre, una pinta di latte da Marie-Claude e andavano a berselo dietro una siepe o a qualche angolo di strada, strappandosi l'un l'altro di mano il boccale così in fretta che se ne versavano metà addosso e sui loro grembiulini. La madre, se avesse saputo queste marachelle, avrebbe punito severamente i delinquenti. Ma Jean Valjean, brusco e brontolone, pagava di nascosto della madre la pinta di latte a Marie-Claude e i ragazzi non venivano castigati. Guadagnava nella stagione della potatura ventiquattro soldi al giorno potando; poi andava alla mietitura, e lavorava anche come manovale, come garzone di stalla, come uomo di fatica; insomma faceva quel che poteva. Sua sorella lavorava pure, ma ci voleva altro, con sette figli! Era un triste gruppo umano che la miseria a poco a poco avviluppava e serrava. Venne un'invernata dura. Jean non trovò lavoro. La famiglia restò senza pane. Senza pane: nel vero senso della parola. Sette bambini! Una domenica sera, Maubert Isabeau, panettiere sulla piazza della chiesa, a Faverolles, si disponeva ad andare a letto, quando sentì un colpo violento sulla mostra della sua bottega, che era di vetro, coperta da una grata. Arrivò a tempo per vedere un braccio passato attraverso un buco aperto da un pugno nella grata e nel vetro. Il braccio prese un pane e lo portò via. Isabeau uscì fuori di corsa; il ladro scappava a gambe levate: Isabeau gli corse dietro e lo raggiuse. Il ladro aveva gettato il pane, ma aveva ancora il braccio insanguinato. Era Jean Valjean. Questo accadde nel 1795. Jean Valjean fu tradotto davanti ai tribunali del tempo «per furto con scasso, di notte, in una casa abitata». Aveva un fucile di cui si serviva come nessun tiratore al mondo, era un po' cacciatore di frodo; questo gli nocque. Esiste contro questi cacciatori un pregiudizio legittimo. Il bracconiere, come il contrabbandiere, è parente del brigante. Comunque sia detto di sfuggita, c'è ancora un abisso tra questa razza di uomini e i ributtanti assassini di città. Il bracconiere vive nella foresta, il contrabbandiere vive sulle montagne o sul mare. Le città rendono gli uomini feroci corrompendoli; ma la montagna, il mare e la foresta fanno soltanto degli uomini selvaggi. Sviluppano cioè il lato feroce senza distruggere quasi mai il lato umano. Jean Valjean fu dichiarato colpevole. I termini del codice erano formali. Ci sono nella nostra civiltà delle ore terribili, e sono quelle in cui il codice sentenzia un naufragio. Che funebre minuto quello in cui la società si allontana e decreta l'irreparabile abbandono di una creatura ragionevole! Jean Valjean fu condannato a cinque anni di bagno penale. Il 22 aprile 1796 si proclamava a Parigi la vittoria di Montenotte, conseguita dal generale in capo dell'esercito d'Italia, che il messaggio del Direttorio ai Cinquecento, del 2 fiorile, anno IV, chiama Buona-Parte; quel medesimo giorno venne ferrata, a Bicêtre, una gran catena di galeotti. Jean Valjean faceva parte di quella catena. Un vecchio secondino della prigione, che oggi ha quasi novant'anni, si ricorda ancora benissimo di quel disgraziato che fu incatenato nell'angolo Nord del cortile. Era seduto in terra come tutti gli altri. Pareva non comprendesse niente del suo stato, se non che era orribile. È anche possibile che attraverso le idee confuse di un pover'uomo ignorante di tutto, vi scorgesse qualcosa di eccessivo. Mentre a gran colpi di martello gli ribadivano dietro la testa la chiavarda del collare di ferro, piangeva, e le lacrime lo soffocavano impedendogli di parlare; appena riusciva a dire di quando in quando: Io facevo il potatore a Faverolles. Poi tra i singhiozzi alzava la destra e l'abbassava per sette volte gradualmente, come se toccasse successivamente sette teste ineguali, e da questo gesto si indovinava che quello che aveva fatto lo aveva fatto per vestire e nutrire sette bambini. Partì per Tolone. Vi arrivò dopo un viaggio di ventisette giorni sopra una carretta, con la catena al collo. A Tolone fu vestito con la casacca rossa. Di ciò che era stata la sua vita non restò più nulla; nemmeno il nome. Diventò il numero 24601. Che fu della sorella? che fu dei bambini? E chi si occupa di questo? Che ne è delle foglie di un giovane albero segato al piede? È sempre la stessa storia. Quei poveri esseri viventi, quelle creature di Dio, ormai senza appoggio, senza guida, senza asilo, se ne andarono a caso, chi lo sa? ciascuno per conto suo, e sprofondarono a poco a poco in quella fredda nebbia che inghiottì i destini solitari, fosche tenebre nelle quali, durante il duro cammino del genere umano, scompaiono successivamente tanti sventurati. Abbandonarono il paese; il campanile del villaggio dove erano nati li dimenticò; li dimenticò il sasso che segnava il confine del campo che era stato il loro; lo stesso Jean Valjean li dimenticò dopo qualche anno di galera. Nel suo cuore la piaga divenne cicatrice e tutto finì. Nei lunghi anni che visse a Tolone, udì una sola volta parlare della sorella; e fu, credo, verso la fine del quarto anno di prigionia. Ignoro per quale via gli giungessero queste notizie. Qualcuno che li aveva conosciuti al paese, aveva incontrato sua sorella a Parigi. Abitava una povera strada presso Saint-Sulpice, rue de Geindre. Aveva con sé soltanto un bambino, l'ultimo. Dove erano gli altri sei? Tutte le mattine andava a una stamperia, in rue Sabot, n. 3, dove lavorava come piegatrice e legatrice; doveva trovarsi lì alle sei del mattino e quindi, d'inverno, molto prima che facesse giorno. Nello stesso edificio della stamperia c'era una scuola, e lei portava a questa scuola il suo bambino che aveva sette anni. Ma siccome doveva essere al lavoro alle sei e la scuola si apriva soltanto alle sette, bisognava che il fanciullo rimanesse nel cortile un'ora buona ad aspettare l'apertura della scuola, e d'inverno era un'ora di notte da passare allo scoperto. Non glielo lasciavano portar dentro la tipografia, perché dava fastidio, dicevano. Gli operai vedevano la mattina, passando, quella povera creaturina seduta sul selciato, cadente di sonno, spesso addormentata nel buio, rannicchiata sul suo panierino. Quando pioveva, la vecchia portiera ne aveva pietà, e lo accoglieva nel suo bugigattolo dove c'era un lettuccio, un arcolaio e due seggiole di legno. Il piccolo dormiva là, in un angolo, stringendosi al petto il gatto per aver meno freddo. Alle sette si apriva la scuola e il ragazzo entrava. Ecco ciò che dissero a Valjean. Gliene parlarono un giorno, e fu un istante, un lampo, come una finestra che si aprisse d'improvviso sui destini di quelle creature tanto amate; poi tutto si richiuse, e non ne udì più parlare, e fu finita per sempre. Nulla della loro vita venne più alle sue orecchie; non li rivide né li incontrò mai più; né li troveremo più nel seguito di questa dolorosa storia. Verso la fine di quel quarto anno venne il turno di evasione per Valjean. I compagni l'aiutarono, come si usava in quel triste luogo. Evase. Errò per due giorni libero per i campi; se può chiamarsi libero chi è inseguito, e deve rivoltare la testa a ogni passo, e trasalire al minimo rumore; e tremare di tutto, del tetto che fuma, dell'uomo che passa, del cane che abbaia, del cavallo che galoppa, dell'ora che suona, del giorno perché si è veduti, della notte perché non ci si vede, della strada, del sentiero, del cespuglio, del sonno. La sera del secondo giorno fu ripreso. Non aveva né mangiato né dormito da trentasei ore. Il tribunale marittimo lo condannò per questo delitto a un supplemento di tre anni: questo portò la sua pena a otto anni. Il sesto anno venne di nuovo il suo turno di evasione: ne usò, ma non potè compiere la fuga. Siccome mancò all'appello, fu sparato il cannone d'allarme e la ronda lo trovò la notte nascosto sotto la carena di una nave in costruzione: oppose anche resistenza alle guardie che l'arrestarono. Dunque, fuga e ribellione: fatti previsti dal codice speciale, che vennero puniti con un aggravamento di cinque anni, due dei quali con catena doppia; e così diventarono tredici. Nel medesimo anno ritornò il suo turno e ne approfittò ancora, ma non gli andò meglio: altri tre anni per questo nuovo tentativo, e furono sedici. Infine, nel tredicesimo anno, mi sembra, tentò un'ultima volta, e riuscì soltanto a farsi ripigliare dopo quattro ore di assenza, ore che gli fruttarono ancora tre anni di supplemento. Un totale di diciannove. Fu messo in libertà nell'ottobre 1815; era entrato nel bagno penale nel 1796 per aver spezzato un vetro e rubato un pane. Ci si conceda una breve parentesi. E la seconda volta che l'autore di questo libro, nei suoi studi sulla questione penale e sulle condanne sentenziate dalla legge, trova il furto di un pane come punto di partenza della rovina di una vita intera. Claude Gueux5 aveva rubato un pane. Valjean aveva rubato un pane. Una statistica inglese, del resto, accerta che quattro furti su cinque hanno la fame come causa determinante. Jean Valjean era entrato nel bagno penale piangendo e fremendo, e ne usciva impassibile; vi era entrato disperato, e ne usciva cupo. Che cosa era accaduto dentro la sua anima? VII. Dentro la disperazione Proviamo a spiegarlo. È necessario che la società contempli queste cose, una volta che le provoca. Valjean, come abbiamo detto, era ignorante, ma non era un idiota, e alla luce naturale del suo intelletto si era aggiunta quella che proviene dalla sventura. Sotto il bastone, alla catena, nella cella di rigore, tra le fatiche, sotto l'ardente sole del bagno penale e sul tavolaccio che gli serviva da letto, aveva interrogato la propria coscienza e aveva meditato. Si costituì giudice. Cominciò a esaminarsi. Riconobbe di non essere un innocente condannato ingiustamente. Confessò a se stesso di avere commesso un'azione riprovevole ed estrema: che forse non gli avrebbero rifiutato quel pane se l'avesse chiesto; che in ogni caso sarebbe stato meglio aspettarselo dalla pietà e dal lavoro; non è poi sempre un argomento che non ammetta repliche dire: "si può aspettare quando si ha fame?" Che avviene assai di rado che uno muoia letteralmente di fame, poiché l'uomo, per sua sventura o fortuna, è costruito in maniera che può lungamente e aspramente soffrire dolori fisici e morali senza soccombere; che bisognava assolutamente aver pazienza; che così sarebbe stato meglio anche per quei poveri piccini; che era stata una pazzia la sua di volere, uomo debole e infelice, accapigliarsi con l'intera società e uscire dalla miseria col furto; che era in ogni caso una pessima uscita quella che portava all'infamia; che insomma aveva avuto torto. Ma poi si era domandato se era stato il solo ad aver avuto torto nella sua fatale storia. Se prima di tutto non era già una cosa grave che dovesse a lui lavoratore mancare il lavoro, a lui laborioso mancare il pane. Se poi, una volta commesso e confessato l'errore, il castigo non fosse stato eccessivo e feroce. Se non vi fosse stato maggior abuso dalla parte della legge condannando, o da parte del colpevole nel suo delitto. Se non vi fosse cioè un'eccedenza di peso in uno dei piatti della bilancia, ovvero in quello dell'espiazione. Se l'eccesso della pena non cancellasse il delitto e non giungesse al risultato di capovolgere la situazione, di sostituire cioè l'errore della repressione a quello del delinquente, di fare del colpevole la vittima e del debitore il creditore; di mettere definitivamente il diritto dalla parte di quello che l'aveva violato. Se quella pena complicata dai successivi aggravamenti per i tentativi di fuga, non si risolvesse in una specie di attentato del più forte al più debole, in un delitto della società contro l'individuo, delitto che si rinnovava ogni giorno e durava per diciannove anni. Si chiese se la società umana potesse avere il diritto di fare ugualmente subire ai suoi membri prima la sua imprevidenza irragionevole, poi la sua previdenza spietata, e di tenere stretto per sempre un disgraziato tra un difetto e un eccesso, un difetto di lavoro e un eccesso di castigo. Se non fosse esorbitante che la società trattasse così proprio i suoi membri più maldotati nella ripartizione dei beni compiuta dal caso, e di conseguenza più degni di aiuto. Posti e risolti questi problemi, giudicò la società e la condannò. La condannò al suo odio. La considerò responsabile del suo destino, e pensò che forse un giorno gliene avrebbe chiesto conto. Stabilì che non c'era equilibrio tra il danno che aveva causato e quello che pativa; e venne finalmente alla conclusione che il castigo non era, a dire il vero, un'ingiustizia, ma che indubbiamente era un'iniquità. La collera può essere cieca e assurda, e possiamo lasciarci vincere a torto dall'ira; ma ci sentiamo sdegnati solo quando in qualche punto abbiamo un fondamento di ragione. E Jean Valjean era sdegnato. E poi la società umana gli aveva fatto soltanto male: di essa aveva visto unicamente quel volto arcigno chiamato giustizia che mostra quando percuote. Gli uomini l'avevano toccato soltanto per maltrattarlo: ogni contatto con loro era stato una ferita. Dopo l'infanzia, dopo sua madre e sua sorella non aveva mai più udita una parola amica né incontrato uno sguardo benevolo. Di dolore in dolore, a poco a poco era giunto alla convinzione che la vita è una guerra, nella quale egli era il vinto; e non avendo altra arma che l'odio, aveva deciso di affilare quell'arma in galera e di portarla con sé uscendo. C'era a Tolone una scuola per la ciurma, affidata a certi frati, dove si insegnava il più necessario a quelli tra i galeotti che avevano buona volontà. Fu tra questi. Andò alla scuola a quarant'anni e imparò a leggere, a scrivere e a far di conto, perché capiva che educando l'intelletto fortificava il suo odio. In certi casi l'istruzione e la luce possono servire a fare più male. Triste a dirsi: dopo aver giudicato la società che aveva causato la sua sventura, volle giudicare la Provvidenza che aveva creato la società: e condannò anch'essa. Così durante quei diciannove anni di tortura e di schiavitù, quell'anima salì e cadde nello stesso tempo. Vi entrarono la luce da una parte, le tenebre dall'altra. Jean Valjean non era, l'abbiamo visto, una natura malvagia. Era ancora buono quando arrivò al bagno penale. Là condannò la società e sentì di diventare cattivo, là condannò la Provvidenza e sentì di diventare empio. E qui è difficile non fermarsi a meditare un momento. La natura umana può forse trasformarsi così radicalmente? L'uomo creato buono da Dio può diventare cattivo per opera dell'uomo? Può il cuore sotto la pressione di una sventura sproporzionata contrarre deformità e mali incurabili, come la colonna vertebrale sotto una volta troppo bassa? Non c'è in ogni anima umana e non c'era in quella di Jean Valjean una scintilla primitiva, un elemento divino, incorruttibile in questo mondo e immortale nell'altro, che può svilupparsi nel bene, crescere, splendere luminosamente, e che nel male non può mai spegnersi del tutto? Questioni gravi e oscure, all'ultima delle quali qualunque fisiologo avrebbe certamente risposto no senza esitare se avesse veduto a Tolone, nelle ore di riposo che per Valjean erano quelle della meditazione, seduto sulla manovella dell'argano, col capo della catena nella tasca perché non strascicasse, quel galeotto cupo, serio, silenzioso e pensieroso, paria della legge che guardava l'uomo con collera, dannato di questa vita che guardava il cielo con severità. Certo, quel fisiologo osservatore avrebbe giudicato tale miseria irrimediabile, avrebbe compianto forse quel malato colpito dalla legge, ma non avrebbe nemmeno osato tentarne la guarigione, deviando anzi lo sguardo dagli antri tenebrosi che poteva intravedere in quell'anima; e come Dante dalla porta dell'inferno, egli avrebbe cancellato da quell'esistenza la parola che pure il dito di Dio scrisse sulla fronte di ogni uomo: speranza. Ma era poi così chiaro per Jean Valjean, come noi abbiamo tentato di renderlo ai lettori, lo stato della sua anima? Riusciva Valjean a vedere distintamente, dalla loro formazione via via che si erano venuti sviluppando tutti gli elementi che componevano la sua miseria morale? Quest'uomo rude e illetterato si era potuto rendere conto con esattezza della concatenazione di idee grazie alla quale era a grado a grado salito e disceso fino alle lugubri prospettive che da tanti anni ormai erano l'orizzonte interiore del suo spirito? Aveva coscienza di tutto ciò che era accaduto in lui e di tutto ciò che si muoveva dentro di lui? Non crediamo. C'era troppa ignoranza in Jean Valjean perché, anche dopo tanta sciagura, i suoi concetti non restassero assai vaghi. Certe volte non sapeva neppure bene ciò che voleva. Jean Valjean era nelle tenebre; soffriva nelle tenebre, odiava nelle tenebre: si può dire che odiasse quel che gli stava dinanzi. Viveva abitualmente nell'ombra, brancolando come un cieco o come uno che sogni. Solo di tanto in tanto, da se stesso o dall'esterno, gli veniva una scossa di collera, una recrudescenza di dolore, un pallido lampo che illuminava tutta la sua anima e faceva a un tratto apparire dovunque attorno a lui, in una luce spaventosa, gli orridi precipizi e le tristi prospettive del suo destino. Passato il lampo, la notte ripiombava. Dov'era allora? Non lo sapeva più. Le condanne di questa specie, nelle quali domina l'assoluta mancanza di pietà e perciò l'abbrutimento, hanno per conseguenza di trasformare a poco a poco l'uomo in una bestia selvatica. Talora anche in una bestia feroce. A provare questa strana modificazione dell'anima umana causata dalla legge, basterebbero i molteplici e ostinati tentativi di evasione di Jean Valjean, il quale avrebbe rinnovato quei tentativi inutili e folli ogni volta che gli se ne fosse ripresentata l'occasione, senza mai riflettere un momento al risultato, né alle esperienze fatte. Fuggiva impetuosamente come un lupo che trovi aperta la gabbia. L'istinto gli gridava: Fuggi! La ragione gli avrebbe detto: Rimani! Ma di fronte a una così violenta tentazione, ogni ragionamento spariva e rimaneva solo l'istinto; chi agiva era la bestia. E quando lo avevan ripreso, le nuove punizioni che gli infliggevano servivano soltanto a irritarlo di più. Un particolare da non tacere: aveva una forza fisica di gran lunga superiore a quella di qualsiasi altro galeotto. Al lavoro, per girare un argano o per filare una gomena, valeva quattro uomini. Sollevava e sosteneva certe volte degli enormi pesi col dorso, e teneva luogo all'occorrenza di quella macchina detta oggi cric6 e un tempo chiamata orgueil, da cui, tra parentesi, è venuto il nome alla rue Montorgueil, nei pressi delle Halles di Parigi. Perciò i suoi compagni l'avevano soprannominato Jean-le-cric. Una volta, mentre si riparava il balcone del municipio di Tolone, una delle belle cariatidi di Puget che sostengono quel balcone si era staccata e minacciava di cadere. Valjean, che si trovava lì, sostenne con le spalle la cariatide e diede il tempo agli operai di intervenire. La sua agilità superava il suo vigore. Certi galeotti, eterni sognatori di fughe, finiscono con fare della forza e della destrezza combinate una vera scienza: la scienza dei muscoli. I prigionieri, perpetuamente invidiosi delle mosche e degli uccelli, fanno ogni giorno nuovi esperimenti di una misteriosa statica: arrampicarsi lungo una verticale, trovare dei punti d'appoggio dove altri vedrebbero delle semplici sporgenze, per Valjean era un gioco. Gli bastava l'angolo di due muri, e valendosi della tensione del dorso e dei garretti, con i gomiti e i calcagni conficcati nelle irregolarità della pietra si issava quasi magicamente a un terzo piano. Talvolta, in questa maniera, saliva fino al tetto del bagno penale. Parlava poco e non rideva mai. Ci voleva qualche violenta commozione per strappargli una o due volte all'anno quel funebre riso da galeotto, che sembra quasi l'eco di quello del demonio. A vederlo, pareva sempre occupato a contemplare qualche cosa di terribile. Ed era infatti continuamente assorto. Attraverso le percezioni malate di una natura incompleta e di un'intelligenza oppressa, sentiva confusamente che qualcosa di mostruoso gli pesava addosso. Nella pallida e oscura penombra in cui si muoveva, ogni volta che volgeva la testa e tentava di sollevare lo sguardo, vedeva con terrore e rabbia sorgere sul suo capo, erigersi e alzarsi a perdita d'occhio, con terribili precipizi, una spaventosa catasta di cose, di leggi, di pregiudizi, di uomini, di fatti, i cui contorni gli sfuggivano, ma che lo spaventavano con la loro massa e che altro non erano se non quella prodigiosa piramide che noi chiamiamo civiltà. E in questo immenso e multiforme brulicame distingueva qua e là, talora vicino, talora lontano e sopra inaccessibili altezze, qualche gruppo o qualche episodio che si stagliava in piena luce, qua l'aguzzino col suo bastone, là la guardia con la sua sciabola, laggiù l'arcivescovo mitrato, e finalmente su in cima in una specie di sole, l'imperatore coronato e raggiante. E gli pareva che quegli splendori, invece di dissipare la notte in cui viveva, la rendessero più funebre e più nera. Leggi, pregiudizi, fatti, uomini, cose, tutto s'agitava al di sopra di lui, secondo il molteplice, misterioso movimento che Dio imprime alla civiltà, marciava su di lui e lo schiacciava con calma crudeltà, con un'indifferenza inesorabile. Anime cadute nella più bassa delle sventure possibili, infelici, dimenticate nel più profondo di quei limbi in cui non si getta più lo sguardo, i condannati dalla legge sentono gravitare sul loro capo con tutto il suo peso la società umana, così terribile per chi è al di fuori di essa, così spaventosa per chi le sta sotto. In tale posizione, Jean Valjean pensava; quale mai poteva essere la natura dei suoi pensieri? Se il chicco di frumento sotto la macina potesse pensare, certo i suoi pensieri somiglierebbero a quelli di Valjean. Tutte queste cose, questa realtà piene di visioni, queste fantasmagorie, avevano finito per creare in lui una condizione interiore particolarissima e pressoché inesprimibile. Certe volte nel bagno penale, a metà del lavoro, si fermava e si metteva a pensare. E la ragione a un tempo più matura e più offuscata di prima gli si ribellava. Quello che gli era accaduto gli sembrava assurdo, tutto ciò che lo circondava gli pareva impossibile, e diceva tra sé: è un sogno. Guardava l'aguzzino in piedi a qualche passo di distanza e gli pareva un fantasma. Ma presto il fantasma gli dava un colpo di bastone. La natura visibile quasi non esisteva per lui. Si potrebbe dire che non c'era per Jean Valjean né sole né bei giorni d'estate, né cielo azzurro né fresche albe d'aprile. Non so qual luce da spiraglio illuminasse l'anima sua. Per riassumere, concludendo ciò che può esser riassunto e tradotto in risultati positivi in tutto quello che abbiamo detto, ci limiteremo a notare che in diciannove anni di bagno penale Jean Valjean, l'inoffensivo potatore di Faverolles, grazie al trattamento della prigione era diventato il temibile galeotto di Tolone, capace di due specie di cattive azioni: di un misfatto rapido, impremeditato, istintivo, da compiersi in uno stato di stordimento còme rappresaglia per il male sofferto; oppure anche di un misfatto grave, serio, discusso nella coscienza e premeditato con quel falso raziocinio che danno simili sciagure. Le sue premeditazioni passavano per le tre fasi successive che soltanto le nature di una certa tempra possono percorrere: ragionamento, volontà, ostinazione. Aveva per movente l'indignazione abituale, l'amarezza dell'anima, il profondo sentimento delle iniquità subite, la reazione anche contro i buoni, gli innocenti e i giusti, se ve ne sono. Il punto di partenza come il punto d'arrivo di tutti i suoi pensieri era l'odio della legge umana; quell'odio che se non è arrestato nel suo sviluppo da qualche accidente provvidenziale, diviene in un certo dato tempo odio per la società, poi odio per il genere umano, poi odio per la creazione, e si traduce in un vago, costante e brutale bisogno di nuocere a qualunque cosa sia viva. Come si vede, non aveva tutti i torti il passaporto giallo qualificando Jean Valjean: uomo pericolosissimo. Di anno in anno l'animo suo si era sempre più inaridito, lentamente ma fatalmente. A cuore asciutto, occhio asciutto. E al suo uscire dal bagno penale erano infatti diciannove anni che non aveva pianto. VIII. L'onda e l'ombra Un uomo in mare! Che importa! la nave non s'arresta. Il vento soffia, quella triste nave ha la sua rotta e deve andare. E passa. L'uomo scompare, poi riappare, riaffonda, poi risale alla superficie, chiama, leva le braccia; non lo odono. La nave trepidante sotto l'uragano è tutta intenta alla sua manovra, marinai e passeggeri non vedono neppure l'uomo caduto; la sua povera testa è un punto nero sui marosi. L'uomo getta grida disperate nel vuoto. Che spettro quella vela che si allontana! La guarda, la fissa freneticamente. Ma quella se ne va, impallidisce, rimpicciolisce. Eppure anche lui era là sopra poco prima, era dell'equipaggio, andava e veniva sul ponte con gli altri, aveva la sua parte di aria e di sole: era un uomo vivo. Che è successo, dunque? È scivolato, è caduto, è finita per lui. È nell'acqua mostruosa. Ha sotto i piedi soltanto qualcosa che sfugge e sprofonda. Le onde lacerate e strappate dal vento lo circondano orridamente, il gorgo dell'abisso lo tira giù, tutti i cenci d'acqua si agitano attorno al suo capo, una plebaglia di schiume gli sputa sulla faccia, cavità orrende lo inghiottono a metà: ogni volta che affonda intravede precipizi pieni di tenebre; vegetazioni sconosciute e spaventose lo afferrano, gli attanagliano i piedi, lo tirano in basso; sente di diventare abisso, di far parte della schiuma, i flutti se lo scagliano l'un l'altro, beve amaro, l'oceano vile s'accanisce a volerlo annegare, l'immensità si fa gioco della sua agonia. Sembra che tutta quell'acqua sia un oceano di odio. Lotta, tenta di difendersi, tenta di sostenersi, fa sforzi, nuota. Quella povera forza così facilmente stanca lotta con l'instancabile. Ma dov'è la nave? Laggiù. Appena si vede ormai nelle pallide tenebre dell'orizzonte. Le raffiche infuriano; tutte le schiume lo sommergono. Se leva gli occhi, quell'uomo non vede che il lividore delle nubi: e assiste agonizzando all'immensa demenza del mare. E questa demenza è la sua condanna. Sente dei rumori non umani che sembrano venire da non so quali paurose regioni ultraterrene. Ci son degli uccelli nelle nuvole, così come ci son degli angeli sopra le angosce degli uomini, ma che possono fare per lui? Quelli volano, cantano e si librano nell'aria; lui rantola. Si sente sepolto nello stesso tempo da due infiniti, l'oceano e il cielo: uno è la tomba, l'altro il lenzuolo funebre. La notte discende, sono ore che nuota; è agli estremi: quella nave, quella cosa lontana dove c'erano degli uomini, è scomparsa; è solo nel formidabile abisso crepuscolare, e affonda, e si irrigidisce, e si torce, sente sotto i suoi piedi i vaghi mostri dell'invisibile: e chiama. Non ci sono più uomini: e Dio dov'è? Chiama, chiama qualcuno. Chiama sempre. Niente all'orizzonte. Niente nel cielo. Implora l'immensità, l'onda, l'alga, lo scoglio: tutte cose sorde. Supplica la tempesta, ma la tempesta imperturbabile obbedisce soltanto all'infinito. Attorno a lui, l'oscurità, la nebbia, la solitudine, il tumulto tempestoso e inconscio, l'indefinito rimuoversi delle acque agitate; dentro di lui, orrore e stanchezza: sotto, l'abisso. Nessun punto d'appoggio. Già pensa alle misteriose avventure del cadavere nelle tenebre senza confini. Il freddo senza fondo lo paralizza. Le mani si contraggono, si serrano e già afferrano il nulla. Venti, nubi, turbini, raffiche: tutto inutile! Che fare? Il disperato si abbandona; chi è stanco prende il partito di morire; non lotta più, lascia che il destino decida, ed eccolo che rotola per sempre nella tetra profondità della voragine. O viaggio implacabile della società umana! O perdite di uomini e di anime lungo il cammino! Oceano nel quale cade tutto ciò che la legge lascia cadere! Funesto allontanarsi di ogni soccorso! O morte mortale! Il mare è l'inesorabile notte sociale dove la pena getta i suoi dannati. Il mare è l'immensa miseria. L'anima, alla deriva tra quei gorghi, può divenire cadavere. Chi la resusciterà? IX. Nuovi torti Quando giunse l'ora di uscire dal bagno penale, quando Jean Valjean udì al suo orecchio quelle strane parole: sei libero!, il momento fu per lui inverosimile e incredibile; un raggio di viva luce, un raggio della vera luce dei vivi penetrò d'un tratto in lui. Ma quel raggio impallidì presto. Valjean era stato abbagliato dall'idea della libertà. Aveva creduto a una vita nuova. Ma vide ben presto che cosa sia una libertà alla quale si assegna un passaporto giallo. E quante altre amarezze! Aveva calcolato che il suo compenso, durante la permanenza in galera, avrebbe dovuto ammontare a centosettantun franchi. E giusto notare che si era dimenticato di calcolare i riposi forzati delle domeniche e delle festività, che per diciannove anni portava a una diminuzione di ventiquattro franchi circa. Comunque, quel salario era stato ridotto per diverse ritenute locali alla somma di centonove franchi e quindici soldi, che gli erano stati consegnati al suo uscire. Non ci aveva visto chiaro, e si sentiva imbrogliato: anzi, diciamo la parola: derubato. Il giorno dopo la sua scarcerazione, a Grasse, vide davanti alla porta d'una distilleria di fiori d'arancio, alcuni uomini che scaricavano delle balle. Offrì i suoi servigi. Il lavoro pressava, e così lo accettarono; si mise alla fatica. Era intelligente, robusto e accorto, e faceva del suo meglio. Il padrone sembrava contento. Mentre lavorava, passò un gendarme, lo notò e gli domandò le sue carte. Bisognò che mostrasse il passaporto giallo. Fatto questo, Valjean riprese il suo lavoro. Poco prima aveva domandato a uno degli operai quanto si guadagnava per quel lavoro; gli era stato risposto: trenta soldi. Venuta la sera, essendo costretto a ripartire l'indomani, si presentò al padrone della distilleria chiedendo la sua paga. Il padrone non proferì parola e gli mise in mano venticinque soldi. Valjean reclamò. Il padrone gli rispose: «Questo è anche troppo per te». Insistette. Il padrone allora lo fissò negli occhi e gli disse: «Attento a non ritornare dentro!». Anche in questo caso si considerò derubato. La società, lo Stato, riducendogli il salario, lo aveva derubato in grande, ora veniva la volta dei privati che lo derubavano in piccolo. La scarcerazione non è liberazione. Si esce dal bagno penale ma non dalla condanna. Questo gli era capitato a Grasse; a Digne abbiamo visto in che modo fosse stato accolto. X. L'uomo si desta Dunque, quando suonarono le due del mattino all'orologio della cattedrale, Jean Valjean si destò. Ciò che lo fece destare fu la morbidezza del letto. Erano quasi vent'anni che non dormiva in un letto, e per quanto non si fosse spogliato, la sensazione era troppo nuova per non turbare il suo sonno. Aveva dormito più di quattro ore. La stanchezza era passata. Era abituato a non riposarsi molto. Aprì gli occhi e guardò un momento in giro nell'oscurità, poi li richiuse per riaddormentarsi. Quando molte sensazioni diverse hanno agitato la giornata, quando qualcosa preoccupa la mente, ci si addormenta, sì, ma non ci si riaddormenta. Il sonno può venire, ma difficilmente può ritornare. Questo accadde a Jean Valjean. Non potendosi riaddormentare si mise a pensare. Era in uno di quei momenti in cui le idee nella mente sono torbide, sentiva una specie di andirivieni oscuro nel cervello. I suoi vecchi ricordi e i suoi ricordi recenti fluttuavano confusi e si incrociavano senza ordine, perdendo forma, ingrandendo a dismisura, scomparendo tutt'a un tratto come in un'acqua fangosa e agitata. Fra i tanti pensieri che gli venivano, ce n'era uno che gli ritornava continuamente scacciando tutti gli altri. Ed ecco qual era questo pensiero: aveva notato le sei posate d'argento e il grosso mestolo che la signora Magloire aveva posato sulla tavola. Quelle sei posate d'argento lo ossessionavano. Erano là... a qualche passo da lui. Nel momento in cui aveva attraversato la camera accanto per venire nella sua, la vecchia serva le stava mettendo in un ripostiglio a muro vicino alla testiera del letto. Aveva notato bene quel ripostiglio. A destra, entrando dalla sala da pranzo... Era roba massiccia... vecchia argenteria... Col mestolo se ne caverebbero almeno duecento franchi. Il doppio di quel che aveva guadagnato in diciannove anni. Vero è che avrebbe guadagnato di più se Vamministrazione non l'avesse derubato. La sua mente per un'ora circa oscillò fluttuando, non senza lottare. Suonarono le tre. Riaprì gli occhi, si drizzò bruscamente a sedere, stese il braccio a toccare il sacco che aveva gettato in un angolo dell'alcova, poi buttò giù le gambe, appoggiò i piedi in terra e quasi senza sapere come si trovò seduto sul letto. Restò un po' di tempo pensieroso in quella posizione che sarebbe apparsa di sinistro presagio a chiunque l'avesse visto là nelle tenebre, unico desto in una casa dove tutti dormivano. A un tratto si abbassò, si tolse le scarpe, le appoggiò sulla stuoia vicino al letto; quindi riprese la sua posa di prima e ridivenne immobile e pensieroso. Nel mezzo di quella meditazione spaventosa, le idee che abbiamo accennato si rimescolavano senza riposo nel suo cervello: entravano, uscivano, rientravano, facevano su lui una sorta di pressione; e pensava anche, senza sapere perché e con quell'ostinazione incosciente propria dei sogni, a un forzato chiamato Brevet, che aveva conosciuto al bagno penale e i cui pantaloni erano tenuti da un solo straccale fatto di maglia di cotone. Il disegno a scacchi di quello straccale gli si presentava di continuo alla mente. Stava in questo stato, e vi sarebbe forse rimasto indefinitamente se l'orologio non avesse suonato un colpo... il quarto o la mezza. Parve che quel colpo gli avesse detto: Va'! Si alzò in piedi, esitò ancora un momento e rimase in ascolto: tutto taceva nella casa; allora camminò dritto a piccoli passi verso la finestra che si intravedeva. La notte non era molto oscura; sulla luna piena correvano grandi nubi cacciate dal vento. Ciò produceva all'esterno un alternare di luce e di ombra, come tante eclissi continue, e all'interno una specie di crepuscolo. Questo crepuscolo, bastante per potersi muovere, intermittente anch'esso a causa delle nubi, rassomigliava a quella luce livida che cade dagli spiragli delle cantine davanti ai quali la gente va e viene. Arrivato alla finestra, Jean Valjean l'esaminò. Era senza inferriata, dava sul giardino ed era chiusa, secondo l'uso paesano, con un semplice saliscendi. La aprì, ma poiché entrava un'aria fredda e pungente la richiuse subito. Osservò il giardino con quello sguardo attento che studia più che guardare. Il giardino era circondato da un muro bianco assai basso, facile a scalarsi. In fondo, al di là, distinse le cime di alcuni alberi, disposti in fila regolare, il che indicava la presenza oltre il muro di una strada alberata. Gettato questo sguardo, fece la mossa di un uomo determinato: andò alla sua alcova, prese il suo sacco, lo aprì, vi frugò dentro, ne tirò fuori qualcosa che posò sul letto, si mise le scarpe in tasca, allacciò nuovamente il sacco e se lo caricò sulle spalle, si coprì la testa col berretto calando bene la tesa sugli occhi, cercò a tentoni il bastone e lo posò nel vano della finestra, poi tornò verso il letto e afferrò l'oggetto che vi aveva posato. Era una specie di corta asta di ferro appuntita a un'estremità come uno spiedo. Sarebbe stato difficile capire nelle tenebre a che cosa dovesse servire: era una leva, o un'arma? Di giorno si sarebbe potuto riconoscere che si trattava di uno scalpello da minatore. Allora i galeotti si impiegavano per estrarre pietra dalle alte colline che circondavano Tolone, e non era perciò raro che essi avessero a loro disposizione degli utensili da minatore. Questi scalpelli sono di ferro massiccio, terminanti alla loro estremità inferiore con una punta che serve a farli penetrare nella roccia. Prese questo scalpello nella destra, e trattenendo il fiato, smorzando il passo, si diresse verso l'uscio della camera vicina, cioè quella del vescovo. Arrivato all'uscio, lo trovò accostato. Il vescovo non si era dato la pena di chiuderlo. XI. Ciò che fece Jean Valjean tornò a tendere l'orecchio. Nessun rumore. Spinse l'uscio. Lo spinse leggermente con l'estremità del dito, con quella delicatezza furtiva e inquieta del gatto che vuole entrare. La porta cedette alla pressione e fece un movimento impercettibile e silenzioso che allargò un poco l'apertura. Aspettò un momento, poi spinse una seconda volta più arditamente. L'uscio continuò a cedere in silenzio. L'apertura era adesso abbastanza grande per passare. Ma c'era vicino all'uscio un tavolino che sporgeva e sbarrava l'ingresso. Jean Valjean vide la difficoltà. Bisognava assolutamente che l'apertura fosse allargata ancora. Si decise e spinse per la terza volta l'uscio, e questa volta ancora più energicamente. Ma un cardine male oliato gettò a un tratto, nel buio, un grido roco e prolungato. Valjean rabbrividì. Il grido di quel cardine suonò nel suo orecchio come qualcosa di clamoroso, di formidabile, come la tromba del giudizio universale. Nell'esagerazione fantastica del primo istante gli parve che quel cardine quasi si animasse di una vita terribile, che abbaiasse come un cane per avvertire tutti e destare chi dormiva. Si arrestò tremante, smarrito, e dalla punta dei piedi ricadde sui talloni. Sentiva le arterie battere nelle tempie come due martelli da officina, e gli sembrava che il fiato gli uscisse dal petto col rumore del vento quando esce da una caverna. Gli pareva impossibile che l'orribile strepito di quel cardine non avesse squassato tutta la casa come una scossa di terremoto; l'uscio aveva dato l'allarme, il vecchio stava per alzarsi, le vecchie stavano per gridare, sarebbe corsa gente; in meno di un quarto d'ora la città sarebbe in subbuglio e la gendarmeria in moto. Per un momento si pensò perduto. Restò dove era, pietrificato come la statua di sale, non osando più fare un movimento. Qualche minuto passò. La porta era ora tutta aperta. Si arrischiò a guardare dentro la camera. Tutto era quieto. Ascoltò. Non un rumore in tutta la casa. Il grido del cardine non aveva destato nessuno. Questo primo pericolo era passato, ma gli era rimasto nell'anima uno spaventoso tumulto. Tuttavia non indietreggiò. Non pensò più ad altro che a finire presto. Fece un passo ed entrò nella camera. Questa era immersa in una perfetta calma. Vi si distinguevano qua e là delle forme confuse e vaghe, che di giorno erano carte sparse sopra un banco da studio, degli in folio aperti, dei volumi accatastati sopra uno sgabello, una poltrona carica di vestiti, un inginocchiatoio, ma che a quell'ora non erano se non angoli oscuri e piani biancastri. Jean Valjean avanzò con precauzione evitando di urtare i mobili: e udiva nel fondo della camera il respiro uguale e tranquillo del vescovo che dormiva. Si arrestò di botto. Era già al letto. C'era arrivato prima di quanto credesse. La natura talvolta mescola i suoi effetti alle nostre azioni come una specie di opportunità misteriosa e intelligente, come se volesse invitarci alla riflessione. Da quasi mezz'ora una gran nube velava il cielo. Nel momento in cui Valjean si fermò dinanzi al letto, quella nube si aprì, come se l'avesse fatto a bella posta, e un raggio di luna, traversando la lunga finestra, venne a rischiarare a un tratto il viso pallido del vescovo. Dormiva pacificamente. Era quasi vestito nel letto, con una maglia di lana bruna che gli copriva le braccia fino ai polsi, a causa delle notti fredde delle Basse Alpi. La testa era posata sul cuscino nell'abbandono del riposo: fuori del letto pendeva la mano ornata dell'anello pastorale, dalla quale erano state distribuite tante carità e tante sante azioni. Tutto il suo viso s'illuminava di una diffusa espressione di soddisfacimento, di speranza, di beatitudine. Era, più che un sorriso, quasi un'irradiazione. C'era sulla sua fronte l'inesprimibile riverbero di una luce che non si vedeva. L'anima dei giusti nel sonno contempla un cielo misterioso. Un riflesso di quel cielo si vedeva sul viso del vescovo. Era, nello stesso tempo, anche una trasparenza di luce, poiché quel cielo era anche dentro lui. Era la sua stessa coscienza. Nel momento in cui il raggio di luce venne a sovrapporsi per così dire a quel chiarore interno, il vescovo addormentato apparve come in uno splendore di paradiso, sempre però velato dolcemente da una penombra ineffabile. Quella luna nel cielo, quella natura assopita, quel giardino senza alcun fremito, quella casa così calma, l'ora, il momento, il silenzio aggiungevano un che di solenne e di indicibile al venerabile riposo di quel saggio, e attorniavano come di un'aureola maestosa e serena quei capelli bianchi e quegli occhi chiusi, quel viso in cui tutto era speranza e fiducia, quella testa di vecchio e quel sonno di fanciullo. C'era quasi del divino in quell'uomo così augusto a sua insaputa. Jean Valjean stava nell'ombra, col suo scalpello in mano, diritto, immobile, spaventato di quel vecchio luminoso. Non aveva mai visto nella sua vita nulla di simile. Tanta fiducia lo spaventava. Il mondo morale non ha maggiore spettacolo di questo: una coscienza torbida e inquieta, giunta sul limite di un misfatto, che contempla il sonno di un giusto. Quel sonno in quell'isolamento e con un vicino come lui, aveva qualcosa di sublime che egli sentiva vagamente sì, ma imperiosamente. Nessuno avrebbe potuto dire ciò che provava, nemmeno lui. Per rendersene conto, bisogna pensare a ciò che v'è di più dolce. Sul suo viso stesso non si sarebbe potuto distinguere con certezza. C'era una specie di feroce stupore: guardava, ecco tutto. Ma qual era il suo pensiero? Impossibile indovinarlo. Era evidente che era commosso e sconvolto. Ma di che natura era quella commozione? Non poteva staccare i suoi occhi dal vecchio. La sola cosa che risultasse chiaramente dal suo contegno e dalla sua fisonomia, era una strana indecisione. Si sarebbe detto che esitasse tra due abissi, quello che perde e quello che salva. Sembrava pronto a rompere quel cranio o a baciare quella mano. Dopo qualche istante il suo braccio sinistro si levò lentamente verso la sua fronte e tolse dal capo il berretto, poi il suo braccio ricadde con la medesima lentezza, e Jean Valjean rientrò nella sua contemplazione, tenendo il berretto nella mano sinistra, lo scalpello nella destra, i capelli irti sul capo feroce. E sotto quel terribile sguardo, il vescovo continuava a dormire in una pace profonda. Un riflesso di luna rendeva confusamente visibile al di sopra del camino il crocifisso che sembrava aprire le braccia a entrambi con una benedizione per l'uno e un perdono per l'altro. Tutto a un tratto Jean Valjean rimise il suo berretto sul capo, camminò rapidamente lungo il letto senza guardare il vescovo, fino al ripostiglio che intravedeva presso il capezzale; alzò lo scalpello come per forzare la serratura; ma c'era la chiave; aprì; la prima cosa che gli apparve fu il paniere con l'argenteria; lo prese, traversò la camera a lunghi passi senza precauzioni e senza occuparsi del rumore, infilò l'uscio, rientrò nella cappella, aprì la finestra, prese il suo bastone, scavalcò il davanzale, ficcò l'argenteria nel suo sacco, gettò via il paniere, traversò il giardino, saltò sopra il muro come una tigre e fuggì. XII. Il vescovo al lavoro Si era appena levato il sole, e monsignor Bienvenu passeggiava per il suo giardino, quando la signora Magloire corse verso di lui tutta sconvolta. «Monsignore, monsignore», gridava, «Vostra Grandezza sa dov'è il paniere dell'argenteria?» «Sì», disse il vescovo. «Il Signore sia benedetto!», esclamò lei. «Non riuscivo più a trovarlo.» Il vescovo in quel momento stava raccogliendo il paniere sopra un'aiolà, e lo presentò alla signora Magloire. «Eccolo.» «Come?», disse la donna. «Vuoto? e l'argenteria?» «Ah!», ribatté il vescovo; «dunque è l'argenteria che cercate? Non so dov'è.» «Oh! Gran Dio! Gran Dio! Rubata! È quell'uomo di ieri sera che l'ha rubata.» In un batter d'occhio, con tutta la sua vivacità di vecchia arzilla, la signora Magloire corse alla cappella; entrò nell'alcova e ritornò verso il vescovo. Questi s'era abbassato ed esaminava una pianta di coclearia dei Guillons, che era rimasta spezzata dal paniere. Si raddrizzò al grido della signora Magloire. «Monsignore, l'uomo non c'è più! l'argenteria è rubata.» Mentre gridava così, le cadde l'occhio sopra un angolo del giardino, dove si vedevano le tracce della scalata sul muro scrostato. «Ecco! Per di là è fuggito! è saltato nel vicolo Cochefilet! Ah! che schifo! Averci rubato l'argenteria!» Il vescovo restò un momento silenzioso, poi guardò serio in viso la signora Magloire e le disse con dolcezza: «Prima di tutto, quell'argenteria era nostra?». La signora Magloire restò attonita. Dopo un'altra pausa di silenzio, il vescovo continuò: «Cara Magloire, io tenevo a torto da molto tempo quell'argenteria. Era roba dei poveri. E quell'uomo che cos'era? un povero, evidentemente». «Oh! Dio mio Gesù!», rispose la signora Magloire. «Non è per me, né per la signorina. Per noi è lo stesso. È per monsignore! Adesso come mangerà monsignore?» Il vescovo la guardò meravigliato. «Ah! e non ci sono le posate di stagno?» La signora Magloire alzò le spalle: «Lo stagno ha un odoraccio...». «Allora le posate di ferro!» La signora Magloire fece una boccaccia e disse: «Il ferro ha un saporaccio...». «Ebbene», disse il vescovo, «allora le posate di legno.» Qualche momento dopo, faceva colazione a quella stessa tavola dove si era seduto Jean Valjean la sera prima. Mangiando, monsignor Bienvenu faceva gaiamente osservare a sua sorella che taceva e alla signora Magloire che brontolava a mezza bocca, che non c'era poi nessun bisogno di cucchiaio né di forchetta, neppure di legno, per inzuppare un pezzo di pane in una tazza di latte. «Bell'idea è stata!», diceva la signora Magloire sola sola andando e venendo, «ricevere un uomo come quello! metterselo a dormire vicino! È stata ancora una fortuna che abbia rubato soltanto! Ah! Dio mio! roba da tremare, a pensarci!» Mentre il fratello e la sorella stavano per alzarsi da tavola, fu bussato alla porta. «Avanti», disse il vescovo. La porta si aprì. Un gruppo strano e violento apparve sulla soglia: tre uomini tenevano un quarto per il colletto. I tre erano gendarmi, il quarto Jean Valjean. Un brigadiere della gendarmeria, che sembrava condurre il gruppo, stava accanto alla porta. Entrò e si avanzò verso il vescovo salutando militarmente e dicendo: «Monsignore...». A questa parola, Valjean che era cupo e sembrava disfatto, alzò la testa con un'aria stupita. «Monsignore?», mormorò. «Ma non è il curato?...» «Zitto!», disse un gendarme. «È monsignor vescovo.» Intanto monsignor Bienvenu era venuto loro incontro con quanta maggior fretta gli permettevano i suoi molti anni. «Ah! eccovi ritornato!», gridò verso Jean Valjean. «Sono felice di rivedervi. Ma com'è andata? io vi avevo regalato anche quei due candelieri: sono d'argento e ci caverete almeno duecento franchi. Perché non li avete portati via insieme con le posate?» Jean Valjean aprì gli occhi e guardò il venerabile vescovo con un'espressione che nessuna lingua umana potrebbe descrivere. «Monsignore», disse il brigadiere della gendarmeria, «dunque era vero quello che ci ha detto quest'uomo? L'abbiamo incontrato che se ne andava come un fuggiasco. L'abbiamo fermato e gli abbiamo trovato addosso quest'argenteria...» «E allora lui vi ha detto», interruppe il vescovo sorridendo, «che l'aveva avuta da un vecchio buonomo di prete, presso il quale aveva passato la notte, vero? E voi l'avete portato qui? Capisco tutto, ma c'è un errore.» «Se è così», disse il brigadiere, «possiamo lasciarlo libero.» «Sicuro!», disse il vescovo. I gendarmi lasciarono Valjean e questi rinculò, e mormorando con una voce quasi inarticolata, come se parlasse nel sonno: «Mi lasciano davvero?». «Ti lasciamo, non senti?», disse un gendarme. «Amico mio», riprese il vescovo, «prima che ve ne andiate, ecco qua i vostri candelieri. Prendeteli.» E così dicendo andò al camino, prese i due candelieri d'argento e li portò a Valjean. Le due donne lo guardarono far questo senza una parola, senza un gesto, senza uno sguardo che potesse disturbare il vescovo. Jean Valjean tremava in tutto il corpo. Prese i due candelieri quasi meccanicamente e con un'aria stravolta. «Adesso», disse il vescovo, «andatevene in pace... A proposito, quando vorrete ritornare, amico mio, è inutile che passiate per il giardino. Potrete sempre entrare per la porta di strada che è chiusa col solo saliscendi di giorno e di notte.» Poi, voltandosi verso i gendarmi: «Allora, signori, potete pure andare». I gendarmi uscirono. Jean Valjean era come un uomo vicino a svenire. Il vescovo gli si avvicinò e gli disse a voce bassa: «Non dimenticate, non dimenticate mai che mi avete promesso d'impiegare questo argento per diventare un uomo onesto». Valjean, che non si ricordava d'aver mai fatto questa promessa, restò interdetto. Il vescovo aveva forzato la voce su queste parole pronunciandole, e riprese poi con una specie di solennità. «Jean Valjean, fratello mio, voi non appartenete più al male, appartenete al bene. Io ho comprata la vostra anima: la sottraggo ai pensieri neri e allo spirito della perdizione, e la regalo a Dio.» XIII. Petit-Gervais Jean Valjean uscì dalla città come se scappasse. Si mise a camminare in gran fretta per i campi, prendendo le strade e i viottoli che gli si presentavano, senza accorgersi se ogni momento ritornava sulla strada già fatta. Errò così tutta la mattina, senza mangiare e senza aver fame. Era in preda a quantità di nuove sensazioni. Si sentiva dentro una specie di collera, senza sapere contro chi. Non avrebbe potuto dire se era commosso o umiliato. A momenti era invaso da uno strano intenerimento che subito combatteva opponendogli l'indurimento dei suoi ultimi vent'anni. Quella sensazione lo stancava. Vedeva con inquietudine rimuoversi dal suo cuore quella calma terribile che l'ingiustizia della sua disgrazia vi aveva creato. Si domandava come l'avrebbe sostituita. In certi momenti avrebbe davvero preferito essere in prigione con i gendarmi e che la cosa non fosse andata com'era andata; sarebbe stato più tranquillo. Benché la stagione fosse molto avanzata, c'era ancora qua e là nelle siepi qualche fiore tardivo, il cui odore, che percepiva passando, gli destava ricordi della sua infanzia. Questi ricordi gli riuscivano quasi insopportabili, da tanto tempo gli erano ormai diventati estranei. Inesprimibili pensieri si affastellarono dunque in lui per tutta la giornata. Come il sole tramontò, allungando in terra anche l'ombra del più piccolo ciottolo, Jean Valjean era seduto dietro un cespuglio in una grande spianata rossastra assolutamente deserta. C'erano soltanto le Alpi all'orizzonte. Nemmeno il campanile di un villaggio lontano. Jean Valjean era forse a tre leghe da Digne. Un sentiero che attraversava la spianata, passava a poca distanza da quel cespuglio. In mezzo alle sue meditazioni, che lo rendevano anche più spaventoso nei suoi stracci, udì un rumore allegro. Volse il capo e vide venire per il sentiero un piccolo savoiardo di una decina d'anni, che cantava con la sua ghironda al fianco e la sua gabbia con la marmotta sulla schiena; uno di quei buoni e gai ragazzi che vanno di paese in paese lasciando vedere le loro ginocchia dagli strappi dei pantaloni. Sempre cantando, il ragazzo interrompeva di tanto in tanto il suo cammino, per giocare agli «ossicini» con qualche moneta che teneva nelle mani, tutto il suo avere, forse. Tra queste monete c'era un pezzo da quaranta soldi. Il fanciullo si fermò vicino al cespuglio senza aver veduto Valjean, e gettò in aria il suo pugnetto di monete che sino allora aveva saputo sempre con destrezza riprendere tutte sul dorso della mano. Questa volta la moneta da quaranta soldi gli sfuggì e venne a rotolare sotto il cespuglio, fino a Valjean. Valjean vi pose il piede sopra. Il ragazzo, seguendo la sua moneta con gli occhi, l'aveva veduto. Non si meravigliò affatto e andò diritto all'uomo. Era un luogo assolutamente solitario; per quanto l'occhio poteva vedere, non c'era anima viva nella spianata, né sul sentiero. Si udivano solo le deboli strida di uno stuolo d'uccelli di passo che traversava il cielo a un'immensa altezza. Il ragazzo dava le spalle al sole, che gli riempì di fili d'oro la testa e imporporò di una luce sanguigna la faccia selvaggia di Jean Valjean. «Signore», disse il piccolo savoiardo con quella fiducia dell'infanzia che è fatta d'ignoranza e d'innocenza, «la mia moneta?» «Come ti chiami?», domandò Valjean. «Petit-Gervais.» «Vattene via», disse Valjean. «Come?», rispose il ragazzo. «Rendetemi la mia moneta da quaranta soldi.» Jean Valjean abbassò la testa e non rispose. Il ragazzo ricominciò: «La mia moneta, signore!». Gli occhi di Valjean restarono fissi a terra. «La mia moneta!», gridò il ragazzo, «la mia moneta d'argento! i miei soldi!» Sembrava che Valjean non l'udisse affatto. Allora il ragazzo lo prese per il colletto della blusa e lo scosse; e nel medesimo tempo faceva dei grandi sforzi per smuovere il grosso scarpone ferrato che copriva il suo tesoro. «Voglio la mia moneta! la mia moneta da quaranta soldi.» Il ragazzo, così dicendo, piangeva. La testa di Valjean si rialzò. Era sempre seduto. I suoi occhi erano torbidi. Osservò il ragazzo con una specie di meraviglia, poi stese la mano al suo bastone e gridò con una voce terribile: «Chi sei tu?». «Sono io», rispose il ragazzo; «Petit-Gervais! io, io! Rendetemi i miei quaranta soldi, per piacere! alzate questo piede! per piacere!» E poi, irritandosi e benché così piccolo diventando quasi minaccioso: «Oh! dunque lo volete alzare sì o no questo piede? Alzatelo! Su!». «Ah! ancora qui!», gridò Valjean e alzandosi in piedi, e tenendo sempre sotto il piede la moneta d'argento aggiunse: «Ti preme la pelle?». Il ragazzo spaventato lo guardò, poi cominciò a tremare dalla testa ai piedi, e dopo qualche secondo di stupore si mise a fuggire correndo con tutte le sue forze senza osare volgere il capo o gettare un grido. Tuttavia, a una certa distanza, la mancanza di respiro lo obbligò a soffermarsi, e Valjean lo udì come in un sogno singhiozzare. Dopo qualche istante il ragazzo era scomparso. Il sole era tramontato. L'ombra cresceva attorno a Valjean. Non aveva mangiato in tutta la giornata: probabilmente aveva la febbre. Era restato in piedi senza cambiare posizione da quando il ragazzo era fuggito. Il respiro gli sollevava il petto a intervalli lunghi e irregolari. Il suo sguardo, fermo a dieci o dodici passi avanti a lui, sembrava studiare con un'attenzione profonda la forma di un vecchio pezzo di maiolica turchina gettato in mezzo all'erba. Tutt'a un tratto tremò: sentiva il freddo della sera. Si calcò sulla fronte il suo berretto, cercò macchinalmente di abbottonarsi la blusa, fece un passo e si abbassò per raccattare il suo bastone. In quel momento, vide la moneta da quaranta soldi che il suo piede aveva mezzo affondata nella terra e che brillava in mezzo ai sassi. Fu come una commozione galvanica. «Che roba è questa?», disse tra i denti. Rinculò di tre passi, poi si arrestò senza poter staccare lo sguardo da quel punto che il suo piede poco prima copriva, come se quella cosa lucente, là nell'ombra, fosse stata un occhio aperto fisso su di lui. Trascorso forse un minuto, si gettò convulsamente su quel pezzo d'argento; lo prese e, rialzatosi, si mise a guardare lontano nel piano, gettando occhiate da ogni parte dell'orizzonte, in piedi tremando come una bestia selvatica spaventata che cerchi un asilo. Non vide nulla. La notte cadeva, il piano era freddo e si perdeva in una nebbiolina violetta che saliva nel chiarore crepuscolare. Esclamò: «Ah!», e si mise a camminare rapidamente nella direzione in cui era sparito il fanciullo. Dopo una trentina di passi, si fermò, guardò e non vide niente. Allora gridò con tutta la sua voce: «Petit-Gervais! Petit-Gervais!». Tacque e attese. Nessuna risposta. La campagna era deserta e triste. Era circondato da una distesa di terra. Non c'era attorno a lui altro che un'ombra dove si perdeva il suo sguardo, e un silenzio dove si perdeva la sua voce. Spirava una brezza gelata che pareva infondere una specie di lugubre vita ai pochi oggetti vicini. Gli arboscelli scuotevano con incredibile furia le loro esili braccia come se inseguissero qualcuno minacciandolo. Ricominciò a camminare, poi si mise a correre, e di tanto in tanto si fermava e gridava in quella solitudine, con una voce che era fortissima a un tempo, e desolatissima: «Petit-Gervais! Petit-Gervais!». Certo, se il ragazzo l'avesse udito, avrebbe avuto paura e si sarebbe ben guardato dal farsi vivo; ma il ragazzo era certo lontano, ormai. Veniva un prete a cavallo. Gli corse incontro e gli disse: «Signor curato, avete visto passare un ragazzo?». «No», disse il prete. «Si chiama Petit-Gervais.» «Non ho visto nessuno.» Valjean tirò fuori due scudi dalla tasca e li diede al prete: «Ecco, per i vostri poveri, signor curato. Si tratta di un ragazzo di circa dieci anni che porta una marmotta, m'è parso, e una ghironda. Andava... così... uno di quei savoiardi...». «Non ho visto nessuno, io.» «Ma non mi sapete dire se questo Petit-Gervais è di qui?» «Se è come dite voi, amico mio, è un ragazzo forestiero. Passano per i paesi, e nessuno li conosce.» Jean Valjean cavò due altri scudi con violenza e li diede al prete. «Per i vostri poveri», disse. Poi aggiunse stravolto: «Signor abate, fatemi arrestare. Sono un ladro». Il prete spronò di botto e se ne fuggì tutto spaventato. Valjean si rimise a correre nella direzione di prima. Fece così un lungo cammino, cercando, chiamando, gridando, ma non incontrò più nessuno. Due o tre volte corse per il piano verso qualche cosa che gli faceva l'effetto di un bimbo disteso o accoccolato; altro non era che cespugli o piccole rocce a fior di terra. Infine, a un punto dove tre sentieri si incrociavano, si fermò. La luna si era levata. Girò ancora l'occhio lontano e gridò un'ultima volta: «Petit-Gervais! Petit-Gervais! Petit-Gervais!». Il suo grido si spense nella nebbia senza nemmeno destare un'eco. Mormorò ancora: «Petit-Gervais!», ma con voce debole e quasi inarticolata. E fu l'ultimo sforzo; i garretti gli si piegarono bruscamente come se una potenza invisibile lo schiacciasse tutto a un tratto col peso della sua cattiva coscienza; cadde spossato sopra una grossa pietra, con i pugni nei capelli e il viso tra le ginocchia, e gridò: «Sono un miserabile!». Allora il cuore parve scoppiargli e si mise a piangere. Era la prima volta che piangeva da diciannove anni. Quando Jean Valjean era uscito dalla casa del vescovo era, come abbiamo visto, al di fuori di tutto quel che aveva pensato fino a quel momento. Non poteva rendersi nemmeno conto di ciò che accadeva nel suo cervello. Era irritato contro l'azione angelica e contro le dolci parole del vecchio: «Voi mi avete promesso di diventare un'onesto uomo. Io compro la vostra anima. La tolgo allo spirito della perversità e la regalo al buon Dio». Queste parole gli ritornavano continuamente alla memoria. E opponeva a questa indulgenza celeste l'orgoglio, che sta dentro di noi come la fortezza del male. Sentiva indistintamente che il perdono di quel prete era il più formidabile attacco che avesse potuto sostenere la sua anima; che se la sua durezza avesse potuto resistere a questa clemenza, non sarebbe stata mai più vinta; che se cedeva, sarebbe stato necessario rinunciare per sempre a quell'odio di cui gli uomini gli avevano riempito il cuore e che gli piaceva; che bisognava o vincere o essere vinti, e che la battaglia colossale e decisiva era incominciata tra la sua malvagità e la bontà di quell'uomo. Agitato da questi pensieri, vagolava come ubriaco. E mentre camminava così con gli occhi stravolti poteva avere una percezione distinta di ciò che gli potrebbe derivare dalla sua avventura di Digne? Udiva forse quella campana misteriosa che avverte e a volte importuna il nostro spirito, in certi momenti della vita? Udiva una voce sussurrargli all'orecchio che stava attraversando l'ora solenne del suo destino, che non c'era più via di mezzo possibile per lui, che se d'ora innanzi non fosse stato il migliore degli uomini, avrebbe dovuto essere il peggiore, che bisognava, per così dire, o salire più in alto del vescovo, o discendere più in basso del galeotto; che se voleva diventare buono gli occorreva diventare un mostro? Ancora qui ci chiediamo, come già facemmo altrove, se qualche ombra di tutto ciò arrivasse pur confusamente nel suo cervello. Certo, i dolori, l'abbiamo detto, fanno l'educazione dell'intelligenza; tuttavia è molto dubbio che Jean Valjean potesse discernere tutto ciò che abbiamo detto sopra. Se queste idee gli passavano davanti, egli le intravedeva piuttosto che vederle, ed esse non riuscivano che a creargli un turbamento insopportabile e quasi doloroso. All'uscire da quella cosa deforme e nera che era il bagno penale, il vescovo gli aveva fatto male all'anima come un chiarore troppo vivo gli avrebbe fatto male agli occhi uscendo dalla oscurità. La vita futura, la possibile vita che gli si offriva ormai tutta pura e tutta luminosa, lo riempiva di fremiti e d'ansietà. Non sapeva veramente più dove la sua anima si trovasse. Come una civetta che vede a un tratto levarsi il sole, il forzato era stato abbarbagliato e quasi accecato dalla virtù. Certo, non era più lo stesso uomo: tutto era cambiato in lui, lo sentiva; come sentiva che non era ormai più in suo potere fare come se il vescovo non gli avesse parlato e non lo avesse toccato. In questo stato d'animo aveva incontrato Petit-Gervais e gli aveva rubato i quaranta soldi. Perché? Non lo avrebbe certo saputo spiegare: era stato forse un ultimo effetto, come un supremo sforzo del male che aveva portato dalla prigione, un resto di impulso, un risultato di ciò che in statica si chiama/orza acquisita'} Era questo, ed era forse anche meno di questo. Diciamolo più chiaramente: non era lui che aveva rubato, non era l'uomo, era la bestia che per abitudine e per istinto aveva stupidamente posato il piede su quella moneta, mentre l'intelligenza si dibatteva in mezzo a tante ossessioni nuove e inaudite. Quando l'intelligenza si destò e vide quell'azione del bruto Jean Valjean, indietreggiò gettando un grido di spavento e di angoscia. Si trattava di uno strano fenomeno, possibile soltanto nella situazione in cui si trovava: rubando quel denaro al ragazzo, aveva commesso un delitto di cui non era già più capace. Sia come sia, quest'ultima cattiva azione ebbe su di lui un effetto decisivo; essa attraversò d'un tratto il caos della sua intelligenza e lo dissipò, mise da un lato le tenebre e dall'altro la luce; agì sulla sua anima, nello stato in cui si trovava, come certi reagenti chimici agiscono su un miscuglio torbido precipitando un elemento e rischiarando l'altro. Prima di tutto, prima ancora di esaminarsi e di riflettere, vedendosi perduto, come qualcuno che cerca di salvarsi cercò di ritrovare il ragazzo per rendergli il suo denaro; poi quando capì che questo era inutile e impossibile, si fermò disperato. Nel momento in cui gridò: «Sono un miserabile!», era riuscito a vedersi così com'era, già a tal punto separato da se stesso, che gli sembrava di essere nulla più di un fantasma e di trovarsi davanti in carne e ossa col suo bastone in mano, la blusa addosso, il sacco pieno di roba rubata sulle spalle, il volto risoluto e cupo, la testa piena di disegni abominevoli, il terribile galeotto Jean Valjean. L'eccesso di sventura lo aveva reso in qualche modo visionario. Questa fu dunque come una visione. Si vide veramente davanti quel Jean Valjean con la sua faccia sinistra. Fu quasi sul punto di chiedere chi fosse quell'uomo, e ne ebbe paura. Il suo cervello era in uno di quei momenti violenti e tuttavia terribilmente calmi, in cui il sogno è così profondo che assorbe la realtà. Non si vedono più gli oggetti che ci attorniano, e si vedono come fuori di noi le immagini della nostra mente. Si guardò dunque, per così dire, faccia a faccia, e nel medesimo tempo, attraverso questa allucinazione, vedeva in una profondità misteriosa una specie di luce che scambiò da principio per una fiaccola. Ma guardando più attentamente questa luce che appariva alla sua coscienza, si avvide che aveva forma umana e che quella fiaccola era il vescovo. La sua coscienza considerò quei due uomini: il vescovo e Jean Valjean. Il primo aveva ammansito il secondo: ma per uno di quegli effetti singolari che sono propri di questa sorta di estasi, a misura che il suo sogno si prolungava, il vescovo ingigantiva e risplendeva sempre più, mentre Jean Valjean rimpiccioliva e si confondeva. A un certo punto fu soltanto un'ombra. Poi, a un tratto, disparve. E restò il vescovo solo, che riempì tutta l'anima di quel miserabile di uno splendore magnifico. Valjean pianse a lungo. Pianse a calde lacrime, pianse a singhiozzi, con più debolezza di una donna, con più spavento di un bimbo. Mentre piangeva, la luce si faceva finalmente intera nel suo cervello, una luce straordinaria, una luce meravigliosa e terribile al tempo stesso. La sua vita passata, il primo fallo, la lunga espiazione, il suo abbrutimento esteriore, il suo indurimento interiore, la sua scarcerazione rallegrata da tanti piani di vendetta, ciò che gli era successo dal vescovo, l'ultima cosa che aveva fatto, quel furto di quaranta soldi a un ragazzo, delitto tanto più vile e tanto più mostruoso in quanto veniva dopo il perdono del vescovo, tutto ciò gli tornò dinanzi e gli apparve chiaramente, ma in una chiarezza mai conosciuta prima. Guardò la sua vita, e gli parve orribile; la sua anima, e gli parve spaventosa. Tuttavia sorgeva un'alba di dolcezza su quella vita e quell'anima. Gli sembrò di vedere Satana alla luce del paradiso. Quante ore restò così piangendo? che fece dopo aver pianto? dove andò? Pare soltanto che quella stessa notte il vetturale che faceva in quel tempo il servizio da Grenoble e che arrivava a Digne verso le tre del mattino, vedesse, traversando la via del vescovado, un uomo che pregava in ginocchio, nel buio, sopra il selciato, davanti alla porta di monsignor Bienvenu. 1 Dialetto delle Alpi francesi; significa: gatto predone. 2 Detto: la rose couverte, «la rosa coperta». 3 La fregata Méduse, diretta verso il Senegal, aveva fatto naufragio vicino alla costa africana il 2 luglio 1816. Centocinquanta superstiti cercarono la salvezza a bordo di una grossa zattera, ma soltanto quindici giunsero a salvarsi: gli altri morirono, decimati dalla fame e dalla sete. L'episodio era stato reso famosissimo anche dall'eccezionale dipinto di Théodore Gericault, conservato al Louvre. 4 Ovvero: Ecco Jean (Giovanni). 5 Allude alle sue precedenti opere Les Derniers Jours d'un Condamné (1829) e, appunto, Claude Gueux (1834). 6 Il nostro martinetto. LIBRO TERZO Nell'anno 1817 I. L'anno 1817 Il 1817 è l'anno che Luigi XVIII, con una certa dignità che non mancava di fierezza, chiamava il ventiduesimo del suo regno. È l'anno in cui il signor Bruguière de Sorsum era celebre. Tutte le botteghe di parrucchiere, sperando nel ritorno della cipria e dell'uccello reale, erano dipinte in azzurro e ornate di fiordalisi. Era il tempo ingenuo in cui il conte Lynch sedeva tutte le domeniche, come fabbriciere, sul banco di Saint-Germain-des-Près, in abito di pari di Francia, col suo cordone rosso, il suo naso lungo e quel profilo maestoso che si conviene a chi ha fatto qualcosa di molto rumoroso. Il qualcosa fatto dal signor Lynch era questo: essendo sindaco di Bordeaux, il 12 marzo 1814 aveva dato un po' troppo presto la città nelle mani del duca d'Angoulême. Da ciò la sua nomina a pari di Francia. Nel 1817 la moda soffocava i bambini dai quattro ai sei anni sotto grandi berrette di cuoio marocchinato, con grand'ali ai lati, assai somiglianti alle mitre degli eschimesi. L'armata francese era vestita di bianco, all'uso austriaco; i reggimenti si chiamavano legioni; al posto dei numeri, portavano i nomi dei dipartimenti. Napoleone era a Sant'Elena e siccome l'Inghilterra gli rifiutava il panno verde, si faceva rivoltare i vecchi vestiti. Nel 1817, Pellegrini cantava, Mademoiselle Bigottini ballava; Potier regnava; Odry non esisteva ancora. Madame Saqui succedeva a Forioso. C'erano ancora prussiani in Francia. Delatot era un personaggio. La legittimità si era affermata mozzando il pugno e poi la testa di Pleignier, di Carbonneau e di Tolleron. Il principe di Talleyrand, gran ciambellano, e l'abate Louis, ministro designato per le Finanze, si guardavano ammiccando con il sorriso fisso degli àuguri; tutti e due avevano celebrato la messa della Federazione al Champ-de-Mars, il 14 luglio 1790: Talleyrand l'aveva detta come vescovo, Louis l'aveva servita come diacono. Nel 1817, nei viali di quel medesimo Champ-de-Mars si vedevano dei grossi cilindri di legno lasciati lì sotto la pioggia, a marcire tra l'erba, dipinti di turchino con tracce di aquile e api ormai senza più doratura. Erano le colonne che due anni prima avevano sostenuto la tribuna dell'imperatore al Champ-de-Mai. Erano annerite qua e là dai fuochi del bivacco degli austriaci attendati presso il Gros-Caillou. Due o tre di quelle colonne erano servite alle fiamme del bivacco e a riscaldare le larghe mani dei Kaiserlichs. Il Champ-de-Mai aveva avuto questo di notevole: era stato fatto nel mese di giugno e nel Champ-de-Mars1. In quell'anno 1817, due cose erano popolari: il Voltaire-Touquet e le tabacchiere commemorative dello Statuto. La più recente commozione di Parigi era il delitto di Dautun, il quale aveva gettato la testa del proprio fratello nel bacino del Marché-aux-Fleurs. Al ministero della Marina si parlava di aprire un'inchiesta su quella fatale fregata Méduse che doveva coprire di onta Chaumarcix e di gloria Géricault. Il colonnello Selves andava in Egitto per diventarvi Soliman pascià. Il palazzo delle Terme, in rue de l'Harpe, serviva da bottega a un bottaio. Si vedeva ancora sulla piattaforma della torre ottagonale del palazzo di Cluny la piccola loggetta di legno che serviva da osservatorio a Meyer, astronomo della marina, sotto Luigi XVI. La duchessa di Duras, nel suo gabinetto ingombro di seggiole a X coperte di seta celeste, leggeva a tre o quattro amici. Ourika inedito. Si stavano raschiando via tutte le N dal Louvre. Il Pont de Austerlitz abdicava e si intitolava Pont du Jardin du Roi, doppio enigma che mascherava al tempo stesso il Pont du Austerlitz e il Jardin des Plantes. Luigi XVIII, preoccupato, mentre andava segnando con l'unghia i margini del suo Orazio, degli eroi che diventavano imperatori e dei ciabattini che si fanno delfini, aveva due idee fisse: Napoleone e Mathurin Bruneau. L'Accademia francese dava per tema di concorso: La felicità proviene dallo studio. Il signor Bellart era ufficialmente eloquente. Si vedeva germinare alla sua ombra quel futuro avvocato generale de Broë, promesso ai sarcasmi di Paul-Louis Courier. C'era un falso Chateaubriand chiamato Marchangy, in attesa che venisse un falso Marchangy chiamato d'Arlincourt. Claire d'Albe e Malek-Adel erano capolavori: Madame Cottin era considerata il maggior scrittore del tempo. L'Istituto lasciava che si radiasse dalla sua lista l'accademico Napoleone Bonaparte. Un'ordinanza reale creava Angoulême sede della scuola di marina, perché essendo il duca d'Angoulème grande ammiraglio, era evidente che la città d'Angoulême avesse di diritto tutte le qualità di un porto di mare, altrimenti il principio monarchico ne sarebbe stato scosso. Nel consiglio dei ministri si discuteva seriamente se si dovessero tollerare i manifesti di Francohi, raffiguranti esercizi acrobatici, che richiamavano a crocchi i monelli nelle strade. Il signor Paër, autore dell'Agnese, buon uomo dalla faccia quadrata e con una verruca sulla guancia, dirigeva i piccoli concerti intimi della marchesa di Sossenaye, in rue de la Ville-l'Évêque. Tutte le signorine cantavano l'Ermite de Saint-Avelie, con parole di Edmondo Géraud. Il Nain jaune si trasformava in Miroir. Il caffè Lemblin stava per l'imperatore contro il caffè Valois che stava per i Borboni. Si era di fresco maritata una principessa di Sicilia al duca di Berry, il quale era già tenuto d'occhio nascostamente da Louvel. Da un anno Madame de Staël era morta. Le guardie del corpo fischiavano la Mars. I grandi giornali erano tutti piccoli: il formato era ridotto ma la libertà era grande. Le Constitutionnel era costituzionale, La Minerve chiamava Chateaubriand, Chateaubriant. Quella t faceva molto ridere i borghesi alle spalle del grande scrittore. In certi giornali venduti, certi giornalisti prostituiti insultavano i proscritti del 1815; David non aveva più talento, Arnault non aveva più spirito, Carnot non aveva più probità; Soult non aveva vinto nessuna battaglia; è vero che anche Napoleone non aveva più genio. Nessuno ignora che le lettere indirizzate a un esiliato difficilmente arrivano a destinazione; le polizie si fanno un religioso dovere di intercettarle. La cosa non è nuova; Descartes bandito se ne lagnava. Ora avendo David - in un giornale belga, dimostrato una certa irritazione per non aver ricevuto le lettere che gli si scrivevano, questo sembrò buffo ai fogli realisti, che schernivano a questo proposito il proscritto. Dire: i regicidi, o dire: i votanti, dire: i nemici, o dire: gli alleati, dire: Napoleone, o dire: Bonaparte, bastava a separare due uomini più di un abisso. Tutta la gente di buon senso conveniva che l'era delle rivoluzioni era per sempre chiusa da Luigi XVIII, soprannominato «l'immortale autore della Carta». Al terrapieno del Pont-Neuf si scolpiva sul piedistallo che attendeva la statua di Enrico IV, la parola Redivivus. In rue Thérèse n. 4, Piet abbozzava il suo conciliabolo per consolidare la monarchia. I capi della destra nelle gravi contingenze dicevano: «Bisogna scrivere a Bacot». Canuel, O'Mahony e de Chappedelaine, col consenso in parte del fratello del re, disegnavano quella che doveva diventar più tardi la cosiddetta «cospirazione del Bord de l'eau». L'Epingle Noire congiurava essa pure. Delaverderie si abboccava con Trogoff. Decazes, spirito in certa qual misura liberale, dominava. Chateaubriand, tutte le mattine in piedi dinanzi alla sua finestra al 27 di rue Saint-Dominique, in pantaloni lunghi e pantofole, con i capelli grigi avvolti in un fazzoletto, gli occhi fissi sopra uno specchio, un'intera batteria da chirurgo dentista aperta davanti a sé, si curava i denti che aveva mirabili, e dettava intanto delle varianti per la Monarchie selon la Charte a Pilorge, suo segretario. La critica autorevole preferiva Lafon a Talma. De Feletz firmava con un'A.; Hoffmann firmava con una Z.; Charles Nodier scriveva Thérèse Aubert. Il divorzio era abolito. I licei si chiamavano collegi. I collegiali, fiordaliso d'oro al colletto si pigliavano a pugni discutendo sul re di Roma. La contropolizia del castello denunciava a sua altezza reale Madame il ritratto, dovunque esposto, del duca d'Orléans, il quale vestito da colonnello generale degli ussari, faceva molto miglior figura che il duca di Berry in uniforme da colonnello generale dei dragoni: gravissimo inconveniente. La città di Parigi faceva ridorare a sue spese la cupola degli Invalides. Gli uomini seri si domandavano che cosa avrebbe fatto, in questa o quella occasione il signor de Triquelagne; Clausel de Montais non andava d'accordo in molti punti con Clausel de Cousserques; De Salaberry non era contento. Il commediografo Picard, che faceva parte di quell'Accademia di cui non era riuscito a far parte Molière, faceva rappresentare Les deux Philibert all'Odèon, sul cui frontone i segni delle lettere tolte lasciavano ancora leggere distintamente: Théâtre de l'Impératrice. Si prendeva partito prò o contro Cugnet di Montarlot. Fabvier era fazioso; Bavoux era rivoluzionario. Il libraio Pélicier pubblicava un'edizione di Voltaire sotto questo titolo: Oeuvres de Voltaire, de l'Académie française. «Questo serve ad attirare i compratori», diceva quell'ingenuo editore. L'opinione generale era che Charles Loyson fosse il genio del secolo: l'invidia incominciava a morderlo, segno di gloria; si faceva su di lui questo verso: Même quand Loyson vole, on sent qu'il a des pattes. [Anche quando vola, si sente che Loyson ha le zampe.] Il cardinale Fesch si rifiutava di dimettersi. Monsignor de Pins, arcivescovo di Amasie, amministrava la diocesi di Lione. La questione tra la Svizzera e la Francia per la valle di Dappes incominciava con una memoria del capitano Dufour, poi generale. Saint-Simon, ignorato, costruiva il suo sogno sublime. C'era all'Accademia delle Scienze un Fourier celebre, che la posterità ha dimenticato, e in una certa soffitta un Fourier oscuro di cui l'avvenire si ricorderà. Lord Byron incominciava a farsi conoscere: una nota a un poema di Millevoye l'annunciava alla Francia con queste parole: un certain lord Baron. David d'Angers si provava a sbozzare il marmo. L'abate Caron parlava con lode, in una piccola riunione di seminaristi, nel chiasso cieco del vicolo delle Feuillantines, d'un prete sconosciuto chiamato Félix Robert, il quale più tardi divenne Lamennais. Una cosa che fumava e faceva rumore sulla Senna e sbatteva l'acqua come un cane che nuoti, andava e veniva sotto le finestre delle Tuileries, dal Pont Royal al Pont Louis XV: era un meccanismo buono a poco, una specie di giocattolo, il sogno di un inventore visionario, un'utopia; un battello a vapore. I parigini guardavano questa inutilità con indifferenza. De Vaublanc, riformatore dell'Istituto per colpo di Stato, alcuni decreti e un'infornata, autore di molti accademici, dopo averne fatti tanti non poteva arrivare a esserlo lui. Il faubourg Saint-Germain e il pavillon Marsan si auguravano prefetto di polizia Delaveau, a causa della sua devozione. Dupuytren e Récamier litigavano nell'anfiteatro della scuola di Medicina e minacciavano di prendersi a pugni a proposito della divinità di Gesù Cristo. Cuvier, con un occhio sulla Genesi e un altro sulla natura, si sforzava di piacere alla reazione bigotta mettendo i fossili d'accordo con testi sacri e facendo accarezzare Mosè dai mastodonti. François de Neuf-château, lodevole cultore della memoria di Parmantier, faceva mille sforzi perché pomme de terre si potesse pronunziare Parmantier, e non ci riusciva. L'abate Grégoire, e vescovo, e membro della Convenzione, e senatore, era passato nelle polemiche realiste allo stato di «infame Grégoire». Questa locuzione che adoperiamo, cioè: passare allo stato di, era denunciata come neologismo da Royer Collard. Si poteva distinguere ancora per la sua bianchezza sotto il terzo arco del Pont de Jena la pietra nuova con la quale due anni prima si era tappato il foro da mina fatto da Blùcher per far saltare il ponte. La giustizia giudicava come reo un uomo, che vedendo entrare il conte d'Artois in Notre-Dame, aveva detto ad alta voce: «Perdio! rimpiango il tempo in cui vedevo Bonaparte e Talma entrare a braccetto al Bal Sauvage». Frase sediziosa. Sei mesi di prigione. C'erano poi dei traditori che si mostravano senza vergogna: uomini che erano passati al nemico alla vigilia della battaglia non nascondevano i favori ricevuti e camminavano sfacciatamente alla luce del sole nel cinismo delle loro ricchezze e delle loro dignità; i disertori di Ligny e di Quatre-Bras, nel disordine delle loro turpitudini pagate, mostravano a nudo il loro servilismo monarchico, dimenticando ciò che in Inghilterra sta scritto sui muri esterni dei Water-closet pubblici: Please adjust your dress before leaving [Abbottonatevi prima di uscire]. Ecco, alla rinfusa, ciò che resta ancora a galla di quell'anno 1817, oggi dimenticato. La storia trascura quasi sempre tutti questi particolari, e non può fare altrimenti senza perdersi nell'infinito. Pertanto questi particolari che a torto si dicono piccoli (non ci sono piccoli fatti nella storia, come non ci sono piccole foglie nella vegetazione), sono utili. La faccia dei secoli si compone delle varie fisionomie degli anni. In quell'anno 1817 quattro giovani parigini fecero «una bella burla». II. Doppio quartetto Questi parigini erano uno di Tolosa, uno di Limoges, il terzo di Cahors e il quarto di Montauban; ma erano studenti, e chi dice studente dice parigino; studiare a Parigi equivale a esserci nato. Erano giovanotti insignificanti, tutti hanno veduto dei tipi come loro: quattro giovanotti qualunque, né buoni né cattivi, né sapienti né ignoranti, né di genio né imbecilli; belli di quell'amabile Aprile che si chiama vent'anni. Quattro Oscar2 qualunque, poiché in quel tempo gli Arturi non esistevano ancora. «Bruciate per lui i profumi d'Arabia», diceva la romanza, «Oscar s'avanza, Oscar ti vedrò!» L'eleganza veniva dalla Scandinavia e dalla Caledonia; soltanto più tardi doveva prevalere il genere inglese puro e il primo degli Arturi, Wellington, aveva appena appena vinto la battaglia di Waterloo. Questi nostri Oscar si chiamavano uno Félix Tholomyès, di Tolosa; l'altro Listolier, di Cahors; l'altro Fameuil, di Limoges; l'ultimo Blachevelle, di Montauban. Naturalmente ognuno aveva la sua amante. Blachevelle amava Favourite, così chiamata perché era andata in Inghilterra; Listolier adorava Dahlia, che aveva preso come nome di battaglia il nome d'un fiore; Fameuil idolatrava Zéphine, Tholomyès aveva Fantine, detta la bionda per i suoi bei capelli color del sole. Favourite, Dahlia, Zéphine e Fantine erano quattro belle ragazze profumate e allegre, ancora un po' operaie, le quali non avendo per i loro amoretti abbandonato del tutto il loro ago, conservavano sul loro visetto un resto della serenità che dà il lavoro e nell'anima quel fiore di onestà che nella donna sopravvive alla prima caduta. Una di loro quattro si chiamava la giovane, perché era la minore, e una si chiamava la vecchia. La vecchia aveva ventitré anni. Per non celar nulla, le tre prime erano più sperimentate, più noncuranti e più avviate nel turbine della vita di Fantine, la Bionda, che era alla sua prima illusione. Dahlia, Zéphine, e soprattutto Favourite non avrebbero potuto dire altrettanto. Il loro romanzo, sebbene appena incominciato, era già abbastanza ricco di episodi, e l'amante che nel primo capitolo si chiamava Adolphe, diventava Alphonse nel secondo, Gustave nel terzo. Povertà e civetteria sono due consiglieri fatali; una maltratta, l'altra lusinga; e le belle ragazze del popolo le hanno tutte due ai lati, che parlano loro alle orecchie, ciascuna a suo modo. Quelle anime mal custodite ascoltano. Se cadono, sono lapidate dal mondo. Le schiacciano con lo splendore di tutto ciò che è immacolato e inaccessibile. Ma ahimè! Se la Jungfrau avesse fame? Favourite, essendo stata in Inghilterra, godeva l'ammirazione di Zéphine e Dahlia. Aveva avuto assai presto una casa tutta sua. Suo padre era un vecchio professore di matematica, celibe, brutale e fanfarone, che sebbene avanti con gli anni andava a dar lezioni per le case. Questo professore, da giovane, vedendo un giorno l'abito d'una cameriera impigliarsi a un parafuoco, era rimasto innamorato dell'avventura. E così era nata Favourite. Essa incontrava di tanto in tanto suo padre, che la salutava. Una mattina, una vecchia dall'apparenza di beghina era entrata in casa sua e le aveva detto: «Mi riconoscete, signorina?». «No.» «Sono vostra madre.» Poi la vecchia aveva aperto la credenza, aveva bevuto e mangiato, aveva fatto portar su un materasso suo e s'era installata lì. Questa madre borbottona e bigotta non parlava mai a Favourite, restava ore intere senza fiatare; a colazione, a pranzo, a cena mangiava per quattro, e scendeva a far conversazione dal portiere, dove diceva male di sua figlia. Ciò che aveva inclinato Dahlia verso Listolier, e verso altri forse, verso l'ozio soprattuto, era l'avere delle graziosissime unghie rosa. Come lavorare con delle unghie così belle? La ragazza che vuol restare virtuosa non deve avere compassione delle sue mani. Quanto a Zéphine, aveva conquistato Fameuil per il suo modo capriccioso e carezzevole di dire: «Sissignore». I giovanotti erano compagni, le ragazze erano amiche. Questo genere di amori è sempre accompagnato da questo genere di amicizie. Saggio e filosofo son due cose diverse: e la prova è che, fatta ogni riserva sopra queste famigliole di contrabbando, Favourite, Zéphine e Dahlia erano delle ragazze filosofe, e Fantine era una ragazza saggia. Saggia si dirà; e Tholomyès? Salomone risponderebbe che l'amore fa parte della saggezza. Noi ci limitiamo ad assicurare che l'amore di Fantine era un primo amore, un amore unico, un amore fedele. Era l'unica delle quattro alla quale uno solo desse del tu. Fantine era una di quelle creature come ne sbocciano, per così dire, in fondo al popolo. Uscita dal più insondabile spessore dell'ombra sociale, aveva sulla fronte il marchio dell'anonimo e dello sconosciuto. Era nata a Montreuil-sur-mer. Da quali genitori? Chi lo potrebbe dire? Non aveva mai conosciuto né padre né madre. Al tempo in cui nacque era ancora in piedi il Direttorio. Si chiamava Fantine. Perché Fantine? Perché nessuno l'aveva mai chiamata diversamente. Nessun nome di famiglia perché non ne aveva. Nessun nome di battesimo perché non c'era la chiesa a darglielo. Si chiamò come piacque al primo passante che la incontrò piccolina a piedi nudi per la strada. Ricevette un nome come riceveva l'acqua delle nubi sulla testa quando pioveva. La chiamarono la piccola Fantine. Nessuno ne sapeva di più. Questa creatura umana era entrata nella vita così. A dieci anni Fantine lasciò la città e si mise a servizio presso certi possidenti dei dintorni. A quindici anni, venne a Parigi a «cercare fortuna». Fantine era bella e restò pura più che potè. Era una graziosa bionda con degli splendidi denti. Aveva oro e perle per dote, ma il suo oro era tutto nella testa e le sue perle tutte nella bocca. Lavorava per vivere; poi, sempre per vivere, poiché anche il cuore ha fame, amò. Amò Tholomyès. Amoretto per lui, passione per lei. Le vie del quartiere latino piene del formicolio degli studenti e delle sartine videro il principio di questo sogno. Fantine, in quel labirinto della collina del Panthéon dove tante avventure si annodano e si snodano, aveva fuggito per molto tempo Tholomyès; ma in maniera da incontrarlo sempre. C'è infatti una maniera di evitare che rassomiglia assai al cercare. A farla corta, l'egloga nacque e si svolse. Blachevelle, Listolier e Fameuil formavano una specie di gruppo di cui Tholomyès era il capo. Era lui lo spirito animatore della brigata. Tholomyès era il prototipo del vecchio studente di una volta: era ricco; aveva quattromila franchi di rendita; quattromila franchi di rendita sono uno splendido scandalo sul Mont Saint-Geneviève. Tholomyès era un crapulone di trent'anni malissimo conservato. Era rugoso e sdentato: mostrava una calvizie incipiente di cui egli stesso senza rammarico soleva dire: cranio a trenta, ginocchia a quaranta. Digeriva mediocremente e gli era anche venuto un occhio lacrimoso. Ma a misura che la sua giovinezza si spegneva, lui accendeva la sua allegria; sostituiva i suoi denti con dei lazzi, i suoi capelli con la gioia, la sua salute con l'ironia, e il suo occhio piagnucoloso rideva di continuo. Era disfatto, ma tutto in fiore ugualmente. La sua giovinezza, costretta a far fagotto molto prima del tempo, si ritirava in ottimo ordine, ridendo a crepapelle: era tutto fuoco. Gli avevano rifiutato una commedia al Vaudeville. Faceva qua e là dei versi qualunque. Inoltre, dubitava con grande superiorità di ogni cosa, gran forza questa agli occhi dei deboli. Dunque, essendo ironico e calvo, era il capo della brigata. Iron è una parola inglese che vuol dire ferro. Avrà questa derivazione forse la parola ironia? Un giorno Tholomyès prese da un canto gli altri tre, fece un gesto da oracolo e disse: «È ormai un anno che Fantine, Dahlia, Zéphine e Favourite ci domandano una sorpresa. L'abbiamo anche solennemente promessa. Ce ne parlano sempre, a me specialmente. Come a Napoli le donnette gridano a San Gennaro: "Faccia gialluta, fa 'o miracolo!", così le nostre belle mi dicono sempre: "Tholomyès, quando partorisci la tua sorpresa?". E nello stesso tempo i nostri parenti ci assediano di lettere. Siamo tra due fuochi. Mi sembra venuto il momento di decidere». E qui Tholomyès abbassò la voce, e articolò misteriosamente qualcosa di così gaio che una lunga, entusiasta risata uscì all'unisono dalle quattro bocche, e Blachevelle gridò: «Questa è un'idea, perbacco!». Videro un caffeuccio pieno di fumo; vi entrarono, e il resto del loro conciliabolo si perse nell'ombra. Il risultato di quel conciliabolo tenebroso fu una splendida gita di piacere che ebbe luogo la domenica successiva e alla quale i quattro giovani invitarono le quattro ragazze. III. Quattro a quattro Quella che era una scampagnata di studenti e di sartine quarantacinque anni fa, oggi non è facile immaginarselo. Parigi non ha più gli stessi dintorni: l'aspetto di quella che potremmo chiamare la vita circumparigina è del tutto cambiato da un mezzo secolo; dove c'era la carrozzella, c'è oggi il vagone; dove c'era la chiatta, oggi c'è il battello a vapore; si parla adesso di Fécamp, come si diceva allora Saint-Cloud. La Parigi del 1862 è una città che ha la Francia per circondario. Le quattro coppie fecero coscienziosamente tutte le pazzie campestri allora possibili. Incominciavano le vacanze ed era una calda, splendida giornata d'estate. La vecchia, Favourite, la sola che sapesse scrivere, aveva scritto a nome di tutte quattro questo a Tholomyès: «C'est une honneur de sortir de bonne heure»3. Perciò si levarono tutti alle cinque del mattino. Poi andarono a Saint-Cloud in calessino, ammirarono la cascata secca e dissero: «Questa dev'essere bellissima quando c'è acqua!». Fecero colazione alla Tête-Noire, dove Castaing non era ancora passato, si regalarono una partita agli anelli nella rotonda del gran bacino; salirono alla lanterna di Diogene; giocarono qualche moneta alla roulette del Pont de Sèvres; intrecciarono mazzi di fiori a Puteaux; comprarono degli zufoli a Neuilly, mangiarono ovunque pasticcini di frutta, furono interamente felici. Le ragazze saltellavano e cinguettavano come capinere scappate di gabbia. Era un delirio. Ora l'uno, ora l'altro dei giovani si buscava da loro qualche piccolo scappellotto. Mattinale ebbrezza della vita! Adorabili anni! L'ala delle libellule freme. Oh! chiunque siate, vi ricordate? Avete mai camminato nella macchia torcendo i rami per preservare una bella testolina che vi seguiva? Avete mai fatto uno scivolone sopra qualche scarpata bagnata dalla pioggia con una donna amata che vi trattiene per la mano gridando: «Oh! le mie scarpette nuove! come sono ridotte!». Diciamo subito che questa allegra contrarietà della pioggia mancò alla lieta brigata, benché Favourite partendo avesse detto: «Le lumache passeggiano per i sentieri, ragazzi: segno di pioggia». Tutte e quattro erano follemente graziose. Un buon vecchio poeta classico, allora in voga, un buon uomo che aveva la sua Eleonora, il cavalier de Labouì'sse, andandosene quel giorno per i castagneti di Saint-Cloud le vide passare verso le dieci del mattino; gridò subito: «Ce n'è una di troppo», pensando alle Grazie. Favourite, l'amica di Blachevelle, la vecchia di ventitré anni, correva avanti sotto i grandi rami verdi; saltava i fossati, si buttava pazzamente nelle macchie, e presiedeva a quella gaiezza con una diavoleria da giovane faunessa. Zéphine e Dahlia, che il caso aveva fatto belle in modo che, stando vicine, si avvantaggiavano e si completavano a vicenda, non si lasciavano mai, più per civetteria che per amicizia, e appoggiate una all'altra prendevano delle pose all'inglese; erano venuti alla luce i primi Keepsakes, ed era già di moda la malinconia per le donne come più tardi il byronismo per gli uomini. I capelli del bel sesso incominciavano a farsi piangenti, perciò Zéphine e Dahlia portavano dei morbidi riccioli. Listolier e Fameuil, impegnati in una lunga discussione sui loro professori, spiegavano a Fantine la differenza che passava tra Delvincourt e Blondeau. Blanchevelle sembrava essere stato creato appositamente per portare la domenica sul braccio lo scialle ricamato di Favourite. Tholomyès seguiva per ultimo dominando il gruppo. Era allegrissimo, ma si sentiva in lui l'autorità, c'era un po' di dittatura sotto la sua giovialità: il suo ornamento principale erano un paio di pantaloni a gamba d'elefante, di nankin, con una staffetta di treccia di rame; aveva in mano una magnifica canna d'India del valore di duecento franchi, e poiché si credeva tutto permesso, portava in bocca una strana cosa chiamata sigaro. Per lui non v'era nulla di sacro: osava perfino fumare. «Straordinario quel Tholomyès», dicevano gli altri con venerazione. «Che pantaloni! Che energia!» Quanto a Fantine, era la gioia. I suoi denti splendidi avevano evidentemente ricevuto da Dio la missione di ridere. Portava più volentieri in mano che in testa il cappello di paglia dai lunghi nastri bianchi. I suoi abbondanti capelli biondi, desiderosi di svolazzare, spesso cadevano e bisognava riappuntarli continuamente: sembravano fatti per la fuga di Galatea sotto i salici. Le sue labbra rosa chiacchieravano soavemente. Gli angoli della sua bocca, voluttuosamente rialzati come nelle antiche maschere d'Erigone, parevano voler incoraggiare gli audaci: ma le sue lunghe ciglia piene d'ombra si abbassavano discretamente su questa baldanza della metà inferiore del volto come per dire: «alto là!». Tutto il suo vestito aveva un non so che di fiammeggiante e di sonoro. Portava un abito di barège color malva; degli stivaletti a coturno color mordoré, i cui nastri formavano delle X sulle sue fini calze bianche traforate, e una di quelle giacchette di mussolina, invenzione marsigliese il cui nome canezou è una storpiatura di quinze août4 pronunziato alla Canebière, e sta per bel tempo, calore, mezzogiorno. Le altre tre, meno timide, come abbiamo detto, erano molto scollate, che d'estate e sotto cappelli coperti di fiori è molto grazioso e attraente: ma accanto a queste arditezze, il canezou della bionda Fantine con le sue trasparenze e le sue reticenze, nascondendo e mostrando al tempo stesso, sembrava una furberia della decenza, e la famosa corte d'amore presieduta dalla viscontessa di Cette dagli occhi verdi come il mare, avrebbe forse dato il premio della civetteria a quel canezou che concorreva per la castità. Il più ingenuo qualche volta è il più furbo. Luminosa di viso, delicata di profilo, gli occhi di un turchino cupo, le palpebre spesse, i piedi arcuati e piccoli, i polsi e le caviglie ammirevoli, la pelle bianca che traspariva qua e là un azzurro rameggiare di vene, la guancia fresca e infantile, il collo robusto delle Giunoni eginetiche, la nuca forte e flessibile, le spalle che parevano modellate da Coustou, con nel mezzo una voluttuosa fossetta visibile attraverso la mussolina; una gaiezza un po' pensierosa; un insieme scultoreo e squisito: tale era Fantine; si indovinava sotto quei veli e quei nastri una statua, e in quella statua un'anima. Fantine era bella senza troppo saperlo. I rari sognatori, misteriosi sacerdoti del bello, che silenziosamente confrontano tutto alla perfezione, avrebbero ravvisato in quella povera operaia, sotto la trasparenza della grazia parigina, l'antica sacra eufonia. Quella figlia dell'ignoto pareva di nobili origini: aveva quelle due specie di bellezze che sono il ritmo e lo stile. Lo stile è la forma ideale, il ritmo ne è il movimento. Abbiamo detto che Fantine era la gioia; Fantine era anche il pudore. Un osservatore che l'avesse studiata attentamente, avrebbe veduto in lei, attraverso tutte le ebbrezze dell'età, della stagione e dell'amore, una invincibile espressione di ritegno e di modestia. Era come sempre turbata, di quel casto turbamento che separa Psiche da Venere. Fantine aveva le lunghe dita candide e affilate della vestale che smuove la cenere del fuoco sacro con uno spillone d'oro. Benché a Tholomyès non avesse rifiutato nulla, come purtroppo vedremo, il suo volto, nel riposo, era sovranamente verginale. In certi momenti una specie di dignità seria e quasi austera la invadeva, e nulla era così singolare e impressionante come vedere la sua gaiezza estinguersi d'un tratto e il raccoglimento succedere all'espansione senza nessun trapasso. Questa subitanea gravità, talvolta severissima, rassomigliava allo sdegno di una dea. La fronte, il naso, il mento offrivano quell'equilibrio di linee diverso dall'equilibrio delle proporzioni, da cui risulta l'armonia del viso: nell'intervallo così caratteristico che separa la base del naso dal labbro superiore, aveva quella piega impercettibile e soave, segno misterioso della castità che rese Barbarossa innamorato d'una Diana trovata negli scavi di Icona. L'amore è una colpa, sia pure: ma Fantine era l'innocenza che si solleva al di sopra della colpa. IV. Tholomyès è così allegro che canta una canzone spagnola Quella giornata fu tutta un'aurora. L'intera natura sembrava essere in vacanza e ridere. I prati di Saint-Cloud imbalsamavano l'aria, il respiro della Senna faceva tremolare le foglie; i rametti gesticolavano nel vento; le api saccheggiavano i gelsomini; una legione di farfalle svolazzava sulle achillee, i trifogli e le folliavene; vagavano nell'augusto parco del re di Francia torme di vagabondi: gli uccelli. Le quattro allegre coppie, in mezzo al sole, ai campi, ai fiori, agli alberi, risplendevano. E in questa comunanza paradisiaca, parlando, cantando, correndo, danzando, cacciando le farfalle, cogliendo le campanule, bagnandosi le calze rosa traforate nell'erba alta, le ragazze andavano fresche, pazze, senza malizia alcuna, ricevendo tutte un po' qua un po' là i baci di tutti, eccettuata Fantine, chiusa nella sua vaga resistenza pensierosa e indefinibile e veramente innamorata. «Tu», le diceva Favourite, «hai sempre l'aria di pensare ad altro.» Questa è gioia. Questo passare di coppie felici è un richiamo profondo alla vita e alla natura, e da ogni cosa fa scaturire la carezza e la luce. C'era una volta una fata che fece i prati e gli alberi appositamente per gli innamorati. Da qui l'eterna usanza degli amanti di andarsene per boschetti, che durerà finché ci saranno studenti e boschetti. Da qui la popolarità della primavera tra i pensatori. Il patrizio e l'operaio, il duca, il pari e l'azzeccagarbugli, la gente della corte e i cittadini, tutti sono devoti a questa fata. Si ride, ci si acchiappa, c'è nell'aria un chiarore di apoteosi; che gran trasfigurazione, amare! Gli scrivani dei notai diventano dèi. E i piccoli gridi, gli inseguimenti sull'erba, gli allacciamenti improvvisi e quei gerghi che son melodie, quelle adorazioni che si mostrano nella maniera di dire una sillaba, quelle ciliege che passano da una bocca all'altra, tutto questo fiammeggia e trascolora in una gloria celeste. Le belle ragazze fanno un amabile spreco di se stesse; credono che quell'ora debba durare eterna. I filosofi, i poeti, i pittori, guardano queste estasi e non sanno che fare, tanto rimangono abbagliati. «La partenza per Citera!», esclama Watteau; Lancret, il pittore dei borghesi, contempla i suoi protagonisti rapiti nell'azzurro, Diderot apre le braccia a tutti questi amoretti, e D'Urfé vi immischia i druidi. Dopo la colazione, le quattro coppie erano andate a vedere in quella che si chiamava allora l'aiolà del re, una pianta arrivata di fresco dall'India, il cui nome non ricordiamo in questo momento, e che in quel tempo attirava tutta Parigi a Saint-Cloud; era un bizzarro e grandioso arboscello di lungo fusto con un ciuffo di innumerevoli rametti filiformi, arruffati, senza foglie, coperti da migliaia di roselline bianche: così sembrava una capigliatura infiorata: c'era sempre una gran folla di gente ad ammirarlo. Veduto l'arbusto, Tholomyès aveva gridato: «Offro una corsa sugli asinelli!». E combinato il prezzo con un asinaio, erano ritornati per Vauves e Issy. A Issy un incidente. Il parco, Bene Nazionale posseduto allora dal fornitore di viveri Bourguin, per fortuna era aperto. Passarono il cancello; visitarono nella grotta il fantoccio anacoreta; sperimentarono qualche piccolo effetto misterioso del gabinetto degli specchi, tranello lascivo, degno di un satiro divenuto milionario, o di un Turcadet mutato in Priapo. Poi avevano dato mano alla grande altalena attaccata ai due castagni resi celebri dall'abate di Bernis. Mentre dondolavano una dopo l'altra le loro belle, in mezzo a un allegro svolazzare di sottane che avrebbe ispirato Greuze, il tolosano Tholomyès, un po' spagnolo perché Tolosa di Francia è cugina di Tolosa di Spagna, cantava, sopra una mesta aria, la vecchia canzone gallega, probabilmente ispirata da qualche bella ragazza, lanciata a tutta forza su un'altalena, tra due alberi: Soy de Badajoz Amor me llama Toda mi alma Es en mis ojos Porque enseñas A tus pjernas5. Solo Fantine non volle saperne dell'altalena. «Non mi piacciono tutte queste arie», mormorò con una certa asprezza. Lasciati gli asini, una nuova gioia: si passò la Senna in chiatta, e da Pany, a piedi, arrivarono alla barriera dell'Étoile. Erano svegli dalle cinque del mattino, ma via! «non c'è stanchezza la domenica!», diceva Favourite; «la domenica la fatica non stracca». Verso le tre del pomeriggio le quattro coppie, ebbre di felicità, si precipitavano giù dalle montagne russe, edificio singolare che occupava allora le alture di Beaujon, e il cui profilo serpeggiante si vedeva sopra gli alberi degli Champs-Elysées. Di tanto in tanto Favourite gridava: «E la sorpresa? voglio la sorpresa!». «Pazienza», rispondeva Tholomyès. V. Da Bombarda Esaurite le montagne russe, avevano pensato al pranzo; l'allegra brigata finalmente un po' stanca aveva gettato l'ancora nell'osteria Bombarda, succursale di quella famosa trattoria Bombarda che aveva allora l'insegna in rue de Rivoli, accanto al passage Delorme. Una camera grande ma brutta, con un'alcova e un letto in fondo (si erano dovuti accontentare, dato il gran pienone domenicale); due finestre da cui si poteva contemplare attraverso gli olmi il fiume e la passeggiata; un magnifico raggio d'agosto che batteva sulle finestre; due tavole: una carica di mazzi di fiori, mescolati a cappelli maschili e femminili; l'altra, circondata dalle quattro coppie, ingombra di piatti, di bicchieri, di bottiglie; brocche di birra e fiaschi di vino; poco ordine sulla tavola, qualche disordine sotto; dice Molière: Ils faisaient sous la table Un bruit, un trique-trac de pieds épouvantable.6. Ecco a che punto era la scampagnata incominciata alle cinque del mattino, verso le quattro e mezza del pomeriggio. Il sole declinava, l'appetito finiva. Gli Champs-Elysées, pieni di sole e di folla, erano tutti luce e polvere, le due cose di cui si compone la gloria. I cavalli di Marly, quei blocchi di marmo che sembravano nitrire, caracollavano sopra nubi d'oro. Le carrozze andavano e venivano. Uno squadrone di magnifiche guardie del corpo, preceduto dalle trombe, discendeva l'avenue de Neuilly. Sulla cupola delle Tuileries sventolava la bandiera bianca, leggermente tinta di rosa dal sole. Place de la Concorde, ritornata place Louis XV, rigurgitava di gente contenta che passeggiava. Molti portavano il fiordaliso d'argento sospeso al nastro bianco marezzato, che nel 1817 non era ancora del tutto scomparso dagli occhielli degli abiti. Qua e là, in mezzo a cerchi di gente che applaudiva, qualche gruppo di bambine cantava a squarciagola una canzoncina borbonica allora celebre, destinata a fulminare i Cento Giorni, che aveva per ritornello: Rendez-nous notre père de Gand, / Rendez-nous notre père. [Ridateci nostro padre da Gand, / ridateci nostro padre.] Una ressa di gente dei sobborghi vestita a festa, alcuni con fiordaliso come i borghesi, sparsa nel Gran Carré e nel Carré Marigny, giocavano agli anelli, girando sui cavalli di legno: altri bevevano; alcuni erano apprendisti tipografi, portavano dei cappelli di carta e ridevano per dieci. Tutti erano allegri. Era senza dubbio un tempo di pace e di profonda sicurezza realista: era il tempo in cui il rapporto segreto e speciale del prefetto di polizia Anglès al re sui sobborghi di Parigi terminava con queste parole: «Tutto ben considerato, sire, non c'è nulla da temere da questa gente. Sono indifferenti e indolenti come gatti. Il basso popolo delle provincie è turbolento, ma quello di Parigi no. Sono piccoli uomini, sire, e ce ne vogliono due, uno sull'altro, per fare uno dei nostri granatieri. Non c'è da temere nulla dal popolaccio della capitale. È da notarsi che la statura è ancora diminuita da cinquant'anni a questa parte in questa popolazione; il popolo dei sobborghi di Parigi è più piccolo di prima della Rivoluzione. Non è affatto pericoloso. Insomma, sono della buona canaglia». Che un gatto possa cambiarsi in leone, i prefetti di polizia non lo credono possibile; ma tuttavia può essere, ed è appunto questo il miracolo del popolo di Parigi. Il gatto, del resto così disprezzato dal conte Anglès, era invece stimatissimo nelle antiche repubbliche; incarnava ai loro occhi la libertà, e come per riscontro alla Minerva attera del Pireo, c'era sulla piazza di Corinto il colosso bronzeo di un gatto. La polizia ingenua della Restaurazione vedeva troppo «roseo» il popolo di Parigi. Non è della «buona canaglia» come credeva Anglès. Il parigino sta al francese come l'ateniese stava al greco: nessuno dorme meglio di lui, nessuno è più francamente frivolo e pigro di lui, nessuno pare che dimentichi meglio di lui; ma non bisogna fidarsi; è capacissimo di lasciar correre, ma, quando vede un miraggio di gloria, diventa capace di ogni specie di furia. Dategli una picca e farà il 10 agosto; dategli un fucile e avrete Austerlitz. È il punto d'appoggio di Napoleone e la risorsa di Danton. Si tratta della patria? si arruola. Si tratta della libertà? disfa i selciati. Attenti! I suoi capelli pieni di collera sono epici; la sua blusa diventa una clamide. Attenti! Della prima rue Grénetat che gli capita sotto mano, farà delle forche caudine. Se suona l'ora del pericolo, quel piccolo abitante dei sobborghi diventerà grande e guarderà con un'occhio terribile; il suo respiro diventerà tempesta e uscirà da quel povero petto debole tanto vento da smuovere le vette delle Alpi. Si deve ai popolani di Parigi se la Rivoluzione, insieme agli eserciti conquista l'Europa. Il canto è la sua gioia. Proporzionate la sua canzone alle sue forze, e vedrete. Finché ha per ritornello la Carmagnole si accontenta di buttare giù Luigi XVI; ma fategli cantare la Marsigliese e libererà il mondo. Scritta questa nota in margine al rapporto di Anglès, ritorniamo alle nostre quattro coppie. Il pranzo, come abbiam detto, stava per finire. VI. Capitolo dove ci si adora I discorsi della tavola e quelli dell'amore sono ugualmente inafferrabili; i discorsi d'amore sono nubi, quelli di tavola sono fumo. Fameuil e Dahlia canterellavano; Tholomyès beveva; Zéphina rideva, Fantine sorrideva. Listolier soffiava in una trombetta di legno comprata a Saint-Cloud. Favourite guardava teneramente Blachevelle, e diceva: «Blachevelle, ti adoro!». Allora Blachevelle chiese: «Che cosa faresti, Favourite, se non ti amassi più?». «Io?», gridò. «Ah! non dire queste cose, nemmeno per ridere! Se tu smettessi di amarmi, io ti salterei addosso, ti graffierei, ti strigherei, ti affogherei, ti farei arrestare.» Blachevelle sorrise con la fatuità voluttuosa di un uomo carezzato nel suo amor proprio. E Favourite riprese: «Sì, griderei, chiamerei le guardie! Ah, sì! senza scrupoli! Canaglia!». Blachevelle, estasiato, si gettò all'indietro sulla sedia e chiuse orgogliosamente gli occhi. Dahlia, mangiando ancora, disse sottovoce a Favourite in mezzo al fracasso: «Gli vuoi un gran bene al tuo Blachevelle?». «Io? Non lo posso soffrire», rispose Favourite raccattando una forchetta. «È avaro. Io voglio bene a un ragazzo che abita di fronte a casa mia. È bello quel ragazzo, lo conosci? Si vede che dovrà diventare un attore. Appena rincasa, la madre sua dice: "Ah! Dio mio! ecco finita la pace. Ecco che incomincia a gridare. Figlio mio, mi rompi la testa!". Perché lui va per tutta la casa, nei solai, nei buchi scuri, più in alto che può, e là comincia a cantare, a declamare o che so io. Lo si sente fino giù in strada. Guadagna già venti soldi al giorno da un procuratore a scrivere cavilli legali. E figlio di un vecchio cantore di Saint-Jacques du-Haut-Pas. Ah! è proprio per bene. Anche lui mi adora: un giorno che mi vide fare la pasta per le frittelle, mi disse: "Signorina, fate delle frittelle con i vostri guanti e io le mangerò". Certe cose non le possono dire altro che gli artisti. Ah! è proprio simpatico. Io sono sul punto di diventare matta per quel ragazzaccio. Ma intanto ho detto a Blachevelle che lo adoro. Come so mentire! Eh? Che bugiarda!»Favourite fece una breve pausa, poi continuò: «Vedi Dahlia, io sono tanto malinconica. È piovuto tutta l'estate, il vento mi dà ai nervi e non finisce mai, Blachevelle è spilorcio, a malapena si trovano dei piselli mezzi marci al mercato, non si sa che cosa mangiare, mi sento lo spleen, come dicono gli inglesi; il burro poi è così caro! E poi, guarda un po', non pranziamo in questa stanza dove c'è un letto? è un orrore, è una cosa che mi disgusta della vita». VII. Saggezza di Tholomyès Intanto, mentre qualcuno cantava, gli altri chiacchieravano tumultuosamente e tutt'insieme: un gran frastuono. Tholomyès intervenne: «Non parliamo a casaccio né troppo presto», gridò. «Meditiamo, se vogliamo essere brillanti. Troppa improvvisazione vuota bestialmente il cervello. La birra che cade a gocce non fa schiuma. Signori, non abbiate fretta. Gozzovigliamo con maestà; riempiamoci con raccoglimento, festeggiamo lentamente. Non sbrighiamoci troppo. Guardate la primavera: se si affretta troppo è compromessa, cioè gelata. Lo zelo eccessivo perde le pesche e le albicocche. L'eccesso di zelo uccide la grazia e la gioia di ogni buon desinare. Dunque niente zelo, signori! Grimod de la Reynière7 è del parere di Talleyrand.» Una sorda ribellione rumoreggiò nella brigata. «Tholomyès, lasciaci in pace», disse Blachevelle. «Abbasso il tiranno!», disse Fameuil. «Da Bombarda bisogna stare allegri», gridò Listolier. «Tholomyès», fece Blachevelle, «ammira la mia calma.8» «Tu ne sei il marchese», rispose Tholomyès. Questo mediocre gioco di parole fece l'effetto di una pietra in un pantano. Il marchese di Montcalm era un realista allora celebre. Tutte le ranocchie si zittirono. «Amici», gridò Tholomyès, con l'accento di un uomo che riprende il comando, «rimettetevi! Non bisogna accogliere con troppo stupore questo bisticcio di parole caduto dal cielo. Tutto ciò che cade in questo modo dall'alto non è ugualmente degno di rispetto. Il bisticcio è la scoria dello spirito che vola. Le battute cadono dove capita, e lo spirito, sgravato dalla sua stupidaggine, si solleva nell'azzurro. Una macchia biancastra che si forma sulle rocce non impedisce al condor di volare. Lungi da me l'intenzione di insultare i bisticci di parole! io li adoro, ma nella proporzione dei loro meriti e nulla più. Tutto quello che c'è di più augusto, di più sublime, di più bello nell'umanità (e forse anche fuori dell'umanità), non ha sdegnato il gioco di parole. Gesù Cristo ne fece su Pietro, Mosè, Isacco, Eschilo su Polinice, Cleopatra su Ottavio. E notare che questo gioco di parole di Cleopatra precede la battaglia di Azio e che senza quello nessuno si ricorderebbe della città di Toryna, nome greco che significa mestolo. Detto ciò, torno alla mia esortazione. Fratelli, evitate, vi ripeto, lo zelo, la confusione babelica, l'eccesso anche nei frizzi, nelle spiritosaggini, negli scherzi e nei bisticci. Ascoltate me che ho la prudenza di Anfiarao e la calvizie di Cesare. Ci vuole un limite anche per i rebus, come dice il proverbio: Est modus in rebusi E ci vuole un limite anche per i pranzi. Vi piacciono i pasticcini, è vero, signore? Va bene, ma non ne abusate. Anche nei pasticcini ci vuol buon senso e arte. La ghiottoneria punisce il ghiottone. Gula punit gulax. L'indigestione è incaricata dal buon Dio di insegnare la morale agli stomaci. Ricordatevi questo: ognuna delle nostre passioni, anche l'amore, ha uno stomaco, e non bisogna mai riempirlo troppo. In tutte le cose bisogna scrivere in tempo la parola finis, bisogna contenersi, e quando la cosa urge, mettere il catenaccio al proprio appetito, mettere in prigione la fantasia e condursi da soli in guardina. Il saggio è colui che al momento debito sa effettuare il proprio arresto. Abbiate fiducia in me. Perché ho studiato un po' di diritto, come dimostrano i miei esami, perché so la differenza che corre tra la citazione e la causa pendente, perché ho sostenuto una tesi in latino sulla maniera con cui si dava la tortura a Roma al tempo in cui Munazio Demonte era questore del Parricida9, perché sto per essere dottore, a quel che sembra, non è poi assolutamente necessario che io sia un imbecille. Vi raccomando la moderazione nei vostri desideri. Quant'è vero che io mi chiamo Félix Tholomyès, parlo saggiamente. Felice10 colui che quando l'ora è suonata, prende una risoluzione eroica, o abdica come Siila, come Origene!» Favourite ascoltava con profonda attenzione. «Félix! che bel nome», esclamò; «mi piace proprio, deve portare fortuna.» Tholomyès proseguì: «Quirites, gentlemen, caballeros, amici miei! Volete non sentire più stimoli, infischiarvene del letto nuziale e sfidare l'amore? Semplicissimo; ecco la ricetta: limonate, esercizio muscolare a oltranza, lavoro eccessivo; stroncatevi dalla fatica, trascinate dei massi, non dormite, gonfiatevi di bevande nitrose e di decotti di ninfea, gustate emulsioni di papaveri e di agnus castus; condite tutto con una severa dieta, crepate di fame, fate bagni freddi, impiastri d'erbe, applicatevi una camicia di piombo, fate qualche abluzione col liquore di Saturno e i fomenti con l'ossicrato». «Preferisco una bella ragazza!», esclamò Listolier. «Le ragazze!», riprese Tholomyès. «Diffidatene. Guai a chi si abbandona al cuore mutevole di una donna! La donna è perfida e tortuosa. Detesta il serpente per gelosia di mestiere. Il serpente è per lei come la bottega di fronte.» «Tholomyès», gridò Blachevelle, «sei ubriaco!» «Perdio!», rispose Tholomyès. «Allora sii più allegro!», riprese Blachevelle. «Acconsento!», rispose Tholomyès. E colmando il suo bicchiere, si alzò: «Gloria al vino! Nunc te, Bacce, canam! Scusate, signorine, è spagnolo. E la prova, senoras, eccola qui: ogni popolo ha la botte che si merita. Uarroba di Castiglia tiene sedici litri, il cantaro d Alicante dodici, Yalmuda delle Canarie venticinque, il quartino delle Baleari ventisei, la botte dello zar Pietro trenta. Viva dunque questo zar che era grande, e viva la sua botte che era più grande ancora! Signore, un consiglio da amico: ingannatevi, se vi piace. È proprio dell'amore sbagliare. L'amoretto non è fatto per prostrarsi e abbrutirsi come una serva inglese che abbia il callo alle ginocchia. Non è fatto per questo, gli piace errare allegramente. Si è detto: l'errore è umano. Io dico: l'errore è amoroso. Signore, io vi idolatro tutte; Zéphine, Josephine! visetto sbattuto, sareste carina, se non foste stortina. Sembrate un bel viso su cui per sbadataggine, si sia seduto qualcuno. Quanto a Favourite, o ninfe e muse! un giorno che Blachevelle passava il rigagnolo di rue Guérin-Boistean, vide una bella ragazza con le calze bianche, che per saltare metteva in mostra un bel pezzo di gamba. Questo prologo gli piacque, e Blachevelle amò. Quella che amò si chiamava Favourite. O Favourite, tu hai labbra ioniche. C'era un pittore greco chiamato Euforione, soprannominato il pittore delle labbra. Solo quel pittore sarebbe stato degno di dipingere la tua bocca. Senti! prima di te non vi fu mai creatura degna del tuo nome. Tu sei fatta per ricevere il pomo come Venere, o per mangiarlo come Eva. La bellezza incomincia da te. Ho nominato adesso Eva: ebbene, sei tu che l'hai creata. Tu meriti il brevetto d'invenzione di quella bella figliola. O Favourite io smetto di darti del tu perché passo dalla poesia alla prosa. Voi parlavate adesso del mio nome. E una cosa che mi ha commosso: ma comunque, diffidiamo dei nomi. Possono ingannarci. Io mi chiamo Félix e non sono felice. Le parole sono bugiarde. Non dobbiamo accettare ciecamente le indicazioni che ci offrono. Sarebbe un errore scrivere a Liège per avere turaccioli, o a Pau per aver dei guanti11. Miss Dahlia, al vostro posto mi chiamerei Rosa. Il fiore deve avere profumo e la donna deve avere spirito. Di Fantine non dico niente, è una pensierosa, una sognatrice, una meditabonda, una sensitiva; è un fantasma con la forma di ninfa e il pudore di una monaca, che è fuori strada facendo la sartina, ma che si rifugia nelle illusioni e canta e prega e guarda l'azzurro senza sapere bene che cosa vede, né che cosa fa, e cammina così, con gli occhi in alto, in un giardino dove ci son più uccelli di quanti ce ne siano nel mondo intero. O Fantine, attenta: anch'io, Tholomyès, sono un'illusione!... Ma non mi sente nemmeno, la bionda figlia delle chimere! Del resto, tutto in lei è freschezza, soavità, gioventù, dolce chiarezza mattinale. O Fantine, fanciulla degna di chiamarvi Margherita o Perla, siete una donna del più bell'oriente. Signorine! un secondo consiglio: non maritatevi mai; il matrimonio è un innesto che può riuscire bene o male: non rischiate. Ma povero me! che vado cantando? Butto il fiato! Le ragazze sono incurabili per il matrimonio; e tutto ciò che possiamo dire noi saggi non impedirà alle orlatrici di panciotti o di stivaletti di sognare un marito coperto di diamanti. E sia pure: ma, belle mie, ricordatevi questo: mangiate troppo zucchero. Avete un torto solo, quello di rosicchiare lo zucchero. O sesso roditore, i tuoi graziosi dentini bianchi adorano lo zucchero. Ora, ascoltate bene, lo zucchero è un sale. Ogni sale è disseccante. Lo zucchero è il più disseccante di tutti i sali. Pompa attraverso le vene il sangue; da ciò la coagulazione, poi la solidificazione del sangue; da ciò la tubercolosi dei polmoni e la morte. Ed è per questo che il diabete confina con l'etisia. Dunque non rosicchiate lo zucchero e vivrete! E adesso parlo agli uomini. Signori, conquistate senza ritegno. Rubatevi senza rimorsi l'un l'altro le vostre amanti; incrociate le cacce. In amore non esistono amici. Dovunque ci sia una bella donna la guerra è dichiarata. E senza quartiere, guerra a oltranza! Una bella donna è un casus belli; una bella donna è un flagrante delitto. Tutte le invasioni della storia sono state provocate dalle sottane. La donna è il diritto dell'uomo. Romolo ha rapito le sabine. Guglielmo le sassoni, Cesare le romane. L'uomo che non è armato si libra come un avvoltoio sulle amanti degli altri; e io, a tutti quei disgraziati che son vedovi, getto le sublimi parole di Bonaparte all'armata d'Italia: "Soldati, voi non avete nulla. Il nemico ha tutto!"». Tholomyès s'interruppe. «Respira, Tholomyès», disse Blachevelle. Nello stesso tempo Blachevelle, accompagnato da Listolier e da Fameuil, intonò sopra un'aria lamentosa una di quelle canzoni da studenti, composte delle prime parole che capitano, ma ricche di rime e non del tutto vuote di senso come lo stormire dell'albero e il' rumore del vento; canzoni che nascono dal fumo della pipa e si dissipano e dispaiono con lui. Ecco la strofa che servì di risposta all'arringa di Thomolyès: Les pères dindons donnèrent De l'argent à un agent Pour que mon Clermont-Tonnerre Fût fait pape à la Saint-Jean; Mais Clermont ne peut pas être Fait pape, n'étant pas prêtre; Alors leur agent rageant Leur rapporta leur argent12. Questa non era una canzone adatta per calmare l'ardore estemporaneo di Tholomyès; infatti vuotò il bicchiere, lo riempì e ricominciò: «Abbasso la saggezza! dimenticate tutto quello che ho detto. E abbasso la prudenza. Bevo all'allegria! Allegri! Completiamo il nostro corso di diritto colla pazzia e col mangiare a crepapelle. Indigestione e digesto. Che Giustiniano sia il maschio e la Baldoria sia la femmina! Gioia fino in fondo! Vivi, o creazione! Il mondo è un grosso diamante! Io sono felice, gli uccelli sono meravigliosi. Che festa! L'usignolo è un Elleviou13. Estate, io ti saluto. O Luxembourg o Georgiche di rue Madame e dell'allée de l'Observatoire! O fantaccini sognatori! o tutte quelle governanti simpatiche che mentre guardano i bambini si divertono a farne qualcuno per conto loro. Le pampas dell'America mi piacerebbero se non avessi le arcate dell'Odèon. La mia anima vola verso le foreste vergini e le sterminate praterie: là è tutto bello. Le mosche ronzano nei raggi del sole: e il sole starnuta i colibrì... Baciami, Fantine!». Ma si sbagliò, e baciò Favourite. VIII. Morte di un cavallo «Si mangia meglio da Edon che da Bombarda», esclamò Zéphine. «Io invece preferisco Bombarda a Edon», dichiarò Blachevelle, «c'è più lusso. C'è qualche cosa di asiatico. Guardate la sala bassa: che begli specchi al muro.» «Ma io preferisco il lusso nel mio piatto», disse Favourite. Blachevelle insistette. «Guardate i coltelli: da Bombarda hanno il manico d'argento, da Edon di osso. L'argento è più prezioso dell'osso, mi pare.» «Tranne per quelli che hanno la mandibola d'argento!», osservò Tholomyès. In quel momento stava guardando la cupola degli Invalides dalle finestre di Bombarda. Ci fu una pausa. «Tholomyès», gridò Fameuil, «poco fa Listolier e io avevamo una discussione.» «Una discussione è buona», rispose Thomolyès, «una lite però è meglio.» «Discutevamo di filosofia.» «Benissimo.» «Chi preferisci, tu, Descartes o Spinoza?» «Désaugiers»14, disse Tholomyès. E pronunziata questa sentenza, bevve e ricominciò: «Acconsento a vivere ancora. Non è finito tutto sulla terra, una volta che ci è concesso di sragionare. Sia lode agli dèi immortali. Si mente, ma si ride. Si afferma, ma si dubita. L'inatteso sprizza dal sillogismo. È bello. Ci sono ancora quaggiù dei mortali che sanno aprire e chiudere gioiosamente la scatola magica del paradosso. Questo, signore, che voi bevete così tranquillamente è vino di Madera, sappiatelo, sugo purissimo del Coural das Freiras, che è trecentodiciassette tese al di sopra del livello del mare! Attenzione, bevendolo! trecentodiciassette tese! E il signor Bombarda, il magnifico trattore, vi dà queste trecentodiciassette tese per quattro franchi e cinquanta centesimi!». Fameuil interruppe di nuovo: «Tholomyès, le tue opinioni fanno legge. Qual è il tuo autore favorito?». «Ber...» «...quin?» «No: ...choux!»15 E Tholomyès proseguì: «Onore a Bombarda! Sarebbe uguale a Munofide di Elefanta se potesse cogliermi un'almea, e a Tigellione di Cheronea se potesse portarmi un'etera! Perché, o signorine, vi furono dei Bombarda anche in Grecia e in Egitto, come ci fa sapere Apuleio, Ahimè! il mondo è sempre lo stesso! più niente di inedito nella creazione del creatore! Nihil sub sole novum dice Salomone; amor omnibus idem, dice Virgilio, e Carabine sale con Carabin16 sulla chiatta di Saint-Cloud, come Aspasia s'imbarcava con Pericle sulla flotta di Santo. Una parola ancora. Sapete, signore, chi era Aspasia? Benché sia vissuta in un tempo in cui le donne non avevano ancora un'anima, era un'anima; un'anima sfumata dal rosa al purpureo, più calda del fuoco, più fresca dell'aurora; era la prostituta dea. Socrate dentro a Manon Lescaut. Aspasia fu creata per il caso che Prometeo avesse bisogno d'una ganza». Tholomyès, preso l'aire, si sarebbe difficilmente arrestato se un cavallo non fosse cascato nel viale in quel momento. Di botto, carretta e oratore si fermarono. Era una cavalla della Beauce, vecchia, magra, e degna dello scorticatoio, che tirava un carro parecchio pesante. Giunta davanti a Bombarda, la bestia spossata e affranta, aveva rifiutato d'andare più avanti. Questo fatto aveva radunato gente. Appena il carrettiere che bestemmiava e si arrabbiava aveva gridato il sacramentale mâtin! rinforzato dalla relativa implacabile frustata, il povero ronzino era caduto per non più rialzarsi. Al rumore che ne nacque nella piazza, il gaio uditorio di Tholomyès voltò la testa e Tholomyès ne approfittò per concludere la sua allocuzione con questa malinconica strofa: Elle était de ce monde où coucous et carrosses Ont le même destin, Et, rosse, elle a vécu ce que vivent les rosses: L'espace d'un mâtin17. «Povero cavallo», sospirò Fantine. E Dahlia gridò: «Ecco Fantine che si mette a piangere sui cavalli! Si può essere più sciocchi?». In questo momento, Favourite, incrociando le braccia e rovesciando la testa indietro, guardò risolutamente Tholomyès e disse: «Ma insomma? la sorpresa?». «Per l'appunto: è arrivato il momento», rispose Tholomyès. «Signori, l'ora di sorprendere queste fanciulle è suonata. Signore, aspettateci un momento.» «Prima il bacio», disse Blachevelle. «Sicuro, sulla fronte», aggiunse Tholomyès. Ciascuno depose gravemente un bacio sulla fronte della sua amante; poi si diressero verso la porta tutti e quattro in fila, mettendosi un dito sulla bocca. Favourite batté le mani alla loro uscita. «È già divertente», disse. «Non state fuori troppo», mormorò Fantine. «Vi aspettiamo.» IX. Fine gioiosa della gioia Le ragazze, rimaste sole, si misero a coppie alle due finestre, sporgendo le teste e parlandosi da una finestra all'altra. Videro uscire i giovanotti a braccetto, voltarsi, far loro dei segni ridendo e sparire in quella polverosa ressa domenicale, che invade settimanalmente gli Champs-Elysées. «Non state tanto a tornare!», gridò Fantine. «Che cosa ci porteranno?», disse Zéphine. «Sarà una bella cosa di certo», disse Dahlia. «Io vorrei che fosse d'oro», disse Favourite. Ma ben presto furono distratte dai via vai del lungosenna, che distinguevano di dietro gli olmi e che le divertiva moltissimo. Era l'ora della partenza dei postali e delle diligenze. Quasi tutte quelle del Mezzogiorno e dell'Ovest passavano allora dagli Champs-Elysées. Le più seguivano il lungosenna e uscivano dalla barriera di Passy. Ogni minuto qualche grossa vettura dipinta di giallo e di nero, stracarica e sformata dai bauli, dalle valigie e dalle scatole, piena di teste che ben presto sparivano, passava rumorosamente, stritolando il selciato, passando con furia tra la folla con uno scintillio di fucina, una nube di polvere in luogo del fumo. Tutto quel fracasso rallegrava le ragazze. Favourite esclamò: «Che strepito! sembra un monte di catene ambulante». Accadde che una di quelle diligenze che mal si distingueva oltre il fitto degli olmi, si fermasse un momento, poi ripartisse al galoppo. Questo meravigliò Fantine. «Strano!», disse; «credevo che le diligenze non si fermassero mai.» Favourite alzò le spalle. «Questa Fantine è straordinaria! La guardo con curiosità. Si meraviglia delle cose più semplici. Metti caso: io sono un viaggiatore, dico alla diligenza: vado avanti, salirò sul lungosenna quando passate. La diligenza passa, mi vede, si ferma e mi fa salire. Questo succede tutti i giorni. Tu non conosci la vita, figlia mia!» Così trascorse un po' di tempo. Tutto a un tratto Favourite fece un movimento come se si destasse: «Ebbene? e la sorpresa?». «A proposito! la famosa sorpresa?», disse Dahlia. «Stanno molto a tornare!», disse Fantine. Mentre Fantine concludeva questo sospiro, il garzone che li aveva serviti a tavola entrò portando qualcosa che rassomigliava a una lettera. «Che cos'è?», domandò Favourite. Il garzone rispose: «È una carta che quei signori hanno lasciato per loro». «E perché non l'avete portata subito?» «Perché quei signori hanno ordinato che fosse consegnata dopo un'ora», rispose il garzone. Favourite strappò la carta di mano al garzone. Era infatti una lettera. «To'!» disse. «Non c'è indirizzo. Però c'è scritto sopra: QUESTA È LA SORPRESA.» Aprì la lettera frettolosamente e lesse (poiché sapeva leggere): O Amanti nostre! Sappiate che noi abbiamo dei genitori. Genitori, voi non ve ne intendete molto, si chiamano padri e madri nel codice civile, puerile e onesto. Ora questi genitori piangono, questi vecchi ci reclamano, questi buoni uomini e queste buone donne ci chiamano figlioli prodighi, aspettano il nostro ritorno e si offrono di ammazzare per noi i vitelli grassi. Noi obbediamo perchè siamo ragazzi virtuosi. Quando leggerete queste righe cinque focosi cavalli ci staranno trascinando dai nostri babbi e dalle nostre mamme. Noi fichons le champ, come dice Bossuet. Partiamo; anzi, per meglio dire, siamo già partiti. Fuggiamo sulle braccia di Laffitte e sulle ali di Caillard. La diligenza di Tolosa ci salva dall'abisso, e l'abisso siete voi, belle bimbe nostre! Rientriamo nella società, nel dovere, nell'ordine a gran trotto, in ragione di tre leghe all'ora. La patria vuole che diventiamo come tutti gli altri uomini, prefetti, padri di famiglia, guardie campestri e consiglieri di Stato. Venerateci. Ci sacrifichiamo. Piangeteci rapidamente e sostituiteci prestissimo. Se questa lettera vi lacera il cuore, rendetele, la pariglia. Addio. Per quasi due anni vi abbiamo rese felici. Non ce ne serbate rancore. Firmato: BLACHEVELLE FAMEUIL LISTOLIER FÉLIX THOLOMYÈS Post scriptum - Il pranzo è pagato. Le quattro ragazze si guardarono. Favourite fu la prima a parlare: «Ebbene!», esclamò, «è innegabile che la burla è carina». «Molto buffa», disse Zéphine. «Deve essere stato Blachevelle ad avere l'idea», riprese Favourite; «mi piace! Sta' a vedere che adesso che è partito mi innamoro di lui! Sempre così.» «Ma no!», disse Dahlia, «è un'idea di Tholomyes. Si riconosce lontano un miglio!» «Allora, morte a Blachevelle e viva Tholomyes!» «Viva Tholomyes!», gridarono Dahlia e Zéphine. E si misero a ridere di cuore. Fantine rise come le altre. Ma un'ora dopo, quando fu rientrata nella sua camera, scoppiò in lacrime. Era stato il suo primo amore; si era data a quel Tholomyes come a un marito, e la povera ragazza era madre. 1 Mars può significare sia «marzo» sia «Marte». 2 Personaggio di una canzonetta popolare. 3 Intraducibile gioco di parole. Letteralmente tradotto: «È una fortuna uscire di buon'ora». 4 Quindici agosto. 5 Sono di Badajoz / L'amore mi chiama / Tutta l'anima mia / È nei miei occhi / Per insegnare / Alle tue gambe. 6 Facevano sotto la tavola / un rumore, un tric-trac spaventoso di piedi. 7 Letterato e gastronomo francese (1758-1838). 8 Gioco di parole intraducibile; mia calma, in francese, è: mon calme. 9 Ovvero Nerone. 10 Nuovo gioco di parole: Félix / Felice. 11 Liège significa anche sughero, e Pau si pronunzia come peau, pelle. Ciò spiega il gioco di parole intraducibile. 12 I padri tacchini diedero / Denaro a un agente / Perché il signor Clermont-Tonnerre / Fosse fatto Papa per San Giovanni; / Ma Clerraont non può essere / Fatto Papa, non è prete; / Allora l'agente, furioso / Restituì il denaro. 13 Famosissimo cantante dell'epoca. 14 Compositore di canzonette e vaudevilles. 15 Berquin (1747-1791), autore di libri per ragazzi; Berchou (1765-1839), noto giornalista e gastronomo. Chou (pl. choux) vuol dire «cavoletto». 16 Niente di nuovo sotto il sole. - L'amore è lo stesso per tutti. - Carabin significa anche «studente». 17 Era di questo mondo dove carri e carrozze / Hanno uguale destino, / Il ronzino ha vissuto quanto vivono i ronzini, / Lo spazio di un «mâtin». Il gioco di parole è sulla somiglianza di rose (rosa) con rosse (ronzino), e di matin (mattino) con mâtin (bastardo come imprecazione). LIBRO QUARTO Affidare talvolta vuol dire abbandonare I. Una madre ne incontra un'altra C'era nel primo quarto di questo secolo, a Montfermeil, presso Parigi, una specie di bettola che oggi è scomparsa. Questa bettola era condotta da certi Thénardier, marito e moglie. Era situata precisamente nella ruelle du Boulanger. Sopra la porta era inchiodata una tavola, dove era dipinto qualcosa come un uomo che ne portava sulle spalle un altro, e questo aveva delle grandi spalline dorate da generale con delle stelle argentate; certe chiazze rosse volevano figurare il sangue: il resto del quadro era fumo e rappresentava probabilmente una battaglia. Sotto si leggeva la scritta: Al sergente di Waterloo. Nulla di più facile che vedere fermo un carretto o un carrozzino alla porta di un'osteria. Tuttavia il veicolo, o meglio il frammento di veicolo che ingombrava la via davanti alla bettola del sergente di Waterloo, una sera di primavera del 1818, avrebbe certamente attirato, per la sua forma, l'attenzione di un pittore che fosse passato di là. Era la metà anteriore di uno di quei lunghi carri a quattro ruote in uso nei paesi boscosi, che servono a trasportare travi e tronchi d'albero. Questa specie di avantreno si componeva di un massiccio asse di ferro con un perno che tratteneva un pesante timone, sostenuto da due gigantesche ruote. L'insieme appariva tozzo, pesante, sgraziato. Si sarebbe detto l'affusto di un gigantesco cannone. I cerchi, i mozzi, l'assale, il timone erano tutti infangati, e il fango vecchio aveva formato una crosta di quel colore giallastro che tanto volentieri oggi si dà alle cattedrali. Il legno era ricoperto di fango, il ferro di ruggine. Sotto l'assale pendeva a mo' di frangia una catena degna di un Golia galeotto. Quella catena, anziché ai tronchi che doveva trasportare, faceva pensare ai mastodonti e ai mammut che si sarebbero dovuti aggiogare a quel carro: puzzava d'ergastolo, ma un ergastolo ciclopico e sovrumano, e pareva staccata a qualche gran mostro. Omero ci avrebbe incatenato Polifemo, e Shakespeare Calibano. Perché quella metà di carro da legname era lì in quella strada? Prima di tutto per ingombrare, poi per finire d'arrugginirsi. Nell'antico ordine sociale incontriamo sul nostro cammino una folla di istituzioni simili che non hanno altra ragione d'essere. Il centro della catena pendeva sotto l'assale fin quasi a toccar terra e nella curvatura come sulla corda di un'altalena, quella sera erano sedute, abbracciate in una deliziosa posa, due piccine, una di due anni e mezzo, l'altra di diciotto mesi; la più piccola nelle braccia della più grande. Un gran fazzoletto annodato sapientemente impediva che cascassero. Una madre doveva aver detto, vedendo quella spaventosa catena: «To'! ecco un bel gioco per le mie piccine!». Le due bimbe, abbigliate con grazia, anzi quasi con ricercatezza, erano beate: si sarebbero dette due rose tra i ferrivecchi: i loro occhi erano un trionfo; le loro fresche guance lucevano di gioia. Una era castana, l'altra bruna. I loro ingenui visetti erano in un'estasi di meraviglia. Un cespuglio fiorito là vicino mandava ai passanti un profumo che pareva provenire dalle due bimbe: quella di diciotto mesi mostrava il pancino nudo con la casta indecenza dell'infanzia. Sopra, intorno a quelle delicate testoline che sembravano fuse nella felicità e circondate di luce, stava il gigantesco carro, nero e rugginoso, quasi terribile, accozzaglia di spigoli e d'aspre curve, che si arcuava come l'ingresso di una caverna. A qualche passo, seduta sulla soglia della bettola, la madre, di aspetto poco amabile ma commovente in quell'attitudine, dondolava le due figliolette per mezzo di una lunga cordicella, senza mai perderle d'occhio per paura che cadessero, con quella espressione ferina e celestiale che è propria della maternità: andando e venendo, gli orridi anelli gettavano lunghi stridi che rassomigliavano a un grido di collera; le bimbe si estasiavano, il sole tramontando si mescolava a questa gioia, ed era graziosissimo vedere quella catena di titani per un capriccio del caso trasformata in un dondolo da cherubini. Mentre così cullava le sue piccine, la madre cantarellava in falsetto una romanza allora celebre: Il le faut, disait un guerrier...1. Il canto e l'attenzione con cui guardava le sue bimbe le impedivano di udire e di vedere ciò che succedeva nella strada. Qualcuno però le si era avvicinato mentre ricominciava la prima strofa della romanza; e a un tratto essa udì una voce, molto vicina, che le diceva: «Avete due belle bambine, signora». «A la belle et tendre Imogine», rispose la madre continuando la sua romanza; poi si voltò. Le stava dinanzi una donna: aveva anch'essa un bimbo in braccio e portava inoltre un sacco da viaggio che sembrava molto pesante. La creatura di quella donna era il più divino esserino che si possa immaginare. Era una bimba dai due ai tre anni; e avrebbe potuto gareggiare con le altre due per la civetteria dell'abbigliamento: portava un bavaglino di tela finissima, e nastri al corpetto, e fiori sulla cuffietta. Il vestitino un po' alzato da una parte, lasciava vedere una coscettina bianca, rotonda e soda. Era ammirevolmente rosea e in buona salute; faceva venire voglia di morderle le guance come due mele rosate. Non si poteva dire nulla dei suoi occhi, se non che dovevano essere grandi e avevano delle ciglia magnifiche: dormiva. Dormiva di quel sonno confidente proprio della sua età. Le braccia delle madri sono fatte di tenerezza e i bimbi vi dormono profondamente. Quanto alla madre, il suo aspetto era povero e triste. Era vestita come un'operaia che tende a ridiventare contadina. Era giovane, forse anche bella: ma acconciata in quel modo non pareva. La sua capigliatura, di cui si vedeva una ciocca bionda, sembrava assai folta, ma era severamente nascosta in una cuffia da beghina, brutta, stretta, serrata al capo e allacciata sotto il mento. Chi ha bei denti li mostra sorridendo; ma lei non rideva: sembrava anzi che i suoi occhi fossero asciutti da poco. Era pallida, d'aspetto stanco e anche un po' malaticcio; guardava la bimba addormentata nelle sue braccia con quello sguardo particolare della madre che ha allattato il proprio piccino. Aveva il petto e il busto rozzamente stretti in un largo fazzoletto turchino, di quelli che usano gli invalidi. Le mani scurite dal lavoro e punteggiate di macchiette rosse, l'indice indurito e tagliuzzato dall'ago. Portava un mantello bruno di lana ordinaria, una veste di tela e delle grosse scarpe. Era Fantine. Era Fantine: difficile riconoscerla in quello stato: eppure esaminandola attentamente si scorgeva ancora la sua antica bellezza. Aveva la guancia destra solcata da una sottilissima ruga malinconica che somigliava a un principio d'ironia. Quanto alla sua toletta, quell'aerea toletta tutta mussolina e nastri che sembrava tessuta di gioia, di follia e di musica, adorna di ciondoli e profumata di lillà, era svanita, come le limpide gocce di rugiada che al sole sembrano diamanti e che svaporano lasciando il ramoscello tutto nero. Erano passati dieci mesi da quella «bella burla». Che cosa fosse accaduto in quei dieci mesi era facile indovinarlo. Dopo l'abbandono, le ristrettezze economiche. Fantine aveva subito perduto di vista Favourite, Zéphine e Dahlia; spezzato il legame da parte degli uomini, si era presto rotto anche da parte delle donne; si sarebbero meravigliate, quindici giorni dopo, se qualcuno avesse loro ricordato che erano state amiche. L'amicizia non aveva più ragion d'essere. Fantine era rimasta sola. Partito il padre della sua bambina - ahimè, questo genere di rotture è irrevocabile - si trovò del tutto isolata, con, in meno, l'abitudine al lavoro, e, in più, il gusto dei piaceri. Portata dalla sua relazione con Tholomyès a sdegnare il piccolo mestiere che conosceva, non aveva più bussato a certe porte, che ormai erano irrimediabilmente chiuse. Nessuna risorsa. Sapeva leggere, ma non scrivere; da piccola le avevano appena insegnato a scarabocchiare il suo nome; aveva dettato a uno scrivano pubblico una lettera per Tholomyès, poi un'altra, poi un'altra ancora. Ma lui non aveva risposto a nessuna. Un giorno sentì per caso delle comari che guardando la sua piccina dicevano: «Forse, che questi figli qui si prendon sul serio? si alzano le spalle e non ci si pensa più». Allora comprese che Tholomyès doveva aver alzato le spalle pensando a sua figlia, e non prendeva quella creatura sul serio, e il suo cuore divenne cupo riguardo a quell'uomo. Ma a quale partito appigliarsi? Non sapeva più a chi rivolgersi. Aveva commesso una colpa, ma il fondo della sua natura era, come dicemmo, pudore e virtù. Sentiva vagamente d'essere alla vigilia di una miseria orribile e di poter sdrucciolare nel peggio. C'era bisogno di coraggio e ne trovò. Le venne l'idea di ritornare alla sua città nativa, a Montreuil-sur-mer. Là, forse, qualcuno che la conosceva le avrebbe dato lavoro. Sì: ma era necessario nascondere la colpa; e intravide subito la necessità di una separazione ancora più dolorosa della prima. Le si serrò il cuore, ma prese ugualmente la sua risoluzione. Fantine, come si vedrà, possedeva un'aspra arditezza nelle battaglie della vita. Aveva già fermamente rinunciato a tutti gli ornamenti e si era vestita di tela, adoprando tutta la seta, i nastri, i pizzi, le gale per abbellire la sua bimba, unica vanità che le fosse rimasta, e vanità santa. Vendette quanto possedeva, cavandone un duecento franchi che, pagati i suoi piccoli debiti, si ridussero a ottanta circa. E così, a ventidue anni, in una bella mattina di primavera aveva lasciato Parigi, portandosi sulle spalle la sua piccina. Qualcuno che le avesse viste passare tutte e due, certo si sarebbe commosso. Quella donna aveva al mondo solo quella bambina e quella bambina aveva lei soltanto. Fantine aveva allattato la sua creatura e questo le aveva affaticato il petto, così che tossiva un poco. Non avremo più occasione di parlare del signor Félix Tholomyès. Limitiamoci a dire che vent'anni più tardi, sotto Luigi Filippo, era un grosso avvocato di provincia, influente e ricco, elettore saggio, e giurato severissimo; sempre gaudente, però. Camminando dunque così, parte a piedi, parte, per riposarsi di quando in quando, in quelle che allora si chiamavano Petites Voitures des Environs de Paris, dove si pagava tre o quattro soldi per lega, Fantine era arrivata quella sera a Montfermeil, in ruelle du Boulanger. Passando davanti all'osteria di Thénardier, quelle due bimbette così giulive sulla loro mostruosa altalena, erano state per lei un incanto, e si era fermata a contemplare quello spettacolo di gioia. Vi sono talora delle magiche attrazioni. Tali furono per quella madre quelle due creature. Le guardava tutta commossa. La presenza degli angeli è un annuncio del paradiso. Così, credette di vedere sopra quella locanda il misterioso qui della Provvidenza. Le due piccine erano così evidentemente felici! Le guardava, le ammirava, talmente intenerita, che nel momento in cui la madre riprendeva fiato tra due versi della sua canzone, non si era potuta trattenere dal dirle: «Avete due belle bambine, signora». Le creature più feroci vengono disarmate da una carezza fatta ai loro figli. La madre alzò il capo e ringraziò, e fece sedere la donna sulla panca fuor della porta, restando lei seduta sulla soglia. E le due donne parlarono tra loro. «Mi chiamo Thénardier», disse la madre delle due piccine. «Questo albergo è nostro.» Poi, tornando alla sua romanza, riprese a cantare tra i denti: Il le faut, je suis chevalier, Et je pars pour la Palestine2. Questa signora Thénardier era una rossa corpulenta e angolosa; insomma il vero tipo di donna da soldato in tutta la sua sgraziataggine. E, cosa bizzarra, aveva delle leziosità dovute a certe letture romanzesche. Un omaccione fatto donna. Qualche vecchio romanzo stemperato in un cervello da ostessa può fare questo effetto. Era ancora giovane, aveva appena una trentina d'anni. Se quella donna invece che seduta si fosse trovata in piedi, la sua statura e le sue membra da colosso da fiera avrebbero un po' sgomentata la viaggiatrice, temperata la sua fiducia, e forse le cose sarebbero andate altrimenti da come le raccontiamo. Una persona che sta seduta invece di stare in piedi: anche da simili cose dipendono i destini degli uomini. La viaggiatrice raccontò la sua storia con qualche modifica opportuna. Che era un'operaia, che suo marito era morto, che a Parigi le mancava il lavoro e andava a cercarne fuori, nel suo paese: che aveva lasciato Parigi quella mattina stessa, a piedi; che, con il peso della sua piccina, si sentiva stanca, e aveva preso la vettura di Villemomble; che poi da Villemomble era venuta a Montfermeil a piedi, che la bimba aveva un po' camminato, non molto, così piccina, e che aveva dovuto prenderla in braccio, e quel tesoro si era addormentato. E così dicendo diede alla bimba un bacio appassionato che la destò. La piccina aprì gli occhi, due grandi occhi turchini come quelli della madre, e guardò, che cosa? Nulla e tutto, con quell'aria grave e qualche volta severa dei bimbi, la quale è un mistero della loro luminosa innocenza davanti alle nostre virtù ormai al tramonto. Si direbbe quasi che si sentono angeli e che ci sappiano uomini. Poi la piccola si mise a ridere e, benché la madre la trattenesse, scivolò giù con l'irresistibile energia di un piccino che vuol correre. D'un tratto vide le altre due sulla catena, si arrestò di botto, e mise fuori la lingua in segno di grande ammirazione. La Thénardier slegò le sue due figlioline, le fece discendere dall'altalena, e disse: «Divertitevi tutte e tre». A quell'età si fa presto amicizia e di lì a un minuto le piccole Thénardier giocavano con la nuova arrivata a far buche nella terra, piacere immenso. Questa nuova arrivata era allegrissima; la bontà della madre è scritta nell'allegrezza del bimbo: aveva preso un pezzetto di legno e usandolo come una vanga scavava energicamente una fossa per seppellirvi una mosca. Anche il mestiere del becchino diventa gaio, se è fatto da un bimbo. Le due donne continuavano a conversare. «Come si chiama la vostra?» «Cosette.» Veramente Euphrasie. Ma di Euphrasie la madre aveva fatto Cosette, per quel dolce e grazioso istinto delle madri e del popolo, che muta Josepa in Pepita e Françoise in Sillette. È una sorta di derivazioni, questa, che sconcerta tutta la scienza degli etimologisti. Abbiamo conosciuta una nonna che da Théodore era riuscita a cavar fuori Gnon. «Quanti anni ha?» «Quasi tre.» «Come la mia più grande.» Intanto le piccine s'erano raggruppate in una posa di profonda ansietà e beatitudine; si verificava un gran fatto: stava uscendo dalla terra un grosso verme; ne avevano paura e ne erano estasiate. Le loro fronti radiose si toccavano: sembravano tre testoline in un'aureola. «Come fanno presto amicizia i bambini!», esclamò la Thénardier; «eccole lì che sembrano tre sorelle!» Questa parola fu la scintilla che l'altra madre probabilmente attendeva. Fantine prese la mano della Thénardier, le fissò gli occhi in viso e le disse: «Volete tenere la mia piccina, qui con voi?». La Thénardier fece uno di quei movimenti di sorpresa che non sono né di consenso né di rifiuto. La madre di Cosette continuò: «Vedete, io non posso portarla al paese; il lavoro non lo permette. Con un figlio non si trova da collocarsi. Sono così ridicoli in quel paese! È stato il buon Dio che mi ha fatto passare davanti al vostro albergo. Quando ho visto le vostre bimbe così carine, così pulite, così contente, mi sono sentita come un tuffo. Ho detto subito: questa dev'essere una buona madre. Sarebbero appunto tre sorelle. E poi, io non starò molto a ritornare... Volete tenere la mia piccina?». «Bisognerebbe vedere», disse la Thénardier. «Vi darei sei franchi al mese.» A questo punto una voce d'uomo gridò dal fondo della bettola: «A meno di sette franchi, no; e con sei mesi anticipati». «Sei per sette fa quarantadue», disse la Thénardier. «Va bene, li darò», disse la madre. «Più quindici franchi per le prime spese», aggiunse la voce dell'uomo. «In tutto cinquantasette franchi», disse la Thénardier. E in mezzo a queste cifre ancora canterellava vagamente: Il le faut, disait un guerrier.... «Va bene, li darò», disse la madre; «ho ottanta franchi. Mi resterà di che raggiungere il paese, a piedi. Laggiù guadagnerò e appena avrò un po' di denaro tornerò a riprender il mio amorino.» La voce dell'uomo disse ancora: «La piccola ha un po' di roba?». «È mio marito», disse la Thénardier. «Sicuro che ha il suo corredino, il mio povero tesoro!... Avevo capito che doveva essere vostro marito. È un bel corredino anzi, quello della mia piccina, un corredino da pazzi! Tutto a dozzine; e delle vestine di seta come una dama. L'ho qui nel mio sacco da viaggio.» «Bisognerà che lo lasciate», rispose la voce dell'uomo. «Naturale!», disse la madre, «vorreste che lasciassi la mia piccina nuda?» La faccia del padrone apparve: «Sta bene», disse. E il mercato fu concluso. La madre passò la notte nella locanda, diede il denaro e lasciò la sua piccina. Riannodò il suo sacco svuotato di tutto il corredino e ormai leggero, e partì la mattina dopo, contando di ritornare molto presto. Si fanno senza strepito questi distacchi, ma sono grandi disperazioni. Una vicina della Thénardier incontrò quella madre mentre partiva e raccontò: «Ho incontrato una donna che piange per la strada, da spezzare il cuore». Quando la madre di Cosette se ne fu andata, l'uomo disse alla donna: «Questi arrivan giusti giusti per pagare la cambiale che scade domani, di cento franchi. Mi mancavano cinquanta franchi. Sai che avrei avuto il protesto e l'usciere? Hai teso una buona trappola con quelle tue piccole». «E senza pensarci!», disse la donna. II. Primo schizzo di due fosche figure Il sorcio preso era ben poca cosa: ma il gatto si rallegra anche quando il topo è magro. Chi erano quei Thénardier? Diciamone subito qualcosa: più tardi completeremo il quadro. Appartenevano a quella classe bastarda, composta di gente rozza un po' arricchita e di gente di intelletto decaduta, che sta tra la classe detta media e la classe detta inferiore, e che unisce alcuni difetti di questa con quasi tutti i vizi della prima, senza avere i generosi slanci dell'operaio né l'onesto amore dell'ordine che ha il borghese. Erano di quelle creature nane che diventano mostruose non appena qualche sinistro fuoco le riscalda. C'era nel fondo di lei il bruto e nel fondo di lui la stoffa del miserabile pezzente. Tutti e due al più alto grado suscettibili a quel terribile progresso che si compie sulla via del male. Esistono delle anime che sono come il gambero, e rinculano continuamente verso le tenebre. Sempre disposte a retrocedere nella vita, mai ad avanzare, pronte a impiegare la loro esperienza soltanto per aumentare la loro deformità, peggiorando sempre, e divenendo ogni giorno più nere. Quell'uomo e quella donna erano due di queste anime. Il marito in particolare sarebbe riuscito oltremodo sospetto per un fisionomista. Certi uomini basta guardarli per diffidarne: si sente che toccano il buio con le loro estremità. Lasciano inquietudine alle loro spalle, e spargono minacce davanti a sé. C'è in loro un che di ignoto. Non si può dir quel che hanno fatto né quel che faranno. L'ombra che hanno nello sguardo li denuncia. Soltanto vedendoli fare un gesto o udendoli dire una parola si intravedono cupi misteri nel loro avvenire. Questo Thénardier, a credergli, era stato soldato; sergente, diceva lui: aveva probabilmente fatto la campagna del 1815 e si era anche comportato bene, a quanto pareva. Vedremo più tardi come le cose erano andate. L'insegna della sua bettola era un'allusione a uno dei suoi fatti d'arme. L'aveva dipinta da sé, poiché sapeva fare un po' di tutto: tutto male. Era il tempo in cui l'antico romanzo classico dopo essere stato Clélie era disceso a Lodoïska, sempre nobile sì, ma sempre più volgare; caduto dalla Scudéri alla Barthélemy-Hadot e da Madame de Lafayette alla Bournon-Malarme, incendiava le anime appassionate delle portiere di Parigi, e faceva strage anche un po' nei dintorni. La Thénardier era giusto tanto intelligente da poter leggere questa specie di libri. Se ne nutriva. Vi annegava quel po' di cervello che aveva; ciò le aveva dato, finché era giovanissima, una specie di aria pensierosa durata anche più tardi vicino al marito, briccone d'una certa profondità, ruffiano letterato, a parte la grammatica, grossolano e fine nel medesimo tempo, ma che in fatto di sentimentalismo leggeva Pigault-Lebrun e per «tutto ciò che riguarda il sesso», come diceva nel suo gergo, era uno zotico immutabile. La moglie aveva dodici o quindici anni meno di lui: più tardi, quando i capelli romanzescamente piangenti cominciarono a incanutire, quando dalla Pamela si sviluppò la Megera, la Thénardier non fu più che un donnone malvagio che aveva assaporato dei romanzi bestiali. Ma a ogni modo, non si leggono impunemente simili sciocchezze. Ne risultò che la sua figlia maggiore si chiamò Eponine. La minore, povera piccina, corse il pericolo di chiamarsi Gulnare; in grazia di non so qual diversione compiuta da un romanzo di Duérey-Duminil si potè chiamare soltanto Azelma. Del resto, sia detto tra parentesi, non tutto è ridicolo e superficiale in questo singolare periodo di cui parliamo, e che potrebbe chiamarsi l'anarchia dei nomi di battesimo. Accanto all'elemento romanzesco, di cui sopra abbiamo parlato, c'è il sintomo sociale. Non è raro oggi che un garzone bovaro si chiami Arthur, Alfred o Alphonse, e che il visconte - ammesso che ci siano ancora dei visconti - si chiami Thomas, Pierre o Jacques. Questo spostamento che dà il nome «elegante» al plebeo e il nome campagnolo al nobile non è altro che un riflusso dell'uguaglianza. L'irresistibile penetrazione del soffio nuovo si vede qui come in tutto. Sotto questa apparente discordanza c'è una cosa grande e profonda: la Rivoluzione francese. III. L'Allodola Non basta essere cattivi per fare fortuna. La bettola andava male. Grazie ai cinquantasette franchi di Fantine, Thénardier aveva potuto evitare un protesto e fare onore alla propria firma. Il mese seguente ebbero ancora bisogno di denaro: la donna portò a Parigi e impegnò al Monte di Pietà il corredino di Cosette per una somma di sessanta franchi. Spesa questa somma, i Thénardier cominciarono a considerare la povera piccina come se la tenessero per carità e a trattarla di conseguenza. Siccome non aveva più il suo corredo, la vestivano con gli scarti delle piccole Thénardier, cioè con degli stracci, e la nutrivano con gli avanzi di tutti, un po' meglio del cane e un po' peggio del gatto. Il gatto e il cane erano, del resto, suoi commensali abituali: Cosette mangiava con loro sotto la tavola, in una scodella di legno simile alla loro. La madre, che si era stabilita, come si vedrà, a Montreuil-sur-mer, scriveva, o per meglio dire faceva scrivere tutti i mesi per aver notizie della sua piccina. I Thénardier rispondevano invariabilmente: Cosette sta a meraviglia. Passati i primi sei mesi, la madre mandò sette franchi per il settimo mese e continuò abbastanza puntualmente a inviarli ogni mese. Ma l'anno non era ancora finito che Thénardier disse: «Bel regalo ci fa! che vuole che si faccia con sette franchi?». E scrisse per esigere dodici franchi. La madre, a cui si diceva che la sua piccina era felice e «veniva su bene», si sottomise e mandò dodici franchi. Certe nature non possono amare da un lato senza odiare dall'altro. La Thénardier amava appassionatamente le sue due figlie, quindi dovette detestare l'estranea. È triste pensare che l'amore di una madre possa avere dei brutti aspetti. Per quanto poco fosse il posto che Cosette occupasse, le sembrava rubato alle sue bambine e che quella piccola diminuisse l'aria che le sue respiravano. Quella donna, come molte donne della sua specie, aveva ogni giorno una quantità di carezze e una quantità di botte da distribuire. Se non avesse avuto Cosette, è certo che le sue figliole, per quanto idolatrate, avrebbero dovuto ricevere le une e le altre: ma l'estranea rese loro il servizio di attirare sopra di sé tutte le botte. Così le sue figlie ebbero solo le carezze. Cosette non poteva fare il più piccolo movimento senza farsi piovere sulla testa una grandine di castighi violenti e ingiusti. Quella povera creatura dolce e debole non poteva comprendere nulla né del mondo, né di Dio, sempre punita, sgridata, maltrattata, battuta, vedendosi accanto due creature come lei, vivere in un raggio d'aurora! Essendo cattiva la Thénardier con Cosette, anche Eponine e Azelma furono cattive. I bimbi a quell'età non sono altro che copie della madre. Soltanto, il formato è più piccolo. Passò un anno, poi un altro. Nel villaggio si diceva: «Quei Thénardier sono brava gente! Non sono ricchi, eppure allevano una povera bambina abbandonata nella loro locanda». Si credeva che Cosette fosse stata dimenticata dalla madre. Intanto Thénardier, avendo saputo non si sa per quali oscure vie che la bimba probabilmente era bastarda e che la madre non lo poteva confessare, scrisse esigendo quindici franchi al mese, dicendo che «la creatura» cresceva e «mangiava», e minacciando di rimandarla. «Che non mi faccia andare in bestia!», gridava il Thénardier, «o le scaravento la marmocchia nel bel mezzo dei suoi impicci. Bisogna aumentare.» La madre pagò i quindici franchi. Di anno in anno, la bimba crebbe, e crebbe anche la sua miseria. Finché Cosette fu piccina piccina, fu la vittima delle altre due; appena fu un po' grande, vale a dire prima ancora che avesse cinque anni, diventò la serva di casa. A cinque anni! si dirà: è inverosimile! Purtroppo è vero. La sofferenza sociale incomincia a tutte le età. Non abbiamo visto recentemente il processo di un certo Dumolard, orfano divenuto bandito, che dall'età di cinque anni, dicono i documenti ufficiali, essendo solo al mondo, «lavorava per vivere e rubava»? A Cosette si fecero fare delle commissioni, scopare le stanze, il cortile, la strada, lavare i piatti, portare anche i pesi. I Thénardier si credettero tanto più autorizzati ad agire così, in quanto la madre, che era ancora a Montreuil-sur-mer, cominciò a pagare irregolarmente. Anzi, erano creditori di qualche mensilità. Se quella madre fosse ritornata a Montfermeil alla fine di quei tre anni, non avrebbe potuto riconoscere la sua piccina. Cosette, così graziosa e fresca al suo arrivo in quella casa, adesso era magra e pallida. Aveva non so quale aria inquieta. Sorniona! le dicevano i Thénardier. L'ingiustizia l'aveva fatta stizzosa e la miseria brutta. Non le restavano che i suoi begli occhi, che facevano pena, perché grandi com'erano, sembrava che vi si potesse leggere una maggior quantità di tristezza. Era una cosa straziante vedere, l'inverno, quella povera piccina che non aveva ancora sei anni, tremante sotto vecchi stracci di tela, spazzare la strada prima dell'alba con un'enorme scopa nelle piccole mani rosse e una lacrima nei grandi occhi. Nel paese la chiamavano l'Allodola. Il popolo, che ama le immagini, aveva voluto dare un tale nome a quella piccola creatura non più grande di un uccello, tutta tremante e sgomenta, destata per prima ogni mattina in casa e nel villaggio, sempre in strada o nei campi prima dell'alba. Soltanto, quella povera allodola non cantava mai. 1 «Devo farlo, diceva un guerriero...»; e poi «Alla bella e tenera Imogine». 2 Devo farlo, sono cavaliere / E parto per la Palestina. LIBRO QUINTO La discesa I. Storia di un progresso nelle conterie nere Che ne era stato di quella madre che, al dire della gente di Montfermeil, sembrava avere abbandonato la sua creatura? dov'era? che cosa faceva? Dopo aver lasciato la sua piccola Cosette ai Thénardier, aveva continuato la sua strada ed era arrivata a Montreuil-sur-mer. Si era, come abbiamo detto, nel 1818. Fantine aveva lasciato la sua provincia da una diecina d'anni, e Montreuil-sur-mer aveva cambiato aspetto. Mentre Fantine discendeva lentamente di miseria in miseria, la sua città natale aveva prosperato. Da due anni circa era avvenuto uno di quegli avvenimenti industriali che sono i grandi rivolgimenti dei piccoli paesi. Questo particolare è importantissimo e noi crediamo bene di svilupparlo; diremmo anzi di sottolinearlo. Da tempo immemorabie, Montreuil-sur-mer, aveva per industria locale l'imitazione del giaietto inglese e delle conterie nere di Germania. Questa industria aveva sempre vegetato a causa del caro prezzo delle materie prime che si ripercuoteva sulla mano d'opera. Quando Fantine ritornò a Montreuil-sur-mer, una inaudita trasformazione si era operata nella produzione delle conterie nere. Verso la fine del 1815, un uomo, uno sconosciuto, era venuto a stabilirsi nella città e aveva avuto l'idea di sostituire in quella fabbricazione la gomma-lacca alla resina, e per i braccialetti in particolare i fermagli di latta semplicemente incastrati a quelli saldati già in uso. Questo piccolo cambiamento era stato una rivoluzione. Questo piccolo cambiamento aveva prodigiosamente ridotto il prezzo della materia prima, il che aveva permesso, in primo luogo, d'elevare il prezzo della mano d'opera, con gran vantaggio del paese; in secondo luogo, di migliorare la fabbricazione, con vantaggio del consumatore; in terzo luogo, di vendere a minor prezzo pur triplicando gli utili, con profitto dell'industriale. Così, per un'idea, tre benefici. In meno di tre anni, l'autore di questo nuovo procedimento era diventato ricco, il che è bene, e aveva creato ricchezza intorno a sé, il che è meglio ancora. Era straniero per il dipartimento. Della sua origine non si sapeva niente; di come avesse incominciato ben poco. Si raccontava che fosse venuto nella città con pochi denari, qualche centinaio di franchi tutt'al più. Da un così misero capitale, messo al servizio d'un'idea ingegnosa, fecondata dall'ordine e dall'intelligenza, aveva saputo cavar fuori la propria fortuna e quella di tutto il paese. Al suo arrivo a Montreuil-sur-mer, aveva il vestito, i modi e il linguaggio di un operaio. Pare che il giorno stesso in cui faceva oscuramente il suo ingresso nella piccola città di Montreuil-sur-mer in una sera di dicembre, sacco in spalla e bastone in mano, ci fosse un grande incendio nella casa comunale. Quell'uomo si era gettato nel fuoco e a rischio della propria vita aveva salvato due bambini, i figli del capitano della gendarmeria; per questo non si era neppure pensato di domandargli il passaporto. Più tardi si seppe il suo nome: si chiamava papà Madeleine. II. Madeleine Era un uomo di circa cinquant'anni, che aveva l'aria preoccupata e che era buono. Ecco tutto quello che si poteva dire di lui. Grazie ai rapidi progressi di quell'industria così meravigliosamente ravvivata, Montreuil-sur-mer era divenuto un centro di affari considerevole. La Spagna, che consuma molto giaietto, faceva ogni anno acquisti immensi. Montreuil-sur-mer per questo commercio faceva quasi concorrenza a Berlino e a Londra. I guadagni di papà Madeleine furono tali, che nel secondo anno aveva già potuto alzare una grande fabbrica, con due grandi reparti, uno per gli uomini, uno per le donne. Chiunque aveva fame poteva presentarsi, sicuro di trovare impiego e pane. Papà Madeleine domandava agli uomini buona volontà, alle donne condotta irreprensibile, e a tutti onestà. Aveva diviso i reparti appunto per separare i sessi, perché le ragazze e le donne non avessero occasione di comportarsi male. Su questo punto era inflessibile: era anzi il solo punto in cui si mostrasse intollerante. Ed era tanto più severo in quanto Montreuil-sur-mer era città di guarnigione, dove la corruzione era facile. Del resto, la sua venuta aveva rappresentato una fortuna, e la sua presenza era una provvidenza. Prima della venuta di papà Madeleine tutto languiva nel paese; ora, invece, tutto viveva della vita sana del lavoro. Una forte circolazione riscaldava tutto e penetrava tutto. La disoccupazione e la miseria erano sconosciute. Non esisteva tasca così oscura dove non ci fosse un po' di denaro, non v'era casa così povera dove non ci fosse un po' di gioia. Papà Madeleine impiegava tutti. Imponeva una sola condizione: «siate un uomo onesto! siate una donna onesta!». Come abbiamo detto, in mezzo a questa attività di cui era la causa e il perno, papà Madeleine faceva la sua fortuna, ma, cosa assai singolare in un semplice uomo di commercio, non pareva affatto che questo fosse il suo principale pensiero. Sembrava anzi che pensasse molto agli altri e poco a se stesso. Nel 1820, si sapeva che aveva depositato alla banca Laffitte seicento-trentamila franchi, ma prima di riservare per sé quei seicentotrentamila franchi, aveva speso più di un milione per la città e per i poveri. L'ospedale era mal dotato: aveva regalato dieci letti. Montreuil-sur-mer è divisa in città alta e città bassa. La città bassa, dove abitava, aveva una sola scuola, una casupola pericolante; lui ne aveva costruite due, una per le femmine, una per i maschi; e pagava di tasca propria ai due maestri un sussidio doppio del loro scarso stipendio ufficiale: e un giorno, a qualcuno che se ne meravigliava, disse: «I due primi funzionari dello Stato sono la nutrice e il maestro di scuola». Aveva creato a sue spese una casa di ricovero, cosa allora quasi sconosciuta in Francia, e una cassa di soccorso per gli operai vecchi o infermi. Intorno alla sua manifattura era sorto, naturalmente, un nuovo quartiere, nel quale le famiglie povere abbondavano, ed egli vi aveva istituito una farmacia gratuita. Nei primi tempi, quando lo videro mettersi all'opera, la brava gente disse: «È un furbo che vuole arricchire». Quando lo videro arricchire il paese prima di se stesso, la medesima brava gente disse: «È un ambizioso». Questo sembrava probabile, perché Madeleine era religioso e anche dedito un poco alle pratiche del culto, cosa allora veduta di buon occhio. Assisteva regolarmente a una messa ordinaria ogni domenica. Il deputato locale, che fiutava dovunque dei concorrenti, non tardò a impensierirsi di questa sua religiosità. Quel deputato, che era stato membro del corpo legislativo dell'Impero, divideva le idee religiose di un padre oratoriano, conosciuto sotto il nome di Fouché, duca di Otranto, di cui era stato creatura e amico. A porte chiuse rideva bonariamente di Dominedio. Ma quando vide il ricco industriale Madeleine andare alla messa bassa delle sette, intravide subito un possibile candidato e risolse di superarlo; prese un confessore gesuita e andò alla messa cantata e ai vespri. L'ambizione in quel tempo era, nel vero senso della frase, una corsa al campanile. I poveri approfittarono anch'essi, come il buon Dio, di questa paura del deputato, perché costui subito aggiunse altri due letti all'ospedale: e furono dodici. Intanto, nel 1819 una mattina in città si sparse la voce che, su proposta del prefetto e in considerazione dei servizi resi al paese, papà Madeleine sarebbe stato nominato dal re sindaco di Montreuil-sur-mer. Quelli che l'avevano dichiarato «un ambizioso» accolsero con entusiasmo l'occasione così desiderata di poter dire: «Ecco! l'avevamo detto sì o no?». Tutto Montreuil-sur-mer fu in subbuglio. La voce era fondata. Infatti qualche giorno dopo apparve la nomina nel Moniteur. Ma l'indomani Madeleine rifiutò. In quel medesimo anno 1819, i prodotti del nuovo processo inventato da Madeleine figurarono all'esposizione dell'industria; in seguito al rapporto della giuria, il re nominò l'inventore cavaliere della légion d'onore. Nuovo rumore nella piccola città. Ecco! voleva la croce! era per questo!... Ma Madeleine rifiutò la croce. Decisamente, quell'uomo era un enigma. La brava gente si accontentò allora di dire: «Dopo tutto, che cos'è? una specie di avventuriero!». Si è veduto che il paese gli doveva molto; i poveri, poi, gli dovevano tutto: era così utile, che bisognò onorarlo, ed era così dolce, che si finì per amarlo; i suoi operai, in particolare, lo adoravano ed egli portava questa adorazione con una specie di gravità malinconica. Quando fu ricco, «le persone della buona società» locale lo salutarono e lo chiamarono il signor Madeleine, ma i suoi operai e i ragazzi continuarono a chiamarlo papà Madeleine, e questa era la cosa che lo faceva sorridere più di cuore. A misura che arricchiva, gli inviti gli piovevano addosso. «La società» lo reclamava. I piccoli salotti civettuoli di Montreuil-sur-mer, che naturalmente nei primi tempi erano stati ben chiusi all'artigianato, spalancarono le porte al milionario. Usarono ogni lusinga per attirarlo, ma lui rifiutò sempre. Neppure questa volta la brava gente si trovò imbarazzata: «È un ignorante senza educazione. Non si sa di dove sia uscito. Non saprebbe come contenersi tra noi. Non si sa nemmeno se sappia leggere». Quando l'avevano visto guadagnare, gli avevano dato del mercante; quando l'avevano visto seminare denaro, gli avevano dato dell'ambizioso; quando non volle saperne della loro società, gli diedero del bruto. Nel 1820, cinque anni dopo il suo arrivo a Montreuil-sur-mer, i servizi che egli aveva reso al paese erano così luminosi, il voto dell'intera contrada fu talmente unanime che il re lo nominò nuovamente sindaco della città. Rifiutò ancora, ma il prefetto resistette al suo rifiuto, tutti i notabili vennero a pregarlo, il popolo lo supplicava, l'insistenza fu così viva che finì per accettare. Si notò che ciò che parve determinarlo fu soprattutto il grido quasi arrabbiato di una vecchia del popolo che lo apostrofò dalla soglia della sua porta: «Un buon sindaco, è utile. Non ci si deve ritirare quando si può far del bene!». Questa fu la terza fase della sua ascesa. Papà Madeleine era diventato il signor Madeleine, il signor Madeleine diventò il signor sindaco. III. Somme depositate presso Laffitte Tuttavia, era rimasto semplice come il primo giorno. Aveva i capelli grigi, l'occhio serio, la pelle abbronzata di un operaio, il viso pensieroso di un filosofo. Portava abitualmente un cappello a larghe falde e una redingote di grosso panno abbottonata fino al mento. Adempiva alle sue funzioni di sindaco, ma per il resto viveva in solitudine. Parlava con poche persone: cercava sempre di sfuggire alle cortesie, salutava seguitando a camminare, e si allontanava in fretta; sorrideva per dispensarsi dal parlare, dava per dispensarsi dal sorridere. Le donne dicevano: «Che orso!». Il suo piacere più grande era quello di passeggiare tra i campi. Mangiava sempre solo, con un libro aperto davanti, e leggeva. Aveva una piccola biblioteca ben fornita, e amava i libri. I libri sono amici freddi e sicuri. A misura che l'agiatezza glielo permetteva, sempre più dedicava il tempo libero a coltivare la propria intelligenza. Da quando era a Montreuil-sur-mer, si notava che di anno in anno il suo parlare diveniva più corretto, più puro e più dolce. Nelle sue passeggiate portava un fucile, ma se ne serviva raramente. Quando se ne serviva, aveva un tiro che spaventava, tanto era infallibile. Non uccideva mai animali inoffensivi: non tirava mai agli uccelli. Benché non fosse più giovane, si raccontava che avesse una forza prodigiosa. Prestava volentieri il suo aiuto a chi ne aveva bisogno: per rialzare un cavallo, per spingere una ruota affondata, o fermare per le corna un toro in fuga. Quando usciva aveva sempre le tasche piene di monete: quando rincasava erano vuote. Se attraversava qualche villaggio i ragazzi cenciosi gli venivano incontro correndo e lo circondavano come una nuvola di moscerini. Credevano tutti che avesse vissuto molto in campagna, perché sapeva una gran quantità di segreti utili che insegnava ai contadini. Insegnava come distruggere la tignola del grano, aspergendo il granaio e inondando le fessure dell'impalcato con una soluzione di sale comune; e come salvarsi dalle punture degli insetti, attaccando dovunque, ai muri, al tetto, in alto e in basso, dell'orvala fiorita. Conosceva delle «ricette» per estirpare dai campi la gramigna, la nipitella, la veccia, il partiolo, la coda di topo e tutte le erbe parassite che distruggono il grano. Salvava una conigliera dai topi con l'odore di un porcellino di Barberia che vi metteva dentro. Un giorno vide della gente del paese occupata a strappare ortiche. Guardò quel monte di erba già secca e disse: «Sono morte. Eppure sarebbero così utili se ce ne sapessimo servire. Quando l'ortica è giovane, la foglia è una verdura eccellente: quando invecchia, ha filamenti e fibre come la canapa e il lino. La tela d'ortica vale quanto la tela di canapa. Triturata è un buon nutrimento per il pollame e per i bovini. Il seme d'ortica mescolato al foraggio dà lucentezza al pelame degli animali; la radice mescolata al sale produce un bel colore giallo. È un eccellente fieno che si può falciare due volte. E di che ha bisogno l'ortica? Poca terra, nessun pensiero, nessuna cultura. Solamente, il seme casca a mano a mano che matura ed è difficile a raccogliersi. Ecco tutto. Se appena la si curasse un poco, l'ortica sarebbe utile; trascurandola diventa nociva. E allora la uccidiamo. Quanti uomini somigliano all'ortica!». E dopo un silenzio aggiunse: «Ricordatevi, amici miei: non esistono cattive erbe, né cattivi uomini. Esistono soltanto dei cattivi coltivatori». I ragazzi gli volevano bene anche perché sapeva fare certi piccoli lavori molto graziosi con la paglia e la noce di cocco. Quando vedeva una chiesa parata a morto, entrava: cercava i funerali come gli altri cercano i battesimi. Le vedovanze e le disgrazie altrui l'attiravano a causa della sua gran dolcezza; si mescolava agli amici addolorati, alle famiglie in lutto, ai preti oranti attorno al feretro. Sembrava dar volentieri per nutrimento ai suoi pensieri quelle salmodie funebri piene della visione di un altro mondo. Con gli occhi al cielo, ascoltava, con una specie di aspirazione verso tutti i misteri dell'infinito, quelle voci tristi che cantano sull'orlo dell'abisso oscuro della morte. Faceva una quantità di buone azioni nascondendosi come ci si nasconde per le cattive. Penetrava furtivamente la sera nelle case. Un povero diavolo rientrando nel suo tugurio trovava che la sua porta era stata aperta, qualche volta anche forzata in sua assenza. Il pover'uomo gridava: «E venuto qualche ladro!». Entrava, e la prima cosa che trovava era una moneta d'oro lasciata sopra un mobile. Il «ladro» era stato papà Madeleine. Era affabile e triste. Il popolo diceva: «Questo è un uomo ricco che non è fiero del suo stato. È un uomo felice, ma non ha l'aria contenta». Qualcuno pretendeva che fosse un personaggio misterioso: affermavano che non si poteva entrare nella sua camera, una vera cella da anacoreta con clessidre alate, e tibie incrociate e teste di morti. Un giorno certe giovani signore eleganti di Montreuil-sur-mer vennero da lui e gli chiesero: «Signor sindaco, mostrateci la vostra camera! si dice che sia una grotta». Egli sorrise e le introdusse subito in quella «grotta». Furono ben punite quelle signore della loro curiosità. Era una camera arredata molto modestamente con mobili di mogano, assai brutti come tutti i mobili di quel genere, e tappezzata con una carta da dodici soldi. Né vi poterono scoprire nulla di particolare, fuorché due candelieri d'una forma antiquata che stavano sul camino e che avevano l'aria di essere d'argento «perché erano bollati». Osservazione tutta propria di quelle borghesi di provincia. Ma lo stesso si continuò a dire che nessuno poteva entrare nella sua camera e che era una caverna da eremita, un luogo di meditazioni, una tana, una tomba. Si chiacchierava anche di certe somme «immense» depositate presso Laffitte, con questa clausola: che fossero in qualunque momento a sua disposizione; di modo che Madeleine avrebbe potuto, a quel che si diceva, arrivare una bella mattina da Laffitte, firmare una ricevuta e portarsi via due o tre milioni. In realtà questi «due o tre milioni» si riducevano, come abbiam già detto, a seicentotrentamila franchi. IV. Madeleine in lutto All'inizio del 1821, i giornali annunciarono la morte di monsignor Myriel, vescovo di Digne, «soprannominato monsignor Bienvenu», e trapassato in odore di santità a ottantadue anni. Il vescovo di Digne, per aggiungere qui un particolare che i giornali omisero, era, quando morì, da parecchi anni cieco, e contento di esser cieco, poiché la sorella gli era vicina. Diciamolo qui per inciso, ma essere ciechi ed essere amati è, su questa terra dove non può esistere perfezione, una delle forme più stranamente squisite di felicità. Avere continuamente vicina una moglie, una figlia, una sorella, una creatura amabile che è lì perché voi avete bisogno di lei e lei non può vivere senza voi, sapersi necessario a chi vi è necessario, potere costantemente misurare il suo affetto dalla quantità di presenza che vi dà, e dire tra sé e sé: poiché mi consacra tutto il suo tempo, io possiedo tutto il suo cuore; vedere il pensiero non vedendo più il volto, contemplare la fedeltà di una creatura nell'eclissi del mondo, percepire il fruscio di una veste come un frullo d'ali, sentirla andare e venire, uscire, rientrare, parlare e cantare: e pensare che si è la causa di quei passi, di quelle parole, di quel canto; manifestare a ogni istante la propria forza di attrazione, sentirsi tanto più potenti quanto più si è invalidi, divenire, nell'oscurità e per l'oscurità, l'astro attorno al quale gravita quell'angelo; poche felicità uguagliano questa. Il supremo bene della vita è la convinzione di essere amati; amati per noi stessi, anzi, diciamo meglio, malgrado noi stessi: questa convinzione il cieco la possiede. In questa sciagura essere servito è come essere carezzato. Che cosa gli manca? Nulla. Non è perdere la luce, avere l'amore. E quale amore! un amore interamente fatto di virtù. Non esiste cecità dove è la certezza. L'anima cerca a tentoni l'anima e la trova. E quell'anima trovata e provata è una donna. Una mano vi sostiene ed è la sua. Una bocca sfiora la vostra fronte; sentite un respiro vicino a voi: è il suo. Avere da lei tutto: dal suo culto alla sua pietà, non essere mai abbandonato, avere quella dolce debolezza che vi soccorre, appoggiarsi a quel giunco fatto colonna, toccare con le proprie mani la Provvidenza e poterla prendere nelle proprie braccia; Dio palpabile! che grande dono! Il cuore, questo celebre fiore oscuro, si apre misteriosamente. Non si darebbe quell'ombra per tutta la luce. L'anima d'angelo è lì, sempre: se s'allontana è per poco; dispare come un sogno e riappare come una realtà. Si sente dal calore che s'avvicina; eccola! Si trabocca di serenità, di gioia, di estasi: si diventa luminosi nella nostra notte. E mille e mille piccole attenzioni. Dei nonnulla che sono enormi in quel vuoto. I più ineffabili accenti della voce femminile usati per cullarvi, suppliscono per voi l'universo svanito. Si è carezzati con l'anima. Non si vede nulla, ma ci si sente adorati. È un paradiso fatto di tenebre. Da questo paradiso monsignor Bienvenu era passato all'altro. L'annuncio della sua morte fu riprodotto nel giornale locale di Montreuil-sur-mer. Madeleine apparve il giorno seguente tutto vestito di nero con il lutto al cappello. Fu notato nella città quel lutto, e se ne parlò. Parve a tutti di vedervi una luce sull'origine del signor Madeleine. Doveva naturalmente essere legato da qualche parentela con quel venerabile vescovo. «Porta il lutto per il vescovo di Digne», si diceva nei salotti; ciò rialzò di molto Madeleine e gli fruttò di botto una certa considerazione nella nobiltà di Montreuil-sur-mer. Il microscopico faubourg Saint-Germain del luogo pensò giunta l'ora di far cessare la quarantena del signor Madeleine, probabile parente di un vescovo. Madeleine si avvide di questo avanzamento dalle aumentate riverenze delle vecchie signore e dai più dolci sorrisi delle giovani. Una sera, una decana di quel piccolo grand monde, curiosa per diritto di anzianità, si arrischiò a domandargli: «Il signor sindaco era forse cugino del defunto vescovo di Digne?». Egli rispose: «No, signora». «Ma», riprese la ricca vedova, «non portate il lutto per lui?» Ed egli rispose: «Lo porto perché nella mia giovinezza fui servitore nella sua famiglia». Si notò anche un'altra cosa: ogni volta che passava nella città qualche piccolo savoiardo spazzacamino, il sindaco lo faceva chiamare, gli domandava il nome e gli dava del denaro. I piccoli savoiardi se lo dicevano, e ne passavano molti. V. Incerti lampi all'orizzonte A poco a poco, col tempo, tutte le opposizioni erano cadute. C'erano state da principio contro Madeleine, per quella specie di legge che subiscono tutti quelli che si elevano, certe infami calunnie, che poi divennero maldicenze, poi malizie, poi finalmente scomparvero del tutto; il rispetto divenne intero, unanime, cordiale, e giunse un momento, verso il 1821, in cui le parole «il signor sindaco» furono pronunciate a Montreuil-sur-mer quasi col medesimo accento con cui le parole «monsignor vescovo» erano pronunziate nel 1815 a Digne. Venivano da dieci leghe in giro a consultare Madeleine. Giudicava le differenze, evitava le cause, riconciliava i nemici. Ognuno lo ergeva a giudice del suo buon diritto. Sembrava che avesse per anima il libro della legge naturale: fu come un contagio di venerazione che in sei o sette anni, passo passo, invase tutto il paese. Un sol uomo, nella città e nella provincia, fu immune da questo contagio, e per quante cose facesse papà Madeleine, gli rimase sempre ostile, come se una specie d'istinto incorruttibile o imperturbabile lo tenesse desto e inquieto. Sembra infatti che esista in certi uomini un vero istinto bestiale, puro e integro come ogni istinto, che crea antipatie e simpatie, che separa fatalmente una natura da un'altra, che non esita, che non si turba, che non tace e non si smentisce mai, chiaro nella sua oscurità, infallibile, imperioso, refrattario a ogni consiglio dell'intelligenza e a tutti i dissolventi della ragione, e comunque si sbizzarriscano i destini, avverte segretamente l'uomo-cane della presenza dell'uomo-gatto, e l'uomo-volpe della presenza dell'uomo-leone. Spesso, quando Madeleine passava per una strada, calmo, affettuoso, circondato dalle benedizioni di tutti, accadeva che un uomo di alta statura, vestito di una redingote grigio ferro, armato di un grosso bastone, con il cappello calato sugli occhi, si fermasse e si voltasse bruscamente dietro di lui seguendolo con gli occhi finché poteva vederlo, con le braccia incrociate, scuotendo lentamente il capo e alzando il labbro superiore con quello inferiore fino al naso, specie di smorfia significativa che si potrebbe tradurre così: «Chi è quell'uomo? io l'ho visto in qualche luogo. A ogni modo, a me non la dà a bere». Questo personaggio, grave di una gravità quasi minacciosa, era di quelli che anche se veduti di sfuggita, preoccupano l'osservatore. Si chiamava Javert, ed era della polizia. Adempiva a Montreuil-sur-mer le penose ma utili funzioni di ispettore. Non aveva assistito agli inizi di papà Madeleine. Javert doveva il posto alla protezione di Chabouillet, segretario del ministro di Stato conte Anglès, allora prefetto di polizia a Parigi. Quando Javert era arrivato a Montreuil-sur-mer, la fortuna del grande industriale era già fatta, e papà Madeleine era già divenuto il signor Madeleine. Certi ufficiali di polizia hanno una fisionomia speciale, mista di bassezza e di autorità. Javert aveva una di queste fisionomie, senza bassezza però. Siamo convinti che se le anime fossero visibili agli occhi, si vedrebbe distintamente questa strana cosa, ovvero che ogni individuo della specie umana corrisponde a qualcuno della specie animale; e si potrebbe riconoscere comodamente questa verità appena intravista dal pensatore: che dall'ostrica fino all'aquila, dal porco fino alla tigre, tutti gli animali sono nell'uomo e ciascuno di essi è in un uomo. Talvolta, anche ce ne sono parecchi insieme in un solo uomo. Gli animali non sono altro che la figurazione delle nostre virtù e dei nostri vizi erranti dinanzi ai nostri occhi, i fantasmi visibili delle nostre anime. Dio ce li mostra per farci riflettere. Soltanto, siccome gli animali sono delle ombre, Dio non li ha fatti educabili. A che sarebbe servito? Al contrario, essendo le nostre anime delle realtà, e avendo un loro proprio fine, Dio ha loro dato l'intelligenza, cioè a dire l'educazione possibile. L'educazione sociale ben fatta, può sempre trarre da un'anima, da qualunque anima, l'utilità che essa contiene. Questo sia detto, beninteso, considerando le cose soltanto nei riguardi angusti della vita terrena apparente, e senza pregiudizio per la profonda questione della personalità anteriore o ulteriore degli esseri viventi che non sono l'uomo. L'io visibile non autorizza in alcun modo il pensatore a negare l'io latente. E, fatta questa riserva, passiamo oltre. Ora, se si ammette per un momento che in ogni uomo ci sia uno degli animali della creazione, ci sarà facile dire che cosa fosse questo ispettore Javert. I montanari delle Asturie credono che in ogni parto delle lupe ci sia un cagnolino e che la madre lo uccida subito, perché crescendo divorerebbe i lupetti. Date una faccia umana a questo cane figlio di una lupa, e avrete Javert. Javert era nato in prigione da una cartomante la quale aveva il marito al bagno penale. Crescendo, comprese di essere fuori della società, e disperò di potervi entrare mai. Notò che la società mantiene irremissibilmente lontano da sé due classi di uomini: quelli che l'attaccano e quelli che la difendono: non aveva scelta possibile al di fuori di queste due classi; al tempo stesso non so qual fondo di rigidezza, di regolarità e di probità, cui si aggiungeva un indicibile odio per quella razza di vagabondi da cui veniva. E così entrò nella polizia. Riuscì bene. A quarantanni era ispettore. Da giovane era stato impiegato nelle ciurme del Mezzogiorno di Francia. Fermiamoci un momento per intenderci su quelle parole, «faccia umana», che abbiamo usato or ora, parlando di Javert. La faccia umana di Javert consisteva in un naso camuso, con due profonde narici, verso le quali salivano dalle sue guance due enormi baffi. La prima volta che si vedevano quelle due foreste e quelle due caverne, se ne riceveva un'impressione sgradevole. Quando Javert rideva, il che era raro e terribile, le sue labbra sottili si scansavano lasciando vedere non solamente i suoi denti, ma anche le sue gengive, e si formava attorno al suo naso una piega, un ripiegamento largo e selvaggio come quello di una bestia feroce. Javert serio era un mastino; quando rideva era una tigre. Quanto al resto, poco cranio e molta mascella; capelli che nascondevano la fronte e cadevano sulle sopracciglia; tra i due occhi un corrugamento permanente come una stella di collera, lo sguardo oscuro, la bocca serrata e minacciosa, il comando feroce. Quest'uomo era composto di due sentimenti semplicissimi e relativamente buonissimi, ma che egli rendeva quasi cattivi a forza di esagerarli: il rispetto per l'autorità, l'odio per la ribellione: e ai suoi occhi il furto, l'assassinio, tutti i delitti, non erano altro che forme di ribellione. Coinvolgeva in una specie di fede cieca e profonda tutto ciò che ha una funzione nello Stato, dal primo ministro fino alla guardia campestre. Copriva di disprezzo, di avversione e di disgusto tutto ciò che aveva una sola volta oltrepassato la soglia legale del male. Era assoluto e non ammetteva eccezioni. Da una parte diceva: «Il funzionario non può ingannarsi: il magistrato non ha mai torto». Dall'altra parte diceva: «Costoro sono irrimediabilmente perduti. Non si può cavarne niente di buono». Condivideva pienamente l'opinione di quelli che attribuiscono alla legge umana un non so qual potere di fare o, se si vuole, di trovare dei dèmoni, e che vedono uno Stige nella parte inferiore della società. Era serio, severo, stoico, proclive ai pensieri tetri, umile e altero, come i fanatici. Il suo sguardo era freddo e penetrante come un succhiello. La sua vita era compresa tra queste due parole: vegliare e sorvegliare. Aveva introdotto la linea diritta in ciò che v'è di più tortuoso al mondo; aveva la coscienza della sua utilità, la religione delle sue funzioni; era spia per vocazione, come un altro sarebbe stato prete. Guai a chi gli cadeva nelle mani! Avrebbe arrestato suo padre se fosse evaso dal bagno penale e sua madre se avesse violato il bando. E avrebbe fatto questo con quella specie dì letizia interiore che dà la virtù. A tutto ciò univa una vita di privazioni, d'isolamento, di abnegazione, di castità, senza mai una distrazione. Era il dovere implacabile, la polizia intesa come gli spartani intendevano Sparta, una vigilanza spietata, un'onestà feroce, una spia marmorea, Bruto in Vidocq. Tutta la persona di Javert esprimeva l'uomo che spia e si nasconde. La scuola mistica di Joseph de Maistre, la quale in quel tempo condiva di alta cosmogonia quelli che si chiamavano i giornali ultras, non avrebbe esitato a dire che Javert era un simbolo. Non si vedeva la sua fronte che scompariva sotto il cappello, non si vedevano i suoi occhi che si perdevano sotto le sopracciglia, non si vedeva il mento che si affondava nella cravatta, non si vedevano le mani che rientravano nelle maniche, non si vedeva la canna che portava sotto la redingote. Ma, all'occasione, si vedeva uscire tutto a un tratto da quell'ombra, come da un'imboscata, una fronte angolosa e stretta, uno sguardo funesto, un mento minaccioso, delle mani enormi e un mostruoso randello. Nei suoi momenti di ozio, poco frequenti, benché odiasse i libri, leggeva: così non era del tutto illetterato. Ci si avvedeva di questo da una certa enfasi nel suo parlare. Non aveva nessun vizio, l'abbiamo detto. Quando era soddisfatto di se stesso si concedeva una presa di tabacco: solo tributo alla fragilità umana. Si comprenderà senza fatica come Javert dovesse essere il terrore di tutta quella classe che le statistiche annuali del ministero di Giustizia designano sotto la rubrica: gente senza posizione legale. Il nome di Javert soltanto li metteva in fuga: se la faccia di Javert compariva, li pietrificava. Tale era quell'uomo formidabile. Javert era come un occhio sempre fisso su Madeleine. Occhio pieno di sospetti e di congetture. Madeleine aveva finito per accorgersene: ma sembrava non se ne desse nessun pensiero. Non fece nemmeno una domanda a Javert, non lo cercava, non lo evitava, e sopportava, come se non lo sentisse, quello sguardo incomodo e quasi pesante. Trattava Javert come tutti, con disinvoltura e bontà. Da qualche parola sfuggita a Javert si indovinava che egli aveva ricercato segretamente tutte le tracce che papà Madeleine aveva potuto lasciare altrove con la curiosità propria di quella razza, e che è fatta di istinto e di volontà. Pareva sapere e diceva talora con parole coperte, che qualcuno aveva preso certe informazioni in un certo paese, sopra una certa famiglia scomparsa. Una volta arrivò a dire, parlando tra sé: «Questa volta lo tengo!». Poi restò tre giorni a pensare senza dir verbo. Parve che il filo che credeva di tenere in mano si fosse rotto. Del resto, e questo è il correttivo necessario al senso troppo assoluto che certe parole potrebbero avere, non ci può essere nulla di veramente infallibile in una creatura umana; e la proprietà dell'istinto è precisamente quella di poter essere turbato, fuorviato, ingannato. Senza di ciò sarebbe superiore all'intelligenza e la bestia si troverebbe ad avere più sicura guida dell'uomo. Javert era evidentemente un po' sconcertato dalla gran naturalezza e tranquillità di Madeleine. Un giorno, pertanto, il suo strano modo di fare parve impressionare Madeleine. Ed ecco in quale occasione. VI. Papà Fauchelevent Madeleine passava una mattina per una stradina non selciata di Montreuil-sur-mer. Udì il rumore e vide un gruppo di persone poco distante. Si avvicinò. Un vecchio, chiamato papà Fauchelevent, era caduto sotto il suo carro, il cui cavallo giaceva a terra. Questo Fauchelevent era uno dei rari nemici che rimanessero ancora a quel tempo al signor Madeleine. Quando Madeleine era arrivato nel paese, Fauchelevent, vecchio notaio e campagnolo quasi colto, aveva un commercio che incominciava ad andare male. Fauchelevent aveva veduto quel semplice operaio arricchirsi mentre lui, padrone, si rovinava. Questo l'aveva colmato di gelosia, e aveva fatto tutto il possibile per nuocere in ogni occasione a Madeleine. Ma il fallimento era sopraggiunto, e, ormai vecchio senza famiglia e figli, possedendo ormai solo un cavallo e un carro, per vivere si era messo a fare il carrettiere. Il cavallo aveva le due cosce spezzate e non si poteva rialzare: il vecchio era rimasto incastrato tra le ruote. La caduta era stata talmente malaugurata, che il carro col suo grave carico pesava tutto sul petto all'infelice il quale mandava un rantolo pietoso. Avevano tentato di tirarlo fuori, ma invano. Uno sforzo disordinato, un aiuto maldestro, una falsa scossa poteva ucciderlo; era impossibile tirarlo fuori altrimenti che sollevando il carro di sotto in su. Javert, sopraggiunto nel momento della disgrazia, aveva mandato a cercare un martinello. Quando arrivò Madeleine tutti gli fecero ala con rispetto. «Aiuto!», gridava il vecchio Fauchelevent. «Chi è che aiuta questo povero vecchio?» Madeleine domandò: «C'è un martinello?». «Sono andati a cercarne uno», rispose un contadino. «Quanto tempo ci vorrà?» «Sono andati dal maniscalco a Flachot: è il posto più vicino, ma ci vorrà un quarto d'ora abbondante.» «Un quarto d'ora?», esclamò Madeleine. Il giorno prima era piovuto, c'era fango, e il carro si affondava nella terra a ogni istante, comprimendo sempre più il petto del vecchio carrettiere. Era certo che tra cinque minuti avrebbe avuto le costole rotte. «È impossibile aspettare un quarto d'ora», disse Madeleine ai contadini che stavano lì a guardare. «Ebbene, bisogna!» «Ma non faremo più a tempo! non vedete che il carro affonda?» «Purtroppo!» «Sentite», riprese Madeleine, «c'è ancora abbastanza posto sotto il carro perché un uomo vi si infili e lo sollevi con la schiena. Basterà mezzo minuto per levare di sotto questo disgraziato. C'è qui qualcuno die abbia schiena e cuore? Cinque luigi d'oro!» Nessuno si mosse. «Dieci luigi!», disse Madeleine. La gente intorno stava a occhi bassi. Uno mormorò: «Bisognerebbe avere una forza del diavolo, e poi c'è il rischio di farsi schiacciare!». «Su!», disse Madeleine, «venti luigi!» Lo stesso silenzio. «Non è la buona volontà che manca», disse una voce. Madeleine si rivoltò e riconobbe Javert, che prima non aveva veduto. Javert continuò: «...È la forza che manca. Bisognerebbe essere un uomo terribile per alzare un carro come questo!». Poi, guardando fisso Madeleine, proseguì sottolineando le sue parole. «Io ho conosciuto un uomo solo che sarebbe capace di fare quel che dite voi.» Madeleine ebbe un rapido sussulto. Javert aggiunse con un'aria indifferente, ma senza levare gli occhi da Madeleine: «Era un forzato». «Ah!», fece Madeleine. «Del bagno penale di Tolone.» Madeleine diventò pallido. Intanto la carretta continuava a sprofondare lentamente. Papà Fauchelevent rantolava e gridava: «Soffoco! mi si rompono le costole! un martinello! qualcosa! Ohi!». Madeleine si guardò attorno: «Non c'è nessuno dunque che voglia guadagnarsi venti luigi e salvare la vita a questo vecchio?». Nessuno si mosse. Javert ripetè: «Non ho mai conosciuto un altro che potesse sostituire il martinello come quel forzato». «Eh! ecco che mi schiaccia!», gridò il vecchio. Madeleine alzò la testa, si incontrò con l'occhio grifagno di Javert sempre fisso su di lui, guardò la gente che non si moveva e sorrise tristemente; poi, senza dire una parola, cadde ginocchioni e prima che la gente avesse il tempo di gettare un grido, era già sotto al carro. Vi fu uno spaventoso momento di attesa e di silenzio. Si vide Madeleine quasi ventre a terra sotto quel peso enorme provare due volte invano di accostare i gomiti alle ginocchia. Gli gridarono: «Papà Madeleine! venite fuori!». Il vecchio Fauchelevent stesso gli disse: «Signor Madeleine, andatevene! Tanto bisogna che muoia! lasciatemi morire! vi schiaccerete anche voi!». Madeleine non rispondeva. Tutti intorno trattenevano il fiato. Le ruote avevano continuato ad affondare ed era divenuto quasi impossibile che Madeleine potesse uscire da sotto il carro. D'un tratto si vide l'enorme massa barcollare: il carro si sollevò lentamente, le ruote uscirono a metà dal solco. Si udì una voce soffocata che gridava: «Presto, aiuto!». Era Madeleine che aveva fatto un ultimo sforzo. Tutti si precipitarono. La virtù di uno solo aveva dato forza e coraggio a tutti. Il carro venne sollevato da venti braccia, e il vecchio Fauchelevent fu salvo. Madeleine si rialzò. Era pallido, per quanto fradicio di sudore. Aveva gli abiti strappati e coperti di fango. Tutti piangevano. Il vecchio gli baciava le ginocchia e lo chiamava il buon Dio. Quanto a lui, aveva sul viso non so quale espressione di sofferenza beata e celestiale, e fissava il suo occhio tranquillo su Javert, che lo guardava ancora. VII. Fauchelevent diventa giardiniere a Parigi Fauchelevent si era slogato la rotula nella caduta. Papà Madeleine lo fece trasportare in un'infermeria da lui aggiunta alla sua fabbrica per gli operai, tenuta da due suore di carità. La mattina seguente il vecchio trovò sul tavolino da notte un biglietto da mille franchi con queste parole di pugno di Madeleine: Vi compro il carro e il cavallo. Il carro era sconquassato, e il cavallo era morto. Fauchelevent guarì, ma gli rimase il ginocchio anchilosato. Madeleine, mediante le raccomandazioni delle suore e del curato, riuscì a collocare il buon uomo come giardiniere in un convento di monache del quartier Saint-Antoine a Parigi. Qualche tempo dopo, Madeleine fu nominato sindaco. La prima volta che Javert vide Madeleine cinto della sciarpa che gli dava ogni potere sulla città, provò quel fremito stesso che proverebbe un mastino fiutando un lupo negli abiti del suo padrone. Da quel momento l'evitò più che potè. Quando i bisogni del suo servizio l'esigevano imperiosamente e non poteva esimersi dal trovarsi col signor sindaco, allora gli parlava con un profondo rispetto. La prosperità creata da papà Madeleine a Montreuil-sur-mer, oltre che per i segni visibili da noi indicati, si manifestava anche per un sintomo non visibile ma non meno significativo, e che anzi non inganna mai. Quando la popolazione soffre, quando il lavoro manca, quando il commercio è nullo, il contribuente resiste all'imposta per penuria ed esaurisce e oltrepassa i termini di mora, e allora lo Stato spende molto denaro nelle esazioni forzate. Quando il lavoro abbonda, quando il paese è felice e ricco, l'imposta si paga comodamente e costa poco allo Stato. Si può dire che la miseria a la ricchezza pubblica hanno un termometro infallibile: le spese di esattoria. In sette anni le spese di esattoria si erano appunto ridotte di tre quarti nel circondario di Montreuil-sur-mer, il che lo faceva frequentemente citare come esempio da de Villèle, allora ministro delle Finanze. Queste erano le condizioni del paese quando vi ritornò Fantine, della quale nessuno si ricordava più. Fortunatamente la porta dello stabilimento di Madeleine era come una faccia amica. Si presentò e venne ammessa nel laboratorio delle donne. Il mestiere era del tutto nuovo per Fantine: non essendo esperta, non cavava dalla sua giornata di lavoro molto guadagno, ma in fondo le bastava: il problema era risolto; si guadagnava da vivere. VIII. La signora Victurnien spende trentacinque franchi per la moralità Quando Fantine vide che riusciva, ebbe un momento di gioia. Vivere onestamente del proprio lavoro, che miracolo del cielo! Il gusto del lavoro le ritornò. Comprò uno specchio e vi contemplò con piacere la sua gioventù, i suoi bei capelli e i suoi splendidi denti; dimenticò molte cose, non pensò più ad altro che a Cosette e al possibile avvenire, fu quasi felice. Affittò una cameretta e l'ammobiliò a credito sul suo lavoro futuro: resto delle sue abitudini disordinate. Non potendo dire di essere sposata, si era ben guardata, come abbiamo lasciato intravedere, dal parlare della sua piccina. Da principio, l'abbiamo visto, pagava esattamente i Thénardier. Non sapendo fare più della firma, era obbligata a scriver per mezzo di uno scrivano pubblico. Scriveva molto: e questo fu notato. S'incominciò a sussurrare nel laboratorio delle donne che Fantine «scriveva delle lettere» e che «aveva certi modi di fare...». Le persone più accanite nello spiare le azioni altrui, sono quelle a cui queste azioni non riguardano affatto. «Perché quel signore esce soltanto sul far della sera? Perché quell'altro signore non attacca la sua chiave al chiodo il giovedì? Perché va sempre per le vie solitarie? Perché la signora discende sempre dalla vetttura prima di arrivare a casa? perché manda a comperare un quinterno di carta da lettere quando ne ha piena la scrivania?» ecc. ecc. Ci sono delle persone che per conoscere la chiave di questi enigmi, per loro del tutto indifferenti, spendono più denaro, sprecano più tempo, si danno più pena di quel che occorrerebbe per compiere dieci buone azioni; e lo fanno gratuitamente, per loro piacere, senza essere pagati dalla loro curiosità altro che con nuova curiosità. Sono capaci di tener dietro a questa o a quello per giornate intere, di far la sentinella per ore a certi angoli di strada, o sotto una porta, la notte, al freddo e alla pioggia, di corrompere i facchini di piazza, di ubriacare vetturini e lacchè, di comprare cameriere e portinaie. Perché? per niente. Per l'accanimento di vedere, di sapere, di penetrare. Pura smania di maldicenza. E spesso questi segreti conosciuti, questi misteri palesati, questi enigmi risolti e spubblicati, trascinano a catastrofi, a duelli, a fallimenti, alla rovina di famiglie intere, a esistenze spezzate, con gran gioia di coloro che hanno fatto la «grande scoperta» senza nessun interesse e per puro istinto, come le bestie. Triste cosa! Certe persone sono cattive unicamente per bisogno di parlare. La loro conversazione, chiacchiericcio nei salotti, pettegolezzo nelle anticamere, è come quei caminetti che consumano presto la legna: hanno continuo bisogno di combustibile, e il combustibile è il prossimo. Si osservò dunque Fantine. Aggiungete che molte erano gelose dei suoi capelli biondi e dei suoi denti bianchi. Si notò che nel laboratorio si voltava spesso da un canto per asciugarsi una lacrima. Erano i momenti in cui pensava alla sua figlioletta: forse anche all'uomo che aveva amato. È una dolorosa fatica rompere tutti i tristi legami del passato. Si notò ancora che scriveva almeno due volte al mese, sempre allo stesso indirizzo e che affrancava le lettere. Si arrivò a sapere quell'indirizzo: Sig. Thénardier - locandiere; Montfermeil. Si fece bere lo scrivano pubblico, un buon vecchio che non poteva riempire il suo stomaco di vino rosso senza vuotare la sacca dei segreti. In breve, si seppe che Fantine aveva un figlio: «Doveva essere una specie di figlia». Si trovò una brava comare che fece nientemeno il viaggio fino a Montfermeil, parlò ai Thénardier e disse ritornando: «Ho speso bene i miei trentacinque franchi. Ho veduto la bambina». La comare che fece questo era una megera chiamata la signora Victurnien, guardiana e portinaia della virtù del mondo intero. La signora Victurnien aveva cinquantasei anni e univa la maschera della bruttezza a quella della vecchiaia. Voce tremante, volontà feroce. Sembra quasi impossibile: eppure quella vecchia era stata giovane. Nella sua giovinezza, in pieno 1793, aveva sposato un frate scappato dal convento in berretto rosso e passato dai Bernardini ai Giacobini. Era secca, rozza, aspra, pungente, spinosa, quasi velenosa, benché si ricordasse del suo frate di cui era vedova e che l'aveva saputa ben domare e piegare. Era un'ortica che risentiva ancora il ruvido del saio. Alla restaurazione, s'era fatta bigotta, e con tanto calore che i preti le avevano perdonato il frate. Aveva un po' di terra al sole, che aveva lasciato con molto rumore a una comunità religiosa. Era assai ben vista al vescovado di Arras. Questa signora Victurnien dunque andò a Montfermeil e ritornò dicendo: «Ho veduto la bambina». Tutto ciò richiese del tempo. E Fantine era già da un anno nella fabbrica, quando una brutta mattina la sorvegliante del reparto le consegnò da parte del signor sindaco cinquanta franchi, dicendole che da quel momento non era più lavorante e consigliandole sempre, da parte del signor sindaco, di lasciare il paese. Proprio in quel mese i Thénardier, dopo aver ottenuto dodici franchi mensili, ne chiedevano quindici. Fantine fu come colpita dal fulmine. Non poteva andarsene dal paese, doveva pagare l'affitto e i mobili. Cinquanta franchi non le bastavano nemmeno per saldare quel debito. Balbettò qualche parola supplichevole, ma la sorvegliante le ripetè che doveva uscire subito dal laboratorio. Fantine era anche un'operaia mediocre, dopo tutto. Così, morta di vergogna più che di disperazione, lasciò la fabbrica e ritornò nella sua cameretta: la sua colpa era dunque ormai conosciuta da tutti! Non ebbe più la forza di dire una parola. Le fu consigliato di recarsi dal sindaco, ma non osò: il signor sindaco le aveva regalato cinquanta franchi perché era buono, e l'aveva mandata via perché era giusto: accettò la sentenza, rassegnata. IX. Trionfo della signora Victurnien La vedova del frate era stata dunque buona a qualcosa. Del resto, Madeleine non aveva saputo niente di tutto questo. Sono di quelle combinazioni di cui la vita è piena. Madeleine aveva l'abitudine di non entrar quasi mai nel reparto femminile. A capo di quel reparto aveva messo una vecchia zitella, presentatagli dal curato, in cui aveva assoluta fiducia: donna veramente rispettabile, ferma, giusta, integra, piena di quella carità che consiste nel dare, non di quell'altra che consiste nel comprendere e perdonare. Madeleine si rimetteva a lei in tutto e per tutto. I migliori uomini sono spesso costretti a delegare la loro autorità. Con questi pieni poteri e nella ferma persuasione di fare bene, la sorvegliante aveva istruito il processo, giudicato, condannato Fantine, ed eseguito la sentenza. Quanto ai cinquanta franchi, glieli aveva dati prelevandoli da una somma che Madeleine aveva consegnato per elemosine e soccorsi agli operai, e di cui essa non era tenuta a render conto. Fantine si offrì come serva nel paese; andò da una casa all'altra, ma nessuno volle saperne di lei. Via dalla città non aveva potuto andare: il mercante che le aveva dato i mobili a credito, e quali mobili! le aveva detto: «Se ve ne andate vi faccio arrestare come ladra». Il padrone di casa al quale doveva qualche mese di pigione le aveva detto: «Siete giovane e carina, potete pagare». Divise i cinquanta franchi tra il padrone di casa e il mercante di mobili, rese a questo i tre quarti del suo mobilio, tenendosi soltanto lo stretto necessario, e si trovò senza lavoro, senza posizione, con soltanto il letto e un debito ancora di un centinaio di franchi. Si mise a cucire camicie per i soldati della guarnigione e guadagnando dodici soldi al giorno. La figlia ne costava dieci. Allora incominciò a pagare irregolarmente i Thénardier. Una vecchietta che le accendeva la candela quando rincasava la sera, le insegnò l'arte di vivere nella miseria. Dopo il vivere con poco c'è il vivere con niente. Sono due camere: la prima è oscura, la seconda è nera. Fantine imparò come si può passare l'inverno senz'ombra di fuoco, come si debba rinunziare a un uccellino in gabbia che vi mangia un centesimo di miglio ogni due giorni, come la veste possa servire da coperta e la coperta da veste, come si possa risparmiare la candela mangiando alla luce della finestre di faccia. Non si può immaginare tutto ciò che sanno cavare da un soldo certe deboli creature invecchiate nella povertà e nell'onestà. È una bravura che diventa talento. Fantine acquistò questo sublime talento e riprese un po' di coraggio. In quel tempo diceva a una sua vicina: «Pazienza! in fondo, dormendo cinque ore sole e lavorando tutto il resto alle mie camicie, arrivo quasi a guadagnarmi il pane. E poi quando si è tristi si mangia di meno. Insomma, farò così: dolori, preoccupazioni, un po' di pane con i dispiaceri, come companatico, e me la caverò». In tanta miseria, aver vicino la sua piccina sarebbe stata una felicità incredibile. Pensò di farla venire, ma come farle dividere la sua indigenza? E poi come pagare gli arretrati ai Thénardier? E il viaggio! come pagarlo? La vecchia che le aveva impartito quelle, diciamo, così, lezioni di vita indigente, era una santa donna chiamata Marguerite, devota di buona devozione, caritatevole verso i poveri e anche verso i ricchi, che sapeva appena scrivere per firmare Margeritte, e credente in Dio, nel che è la vera scienza. Ci sono molte di queste virtù in basso; un giorno saranno in alto. Questa vita ha il suo domani. Nei primi tempi, Fantine si vergognava talmente che non osava uscire di casa. Quando camminava per le strade, indovinava che la gente dietro di lei doveva fermarsi e segnarla a dito: tutti la guardavano e nessuno la salutava; il disprezzo acre e freddo dei passanti le penetrava nella carne e nell'anima come una raffica gelida. Nelle piccole città, sembra che il disgraziato sia nudo sotto i sarcasmi e la curiosità di tutti. A Parigi, almeno, nessuno vi conosce e questo ignoto vi fa da vestito. Oh! se avesse potuto tornare a Parigi! Ma era impossibile. Dovette abituarsi al discredito come si era assuefatta all'indigenza. A poco a poco vi si adattò. Dopo due o tre mesi alzò le spalle alla vergogna e uscì di casa come se niente fosse. «Non me ne importa un'acca», diceva; andava e veniva con la testa alta, con un sorriso amaro: e sentì che diventava sfrontata. La signora Victurnien qualche volta la vedeva passare dalla sua finestra: notava l'estrema miseria di «quella creatura», grazie a lei «rimessa al suo posto», e se ne rallegrava tutta. I malvagi hanno le loro soddisfazioni tenebrose. L'eccesso di lavoro stancava Fantine e quella tossetta secca che già aveva, aumentò. Diceva qualche volta alla sua vicina Marguerite: «Sentite che mani calde ho». Tuttavia la mattina, quando pettinava con un vecchio pettine sdentato i suoi bei capelli che ricadevano giù come seta, aveva ancora il suo minuto di civetteria felice. X. Seguito del trionfo Era stata licenziata sul finire dell'inverno; passata l'estate, l'inverno ritornò. Giorni corti, meno lavoro. L'inverno: niente calore, niente luce, niente mezzogiorno, la mattina e la sera si toccano; nebbia, crepuscolo, la finestra è grigia, non ci si vede a lavorare. Il cielo è uno spiraglio, tutta la giornata una cantina. Il sole pare un povero. Oh! che triste stagione. L'inverno muta in sasso l'acqua del cielo e il cuore dell'uomo. I creditori la perseguitavano. Fantine guadagnava troppo poco. I suoi debiti erano cresciuti. I Thénardier, mal pagati, le scrivevano ogni momento delle lettere che la desolavano, e la rovinavano per le spese postali. Un giorno le scrissero che la sua piccola Cosette era ormai quasi nuda per il freddo che faceva, che aveva bisogno di una vestina di lana e che occorrevano almeno dieci franchi per comprarla. Ricevette la lettera e se la stropicciò nelle mani una giornata intera. La sera entrò da un barbiere che stava all'angolo della strada e disfece la sua pettinatura, lasciandosi ricadere quei magnifici capelli giù fino alle reni. «Bei capelli!», disse il barbiere. «Quanto mi dareste?», disse lei. «Dieci franchi.» «Tagliateli.» Con quella somma comprò una vestina di lana e l'inviò a Thénardier. Quella vestina fece andare in bestia i Thénardier. Si aspettavano il denaro: diedero la veste a Eponine, e la povera Allodola continuò a tremare. Fantine pensava: «La mia piccola piccina non ha più freddo, l'ho vestita coi miei capelli!». Si metteva dei piccoli berretti rotondi che le nascondevano la testa rasata ed era lo stesso graziosa. Ma un lavorìo tenebroso si compiva nel cuore di Fantine. Quando vide che non poteva più pettinarsi, incominciò a odiare tutto quel che le stava intorno. Per molto tempo aveva condiviso la venerazione di tutti per Madeleine, ma a forza di ripetersi che era stato lui a mandarla via, che era lui la causa della sua disgrazia, arrivò a odiare anche lui, anzi, lui più di tutti. Quando passava davanti alla fabbrica nelle ore in cui le operaie stavano sulla porta, ostentava di ridere e di cantare. Una vecchia operaia che la vide una volta ridere e cantare in quel modo, disse: «Quella ragazza finisce male». Si prese un amante, il primo che le capitò, un uomo che non amava, così, per fare una bravata e con la rabbia nel cuore. Era un miserabile, una specie di musicante accattone, un ozioso vagabondo, che la bastonava e che la lasciò come lei l'aveva preso, con disgusto. Adorava la sua piccina soltanto. Più discendeva, più tutto diventava cupo intorno a lei, più quel dolce angioletto raggiava nel fondo della sua anima. Diceva: «Quando sarò ricca avrò la mia Cosette con me», e rideva. La tosse durava, e sentiva dei sudori alla schiena. Un giorno ricevette dai Thénardier una lettera così concepita: «Cosette è malata di una malattia che si è diffusa per il paese: la chiamano febbre miliare. Ci vogliono medicine, e costano care; siamo mezzo rovinati e non possiamo più pagare. Se non mandate quaranta franchi entro otto giorni, la piccina è morta». Si mise a ridere come una pazza e disse alla sua vecchia vicina: «Ma bravi! quaranta franchi! scusate se è poco! due napoleoni! Dove vogliono che li vada a prendere? Che bestie, questi paesani!». Poco dopo, stava sotto al lucernario delle scale a rileggere la lettera. Alla fine discese le scale e uscì correndo, saltando e ridendo. Qualcuno incontrandola le chiese: «Che cosa vi capita per essere così allegra?». E lei: «È che m'hanno scritto una bestialità così grossa certi campagnoli! Mi vengono a chiedere quaranta franchi! Stanno freschi!». Passando per la piazza, vide molta gente intorno a una vettura di forma bizzarra, con sopra un uomo dritto in piedi, vestito di rosso, che concionava. Era un dentista girovago che offriva al pubblico dentiere intere, calmanti, polveri, elixir. Fantine si mescolò alla folla e rise con gli altri di quell'arringa infiorata di gergo per la canaglia e di parole forbite per la gente a modo. Il cavadenti vide quella bella ragazza ridere e gridò tutt'a un tratto: «Avete dei bei denti, ragazza mia, voi che ridete! Se volete vendermi le vostre due palette, ve le pago un napoleone d'oro l'una». «Che cosa sono queste palette?» domandò Fantine. «Le palette», rispose il professore dentista, «sono i denti davanti; i due di sopra.» «Ah!», gridò Fantine, «che spavento!» «Due napoleoni!», borbottò una vecchia sdentata che era lì. «Queste si chiamano fortune!» Fantine scappò via turandosi le orecchie per non udire la voce roca dell'uomo che le gridava: «Pensateci, bella mia! due napoleoni possono far comodo. Se vi decidete, venite questa sera all'albergo del Tillac d'argent, e mi troverete». Fantine rincasò, e andò tutta in furie a raccontare la cosa alla sua buona vicina: «Capite? non vi pare un uomo infernale! Non so come lascino andare in giro della gente simile! Strapparmi i denti davanti! ma farei paura, dopo! I capelli ricrescono, ma i denti!... Ah! che mostro d'uomo! piuttosto mi butterei da un quinto piano a capofitto! E m'ha detto anche che m'aspetta al Tillac d'argent». «E quanto v'ha offerto?», domandò Marguerite. «Due napoleoni.» «Fanno quaranta franchi.» «Già», disse Fantine, «quaranta franchi.» Restò pensierosa e si mise al lavoro. Dopo un quarto d'ora, lasciò il suo cucito e andò fuori sulle scale per rileggere la lettera dei Thénardier. Rientrando nella camera disse a Marguerite che lavorava vicino a lei: «Ma che cos'è una febbre miliare? lo sapete?». «È una malattia, sicuro», disse la vecchia. «E ci sarà bisogno di molte medicine?» «Oh! delle medicine terribili.» «E come si piglia questa malattia?» «È una malattia che viene, così...» «E prende i bambini?» «Già: i bambini soprattutto.» «E si può morire?» «Oh! è facile», disse Marguerite. Fantine uscì sulle scale e rilesse ancora una volta la lettera. Come venne la sera, discese e la videro che andava verso rue de Paris, dove sono gli alberghi. La mattina seguente, Marguerite, entrando prima di giorno nella camera di Fantine, poiché lavoravano sempre insieme facendo servire una candela per due, la trovò seduta sul letto, pallida, ghiacciata. Non si era spogliata. Il berretto le era cascato sulle ginocchia. La candela era rimasta accesa tutta la notte e stava per finire. Marguerite si fermò sulla soglia stordita da quel gran disordine, e gridò: «Madonna santa! la candela tutta consumata! che cosa è successo?». Poi guardando Fantine che volgeva verso lei la sua testa rapata e pareva invecchiata di dieci anni, gridò ancora: «Gesù mio! che avete, Fantine?». «Non ho niente», rispose Fantine. «Anzi, sono contenta perché la mia piccina non morirà più per mancanza di medicine.» E così dicendo, mostrava alla vecchia due napoleoni che brillavano sulla tavola. «Ah! Gesù misericordioso!», esclamò Marguerite; «ma è una gran fortuna! Dove li avete avuti questi due luigi d'oro?» «Li ho avuti», rispose Fantine. Nello stesso tempo sorrise. La candela le rischiarava il viso. Era un sorriso sanguinolento. Una saliva rossastra le scendeva dagli angoli delle labbra e dentro la bocca aveva un buco nero. I due denti erano stati strappati. E Fantine mandò i quaranta franchi a Montfermeil. Del resto, era una trovata dei Thénardier per avere denaro: Cosette non era malata. Fantine buttò il suo specchio dalla finestra. Da molto tempo aveva lasciato la sua camera del secondo piano per rifugiarsi in una soffitta sotto il tetto chiusa col solo saliscendi, una di quelle topaie dove il soffitto si china a far angolo col pavimento, facendovi battere la testa a ogni istante. Il povero non può andare in fondo alla sua camera, come non può andare in fondo al suo destino, se non curvandosi sempre più. Non aveva più letto, le restava uno straccio che chiamava la sua coperta, un materasso in terra e una seggiola spagliata. Una pianticella di rose s'era disseccata in un angolo, dimenticata. Nell'altro angolo, c'era una brocca dove l'acqua gelava d'inverno, e dove i differenti livelli del liquido erano segnati da altrettanti cerchi di ghiaccio. Aveva perduto la vergogna; perse anche il piacere della decenza; ultimo sintomo. Usciva con delle cuffie sudice. Per mancanza di tempo, o per indifferenza, non rammendava più la sua biancheria. Man mano che i calcagni si logoravano, cacciava giù le calze dentro le scarpe: e questo si vedeva da certe pieghe perpendicolari. Rappezzava il suo corpetto vecchio e logoro con delle toppe di percalle che si strappavano al più piccolo movimento. I creditori le facevano delle scenate e non le davano tregua. Li trovava per la strada, li trovava per le scale. Passava le notti intere a piangere e a pensare. Aveva gli occhi lucidi e sentiva un dolore fisso alle spalle, alla punta della scapola sinista. Tossiva molto. Odiava profondamente papà Madeleine e non si lamentava mai. Cuciva diciassette ore al giorno; ma un intraprenditore di lavoro carcerario, che faceva lavorare i prigionieri quasi per nulla, fece di botto ribassare i prezzi, riducendo la giornata di lavoro degli operai liberi a nove soldi. Diciassette ore di lavoro e nove soldi di guadagno! I creditori erano più accaniti che mai. Il mercante di mobili, le diceva ancora tutti i giorni: «Quando mi pagherai, sgualdrina?». Che si voleva da lei, buon Dio? Si sentiva braccata, e si sviluppò in lei qualcosa della bestia feroce. In quel tempo Thénardier le scrisse in termini recisi che ormai aveva aspettato anche troppo e con troppa bontà, e che bisognava mandare subito cento franchi, altrimenti avrebbe messo alla porta la piccola Cosette, ancora convalescente della sua brutta malattia, fuori al freddo, nella strada, dove sarebbe diventata quel che poteva diventare, o anche crepata, se così le piaceva. «Cento franchi!», pensò Fantine. «Ma dov'è un mestiere da poter guadagnare cento soldi al giorno?» «Coraggio», disse, «vendiamo il resto.» La disgraziata si prostituì. XI. «Christus nos liberavit» Che cos'è questa storia di Fantine? È la società che compera una schiava. Da chi? Dalla miseria. Dalla fame, dal freddo, dall'isolamento, dall'abbandono, dalla privazione di ogni cosa. Mercato lacrimevole. Un'anima per un tozzo di pane. La miseria offre e la società accetta. La santa legge di Gesù Cristo governa la nostra civiltà, ma non la penetra ancora. Si dice che la schiavitù sia scomparsa dalla nostra civiltà europea. È un errore. Esiste sempre, ma pesa soltanto sulla donna e si chiama prostituzione. Pesa sulla donna, cioè a dire sulla grazia, sulla debolezza, sulla bellezza, sulla maternità. Non è questa certo una delle minori vergogne dell'uomo. Al punto in cui siamo arrivati di questo doloroso dramma, non resta più nulla a Fantine di ciò che è stata un tempo. È divenuta sasso diventando fango. Chi la tocca ha freddo. Essa passa, vi subisce e non vi conosce: è la figura disonorata e severa. La vita e l'ordine sociale le hanno detto l'ultima parola. Non le potrà accadere mai nulla di peggio nella vita: tutto ha provato, sopportato, sofferto, perduto e pianto. È già rassegnata di quella rassegnazione che rassomiglia all'indifferenza come il sonno rassomiglia alla morte. Ormai non evita più niente, non teme più niente. Cadano su lei tutte le tempeste e passi tutto l'oceano; che gliene importa? È come una spugna imbevuta. Così crede, almeno; ma si ha torto credendo di avere esaurito il proprio destino e toccato il fondo di qualsiasi sventura. Ahimè! che sono mai tutti questi destini così spinti alla rinfusa? dove vanno? perché sono fatti così? Colui che sa questo vede nelle tenebre. È solo. Si chiama Dio. XII. Il dolce far niente del signor Bamatabois C'è in tutte le piccole città e c'era in particolar modo a Montreuil-sur-mer una classe di giovanotti che spenducchiano millecinquecento franchi di rendita in provincia con la stessa aria con cui i loro simili divorano a Parigi ducentomila franchi all'anno. Sono individui della grande specie neutra: imbecilli, parassiti, nullità, che hanno un po' di terra, un po' di spirito, che sarebbero zotici in un salotto e passano da gente raffinata al caffè; che dicono: le mie terre, i miei boschi, i miei contadini, e fischiano le attrici a teatro per provare che sono gente di gusto, attaccano briga con gli ufficiali della guarnigione per dimostrarsi bellicosi, vanno a caccia, fumano, sbadigliano, bevono, puzzano di tabacco, giocano al biliardo, guardano i viaggiatori discendere dalla diligenza, vivono al caffè, pranzano in trattoria, hanno un cane che mangia gli ossi sotto la tavola e un'innamorata che porta i piatti, badano al soldo, esagerano le mode, ammirano la tragedia, disprezzano le donne, consumano fino all'ultimo le scarpe, scimmiottano Londra attraverso Parigi e Parigi attraverso Pont-à-Mousson, invecchiano imbecilli, non fanno niente, non servono a niente e non nuocciono neppure granché. Felix Tholomyès, se fosse rimasto nella sua provincia sènza mai vedere Parigi, sarebbe stato un uomo di questa specie. Se fossero più ricchi si direbbe: sono degli elegantoni; se fossero più poveri si direbbe: sono degli scioperati. Così sono soltanto della gente che non fa nulla. Tra questi disoccupati ci sono dei noiosi, degli annoiati, dei visionari, e qualche briccone. In quel tempo, un elegantone si componeva di un colletto immenso, di una enorme cravatta, di un orologio con molti ciondoli, di tre panciotti sovrapposti di diverso colore, il turchino e il rosso all'interno, di un abito color oliva a vita corta, a code di merluzzo e a doppia fila di bottoni d'argento serrati uno all'altro e risalenti fin sulla spalla, e di un pantalone oliva più chiaro, ornato sui fianchi da un numero indeterminato di cordoncini, numero però sempre dispari e che variava da uno a undici, limite non mai superato. Aggiungete a questo degli stivaletti con piccoli ferri al tallone, un cappello a cilindro a falde strette, i capelli a ciuffi, una enorme canna e una conversazione condita da calembours di Potier. Soprattutto, poi, speroni e baffi. A quel tempo i baffi volevano dire borghese e gli speroni indicavano che uno andava a piedi. L'elegantone di provincia portava naturalmente gli speroni più lunghi e i baffi più feroci. Era il tempo delle lotte delle repubbliche dell'America meridionale contro il re di Spagna, di Bolivar contro Morillo. I cappelli a falde strette erano realisti e si chiamavano morillos; i liberali portavano cappelli a falde larghe che si chiamavano bolivars. Otto o dieci mesi, dunque, dopo i fatti da noi narrati nelle pagine precedenti, cioè verso i primi di gennaio del 1823, una sera che era nevicato, uno di questi elegantoni, uno di questi scioperati, un «benpensante» perché portava un morillo, ben ravvolto in uno di quei grandi mantelli che completavano nella fredda stagione il costume di moda, si divertiva a perseguitare una povera creatura che andava avanti e indietro in abito da ballo, con uno scollo esagerato e dei fiori sulla testa, davanti alla vetrina del caffè degli ufficiali. Quell'elegantone fumava, poiché assolutamente la moda lo voleva. Ogni volta che quella donna gli passava davanti, le gettava con una boccata di fumo qualche motto che gli sembrava spiritoso e allegro, come per esempio: «Quanto sei brutta! - Vatti a nascondere! - Sdentata! ecc.. ecc.». Quel signore si chiamava signor Bamatabois. La donna, triste spettro addobbato a festa che andava e veniva sulla neve, non gli rispondeva, non lo guardava nemmeno; faceva e rifaceva quel tratto di strada in silenzio ritornando regolarmente ogni cinque minuti sotto quel sarcasmo come il soldato condannato ritorna sotto le verghe. Il poco effetto del suo spirito offese senza dubbio l'ozioso, il quale approfittando di un momento in cui essa gli volgeva le spalle, le corse dietro quatto quatto e, trattenendo il riso, si abbassò, raccolse un pugno di neve e glielo cacciò bruscamente nella schiena, tra le spalle nude. La donna mandò un ruggito, si rivoltò, saltò come una pantera e si scagliò sull'uomo, ficcandogli le unghie nella faccia, vomitando le più grosse ingiurie che potrebbero uscire da un corpo di guardia. Queste ingiurie scagliate da una voce arrochita dall'acquavite, uscivano da una boccca a cui mancavano infatti i due denti davanti. Era Fantine. A quel baccano, gli ufficiali uscirono in frotta dal caffè; chi passava si fermò, si fece un gran circolo di gente che rideva, urlava, applaudiva, attorno a quel vortice formato da quei due esseri che a fatica si potevano riconoscere per un uomo e una donna: l'uomo che si dibatteva e aveva perduto il cappello, la donna che picchiava coi piedi e coi pugni, senza più cuffia, urlante, senza denti e senza cappello, livida di collera, orribile. Tutt'a un tratto un uomo alto si fece strada risolutamente tra la folla, afferrò la donna per il corpetto di raso coperto di fango e le disse: «Con me!». La donna lo guardò, e la sua voce furibonda si spense di colpo. I suoi occhi sembravano di vetro, da livida era divenuta pallida, e ora tremava di terrore. Aveva riconosciuto Javert. L'elegantone aveva approfittato dell'incidente per svignarsela. XIII. Soluzione di qualche problema di polizia municipale Javert fece scansare la gente, ruppe il cerchio e si mise a camminare in fretta verso l'ufficio di polizia che si trovava all'altra estremità della piazza, trascinandosi dietro la disgraziata. Questa lo lasciava fare. Né lui né lei dicevano una parola. La folla degli spettatori, al parossismo della gioia, seguiva con ogni sorta di commenti: la suprema miseria, occasione di oscenità. Arrivato all'ufficio di polizia, che era una sala bassa scaldata da una stufa e custodita da un corpo di guardia, con una porta a vetri difesa da una grata, Javert aprì, entrò con Fantine e poi richiuse la porta dietro di sé con grande dispiacere dei curiosi che si alzavano sulla punta dei piedi e allungavano il collo davanti al vetro sporco, cercando di vedere. La curiosità è una ghiottoneria. Vedere è come divorare. Entrando, Fantine andò a buttarsi in un angolo, immobile e muta, rattrappita come una cagna che ha paura. Il sergente del posto portò una candela accesa sulla tavola. Javert si sedette, cavò di tasca un foglio di carta bollata e si mise a scrivere. Questa classe di donne è interamente sottomessa dalle nostre leggi alla discrezione della polizia. Essa ne fa ciò che vuole, le punisce come crede e confisca a suo piacere quelle due tristi cose che tali donne chiamano il loro mestiere e la loro libertà. Javert era impassibile: il suo viso serio non tradiva nessun moto interno. Pure, era gravemente e profondamente preoccupato. Era. uno di quei momenti in cui esercitava senza controllo, ma con tutti gli scrupoli di una coscienza severa, il suo terribile potere discrezionale. In quell'istante sentiva che il suo sgabello di agente di polizia era un tribunale. Giudicava. Giudicava e condannava. Faceva appello a tutta la capacità del suo cervello per portare a termine la grande cosa che stava facendo. Più esaminava l'azione commessa da quella donna, più se ne sentiva indignato. Era evidente: aveva assistito a un vero e proprio delitto. Aveva veduto, là nella strada, la società rappresentata da un proprietario-elettore insultata e percossa da una creatura al di fuori di tutto. Una prostituta aveva attentato a un borghese. E lui aveva veduto, lui, Javert. Scriveva in silenzio. Quando ebbe finito, firmò, piegò la carta e disse al sergente di guardia, consegnandoglielo: «Prendete tre uomini e portate questa donna in prigione». Poi disse a Fantine: «Ne hai per sei mesi». La disgraziata sussultò: «Sei mesi! sei mesi di prigione?», gridò. «Sei mesi a guadagnare sette soldi al giorno! Ma che sarà della mia Cosette! della mia bambina! Devo ancora più di cento franchi ai Thénardier, lo sapete voi, signore ispettore?» E si trascinò sul pavimento infangato dalle scarpe di tutti quegli uomini, senza alzarsi, giungendo le mani, facendo lunghi passi con le ginocchia. «Signor Javert», disse, «vi domando la grazia. Vi giuro che non ho avuto torto. Se ci foste stato da principio, avreste veduto! Vi giuro per il buon Dio che non ho torto. È stato quel signor borghese che m'ha cacciato della neve giù nella schiena. Hanno forse il diritto di cacciarci la neve nella schiena, quando si cammina come me tranquillamente, senza dar noia a nessuno? M'ha fatto rabbia! Sono anche un po' malata, vedete! E poi era già un po' di tempo che mi diceva delle cose: "Sei brutta! sei senza denti!". Lo so bene che non li ho più i miei denti! Io non facevo niente, io; dicevo: è un signore che si diverte. Mi portavo da donna onesta: non parlavo. E allora lui mi ha messo la neve. Signor Javert, mio buon signor ispettore! non c'è nessuno qui che abbia visto per potervi dire che è vero quello che vi dico? Forse avrò avuto torto ad arrabbiarmi. Voi sapete bene, nel primo momento non si è padroni di sé. Si fanno delle sciocchezze. Ma sentirsi tutt'a un tratto una cosa ghiacciata sulla schiena, quando uno non se l'aspetta! Ho avuto torto a buttare in terra il cappello a quel signore. Ma perché se n'è andato via? Gli domanderei scusa. Oh! che sarebbe per me domandargli scusa? Fatemi la grazia per oggi, per questa volta, signor Javert. Guardate, non sapete una cosa, voi: nelle prigioni si guadagnano sette soldi soli, non è colpa del governo, ma si guadagnano sette soldi soli, e figuratevi che io devo pagare cento franchi o altrimenti mi rimandano qua la mia piccina! Oh! Dio mio! come potrei fare a tenerla con me? è così brutto quel che faccio! Oh la mia Cosette! oh, quell'angioletto della santissima Vergine, che cosa diventerà quel povero agnellino? Voi capite, quei Thénardier sono albergatori e campagnoli, non ragionano. Vogliono i denari. Non mi mettete in prigione! Pensate, si tratta di una piccina che getterebbero in mezzo alla strada, d'inverno, sola, che vada dove vuole. Bisogna avere pietà di queste cose qui, mio buon signor Javert. Se fosse più grande si guadagnerebbe la vita, ma a quell'età è impossibile. Non sono una cattiva donna, in fondo. Non sono mica diventata così per bassezza o per avidità. Se bevo dell'acquavite è perché mi stordisce e dimentico la miseria: ma non mi piace. Quando ero più felice bastava guardare nel mio armadio per capire che non ero una ragazza civetta e disordinata. Avevo tanta bella biancheria. Abbiate pietà di me, signor Javert!» Parlava così, spezzata in due, scossa da singhiozzi, accecata dalle lacrime, con le spalle nude, torcendosi le mani, tossendo d'una tosse secca e brusca, balbettando dolcemente con una voce d'agonia. Il grande dolore è un raggio divino che trasfigura i miserabili. In quel momento, Fantine era ridiventata bella. Ogni tanto si arrestava e baciava teneramente l'orlo della redingote del poliziotto. Avrebbe intenerito un cuore di granito: ma un cuore di legno non si intenerisce. «Avanti!», disse Javert, «ti sono stato a sentire fino in fondo. Hai detto tutto? Adesso cammina! I tuoi sei mesi non te li leva nemmeno il Padreterno in persona.» A questa solenne dichiarazione: nemmeno il Padreterno in persona, la donna comprese che la sentenza era detta. Si ripiegò su se stessa e mormorò: «Grazia!». Javert le voltò le spalle. Le guardie la presero per le braccia. Da qualche minuto, senza che nessuno se ne fosse accorto, era entrato là dentro un uomo. Aveva richiuso la porta, vi si era appoggiato e aveva ascoltato le preghiere disperate di Fantine. Nel momento in cui le guardie misero le mani sulla disgraziata che rifiutava di alzarsi, fece un passo, uscì dall'ombra e disse: «Un istante solo, per favore!». Javert alzò gli occhi e riconobbe Madeleine. Si levò il cappello salutando con una specie di goffo malumore, e disse: «Scusi, signor sindaco...». Queste parole: signor sindaco, fecero su Fantine uno strano effetto. Si drizzò in piedi come uno spettro che esca dalla terra, respinse le guardie con le braccia, avanzò verso Madeleine prima che si riuscisse a trattenerla e guardandolo fisso con aria stravolta, gli gridò: «Ah! dunque sei tu il signor sindaco!». Poi scoppiò in una risata e gli sputò sul viso. Madeleine si asciugò la faccia e disse: «Ispettore, Javert, mettete in libertà questa donna». Javert credette di diventare pazzo. Provava in quell'istante, una sull'altra e quasi mescolate insieme, le più violente commozioni della sua vita. Vedere una prostituta sputare sulla faccia di un sindaco, questa era una cosa così mostruosa che, nelle sue più spaventose ipotesi, avrebbe considerato come un sacrilegio soltanto crederla possibile. D'altra parte, in fondo al suo pensiero, faceva confusamente un tremendo avvicinamento tra ciò che era quella donna e ciò che poteva essere quel sindaco, e allora intravedeva con orrore un non so che di semplice e di naturale in quel prodigioso attentato. Ma quando poi vide quel sindaco, quel magistrato asciugarsi tranquillamente il viso e dire: «Mettete in libertà questa donna», ebbe come un barbaglio di stupore; gli mancò il pensiero e la parola; la quantità di stupore possibile per lui era oltrepassata. E restò muto. Quelle parole non avevano meno stranamente meravigliato Fantine. Alzò il braccio nudo e si appoggiò alla valvola della stufa come una persona che stia per svenire. Si guardò attorno e si mise a parlare a voce bassa, come tra sé. «In libertà? Mi lasciano libera? Non andare in prigione per sei mesi? Chi ha detto così? Non è possibile che l'abbiano detto. Ho capito male. Non può essere stato certo quel mostro di sindaco! Siete stato voi, mio buon signor Javert, che avete detto di mettermi in libertà? Oh se sapeste! adesso vi dirò una cosa e poi mi lascerete andare. Questo mostro di sindaco, questo vecchio briccone di sindaco, è lui la causa di tutto! Figuratevi, signor Javert, che mi ha licenziata! per dare ascolto a un branco di pettegole che sparlavano nella fabbrica. Dite se non è un orrore! licenziare una povera ragazza che fa onestamente il suo lavoro! Da allora non ho più guadagnato abbastanza, e di lì sono venuti tutti i mali. Prima di tutto ci sarebbe una cosa che i signori della polizia dovrebbero fare, cioè impedire agli imprenditori delle prigioni di rovinare la povera gente. Adesso ve lo spiego. Voi, per esempio, guadagnate dodici soldi alle camicie, ve li fanno diventare nove: non c'è più modo di vivere. Bisogna diventare quel che si può. Io avevo la mia piccola Cosette; come potevo fare a non diventare una donnaccia? Adesso, lo capite vero? E questo birbone di sindaco che fa male a tutti. E alla fine è successo che ho pestato sotto i piedi il cappello di quel signor borghese davanti al caffè degli ufficiali. Ma lui mi aveva sciupato tutto il vestito con quella neve. Noialtre abbiamo un vestito solo di seta, per la sera. Vi giuro che non ho mai fatto del male apposta, signor Javert, e vedo dappertutto delle donne più cattive di me, tanto più fortunate. O signor Javert, siete voi che avete detto di lasciarmi andare libera, è vero? Prendete informazioni, parlate col mio padrone di casa: adesso pago sempre, vi dovrà ben dire che sono onesta. Ah! Dio mio, vi chiedo scusa, ho toccato la valvola, senza badarci, e adesso fa fumo.» Madeleine l'ascoltava con profonda attenzione. Mentre la donna parlava, si era frugato nel panciotto e aveva cavato fuori la sua borsa, ma avendola trovata vuota, se l'era rimessa in tasca. Quando Fantine tacque le disse: «Quanto dovevate pagare, avete detto?». Fantine che guardava sempre Javert, si rivoltò e gli disse: «Parlo con te, forse?». Poi, alle guardie: «Dite un po', avete visto come gli ho sputato in faccia? Ah! vecchio scellerato di sindaco, vieni qui per farmi paura, ma io non ho paura di te. Ho paura del signor Javert! Ho paura del mio buon signor Javert». Così dicendo si rivolse ancora all'ispettore: «Con tutto ciò, vedete, signor ispettore, bisogna essere giusti. Io capisco che voi siete giusto, signor ispettore. Infatti è una cosa semplicissima: un uomo che si diverte a mettere un po' di neve nella schiena a una donna, be', questo fa ridere gli ufficiali, e bisogna pure che si divertano in qualche modo, noi ci siamo apposta per farli divertire. Diavolo! Ma arrivate voi, siete costretto a mettere l'ordine, portate via la donna che ha torto; ma riflettendoci, siccome siete buono, avete detto che mi lascino andare; è per la mia piccina, s'intende, perché in sei mesi di prigione non la potrei più mantenere... Soltanto non ci ricascare più, sgualdrina, vero? Ma non ci ricasco più, non abbiate paura, signor Javert! Mi lascerò fare qualunque cosa senza fiatare. Oggi, vedete, ho gridato perché ho sentito tanto male; non me l'aspettavo quella neve, capite, da quel signore, e poi ve l'ho detto, non sto bene, tossisco, sento qui nello stomaco come una palla che mi brucia; il medico mi dice: curatevi. Sentite un po', datemi la mano, vi faccio sentire, non abbiate paura, è qui». Non piangeva più, la voce le si era fatta carezzevole, e appoggiava sul suo petto bianco e delicato la mano grossa e ruvida di Javert; lo guardava sorridendo. Di colpo, si rassettò rapidamente le vesti in disordine, fece ricadere la sottana che, trascinandosi, si era alzata fino al ginocchio, e si diresse verso la porta, dicendo a mezza voce alle guardie con un amichevole segno del capo: «Ragazzi miei, il signor ispettore ha detto di lasciarmi andare, me ne vado». E mise la mano sul saliscendi. Un passo di più e sarebbe uscita. Javert, fino a quel momento, era restato in piedi, immobile, con l'occhio fisso a terra, in mezzo a quella scena come una statua traslocata che aspetta d'esser messa a posto. Il rumore del saliscendi lo destò. Alzò la testa con una espressione di autorità sovrana, tanto più spaventosa quanto più si trova in basso, feroce nella fiera, atroce nell'uomo da nulla. «Sergente», gridò, «non vedete che quella bagascia se ne va? Chi vi ha detto di lasciarla andare?» «Io», disse Madeleine. Fantine, alla voce di Javert, aveva lasciato il saliscendi, tremante, come un ladro preso sul fatto lascia l'oggetto rubato. Alla voce di Madeleine, si voltò e senza dir verbo, senza quasi nemmeno respirare, da quel momento guardò ora Madeleine ora Javert, a secondo che fosse questo o quello a parlare. Era evidente che Javert doveva, come si suol dire, essere «uscito dai gangheri» per apostrofare in quel modo il sergente, dopo l'invito del sindaco di mettere Fantine in libertà. Era arrivato a dimenticare la presenza del signor sindaco? Aveva finito col persuadersi che assolutamente era inammissibile che una «autorità» avesse dato un simile ordine e che certamente il signor sindaco aveva detto senza volere una cosa per un'altra? Oppure, davanti alla enormità di cui era testimone da due ore, aveva preso l'estrema risoluzione: era dunque necessario che il piccolo si facesse grande, che l'ispettore si trasformasse in magistrato, che l'uomo di polizia diventasse uomo di giustizia, e che in quel caso estremissimo, l'ordine, la legge, la morale, il governo, la società tutta intera si personificassero in lui, Javert? Comunque, quando Madeleine ebbe detto quell'io che abbiamo udito, si vide l'ispettore di polizia Javert voltarsi verso il signor sindaco pallido, freddo, con le labbra livide, lo sguardo disperato, tutto il corpo agitato da un tremito impercettibile, e cosa inaudita, dirgli, con gli occhi bassi, ma la voce ferma: «Signor sindaco, questo non si può fare». «Come?», disse Madeleine. «Questa sciagurata ha insultato un borghese.» «Ispettore Javert», riprese Madeleine, con un accento conciliante e calmo, «sentite. Voi siete un onesto uomo e perciò non ho nessuna difficoltà a spiegarmi con voi. Ecco la verità. Io passavo sulla piazza quando voi trascinavate questa donna; c'erano dei gruppi di curiosi, mi sono informato, ho saputo tutto. Il torto è del borghese, e per buona giustizia avrebbe dovuto essere arrestato.» Javert riprese: «Questa miserabile ha insultato poco fa il signor sindaco». «Questo riguarda me», disse Madeleine. «Spero bene che le ingiurie dirette a me siano roba mia. Ne posso fare quel che voglio.» «Domando scusa al signor sindaco; l'ingiuria non appartiene a voi ma alla giustizia.» «Ispettore Javert», replicò Madeleine, «la prima giustizia è la coscienza. Ho sentito questa donna e so quel che faccio.» «E io, signor sindaco, non capisco quel che vedo.» «Allora accontentatevi di obbedire.» «Obbedisco al mio dovere. Il mio dovere vuole che questa donna faccia sei mesi di prigione.» Madeleine rispose con durezza: «State pur sicuro che non farà nemmeno un giorno». A queste parole decisive, Javert osò guardare fisso in faccia il sindaco e gli disse, ma con un suono di voce sempre profondamente rispettoso: «Sono dolentissimo di dover resistere al signor sindaco: è la prima volta nella mia vita, ma si degnerà di permettermi di fargli osservare che io mi trovo nel limite delle mie attribuzioni. Io resto, poiché così vuole il signor sindaco, nel fatto del borghese. Ero presente. Questa ragazza si è gettata contro il signor Bamatabois, che è elettore e proprietario di quella bella casa col balcone che fa angolo sulla piazza, a tre piani e tutta di pietra squadrata. Un possidente! Comunque sia, signor sindaco, questo è un reato che riguarda la polizia, per cui io trattengo la ragazza Fantine». Allora Madeleine incrociò le braccia e disse con una voce severa che nessuno della città gli aveva mai sentito: «Il fatto che voi citate è un fatto di polizia municipale. Ai termini degli articoli nove, undici, quindici e sessantasei del codice di procedura penale, io ne sono giudice. E ordino che questa donna sia messa in libertà». Javert volle tentare un ultimo sforzo. «Ma, signor sindaco...» «Vi ricordo anche l'articolo ottantuno della legge del 13 dicembre 1799 sulla detenzione arbitraria.» «Signor sindaco, permettete che...» «Nemmeno una parola.» «Ma...» «Basta: uscite», disse Madeleine. Javert ricevette il colpo in piedi, in pieno petto, come un soldato russo. Salutò fino a terra il signor sindaco, e uscì. Fantine si fece da un lato tutta stupita per lasciarlo passare. Anche lei, intanto era in preda a un terribile sconvolgimento. Si era vista, si potrebbe dire, disputata da due potenze opposte. Aveva visto due uomini lottare davanti a lei tenendo nelle loro mani la sua libertà, la sua vita, la sua anima, la sua creatura: uno di quegli uomini la trascinava nel buio, l'altro nella luce. In questa lotta, intraveduta nell'esagerazione dello spavento, quei due uomini le erano apparsi come due giganti; uno parlava come il suo demonio, l'altro come il suo buon angelo. L'angelo aveva vinto il demonio, e quest'angelo, questo liberatore, tremava pensandoci, era proprio l'uomo che aborriva, quel sindaco che aveva per tanto tempo considerato come l'autore di tutti i suoi mali, quel Madeleine! e nel momento stesso in cui lo aveva insultato in un modo così ributtante, lui la salvava! Si era ingannata, dunque? Che mutamento per la sua povera anima! Non capiva: tremava. Ascoltava trasognata, guardava atterrita, e a ogni parola di Madeleine sentiva fondere e crollare dentro di lei le soffocanti tenebre di odio, nascere nel suo cuore non so che di caldo e di ineffabile che era gioia, confidenza, amore. Quando Javert fu uscito, Madeleine si rivolse a lei e le disse con voce lenta, dimostrando la fatica che faceva per non voler piangere. «Vi ho ascoltata. Non sapevo niente di ciò che avete detto. Ma credo sia vero, sento che è vero. Non sapevo nemmeno che voi foste uscita dalla mia fabbrica. Perché non venire subito da me? Ma rimedieremo ugualmente: pagherò i vostri debiti, farò venire la vostra bambina o voi andrete dov'è lei. Vivrete qui, a Parigi, dove vorrete. Io mi incarico della vostra bambina e di voi. Non lavorerete più, se vorrete. Vi darò tutto il necessario. E ridiventerete onesta ridiventando felice. E, in fondo, se tutto è come avete detto, e non ne dubito, vi dirò che non avete mai cessato di essere virtuosa e santa dinanzi a Dio. Siete soltanto un'infelice!» Era più di quel che la povera Fantine potesse sopportare. Avere Cosette! lasciare quella vita infame! vivere libera, ricca, felice, onesta, con la sua Cosette! vedere a un tratto apparire in mezzo alle sue grandi miserie tutte queste realtà di paradiso! Guardava come inebetita quell'uomo che le parlava e non potè far altro che singhiozzare. Le gambe le si piegarono e cadde in ginocchio davanti a Madeleine, e prima che questo potesse impedirglielo, gli prese la mano e gliela baciò. Poi svenne. LIBRO SESTO Javert I. Inizio del riposo Madeleine fece condurre Fantine nell'infermeria che aveva istituito nella sua fabbrica. La affidò alle suore, che la misero a letto. Le era sopravvenuta una febbre ardente: passò una buona parte della notte a delirare e a parlare ad alta voce. Poi finalmente si addormentò. Il mattino dopo, verso mezzogiorno, Fantine si destò, e sentendo un respiro vicino al suo letto, sollevò leggermente la cortina e vide Madeleine in piedi che guardava in alto sopra la testa di lei. Questo sguardo era pieno di angosciosa pietà, ed era supplichevole. Ne seguì la direzione e vide che si dirigeva a un crocifisso inchiodato al muro. Madeleine era ormai trasfigurato agli occhi di Fantine. Gli parve circonfuso di luce. Capì che era assorto in una specie di preghiera e lo guardò molto tempo senza interromperlo. Ma alla fine domandò timidamente: «Che cosa fate?». Madeleine stava così da circa un'ora, e aspettava che Fantine si destasse. Le prese la mano, le tastò il polso e disse: «Come vi sentite?». «Bene. Ho dormito», disse Fantine, «e ora va meglio. Non sarà niente.» Allora egli rispose alla prima domanda di lei: «Pregavo il martire che è lassù...». E aggiunse tra sé e sé: «...per la martire che è quaggiù». Madeleine aveva passato la notte e la mattina a informarsi. Sapeva tutto, adesso. Conosceva in tutti i suoi dolorosi particolari la storia di Fantine. E continuò: «Avete sofferto molto, povera madre! Ma non ve ne lagnate, perché ora possedete la dote degli eletti. In questo modo gli uomini si trasformano in angeli: non è colpa loro se non possono fare diversamente. Questo inferno, dal quale uscite, è il primo aspetto del cielo. Di qui era necessario cominciare». Trasse un profondo sospiro. E Fantine gli sorrise con quel sublime sorriso al quale mancavano due denti. Javert quella stessa notte aveva scritto una lettera. Portò egli stesso questa lettera la mattina dopo all'ufficio postale di Montreuil-sur-mer. Era per Parigi e la soprascritta diceva: Al signor Chabouillet, segretario del signor prefetto di Polizia. Siccome la faccenda del corpo di guardia aveva fatto un po' di rumore, la direttrice dell'ufficio postale e qualche altra persona vedendo la lettera e riconoscendo il carattere di Javert nella soprascritta, pensarono che si trattasse delle sue dimissioni. Madeleine si affrettò a scrivere ai Thénardier: Fantine doveva loro cento-venti franchi; egli ne mandò trecento, dicendo che si pagassero e che portassero al più presto la bambina a Montreuil-sur-mer, dove la madre ammalata la aspettava. Thénardier trasecolò: «Perdio!», disse a sua moglie, «non ce la lasciamo scappare! questa bamboccia ci diventa una vacca da latte. Ho bell'e capito: qualche merlotto s'è innamorato della madre». Rispose con un conto di più di cinquecento franchi, molto ben fatto. In quella nota figuravano per più di trecento franchi due ricevute incontestabili, una di un medico, l'altra di un farmacista, i quali avevano curato e fornito medicine per due lunghe malattie di Eponine e Azelma. Cosette, come abbiamo detto, non era stata affatto malata. Fu questione di sostituire semplicemente un nome. Thénardier scrisse ai piedi della nota: ricevuti in acconto trecento franchi. Madeleine mandò subito altri trecento franchi e scrisse: «Affrettatevi a condurre Cosette». «Per Cristo!», disse Thénardier, «non lasciamoci scappare questa marmocchia.» Intanto Fantine non migliorava affatto: ed era rimasta nell'infermeria. Le suore da principio avevano ricevuto e curato «quella donna» non senza una certa ripugnanza. Chi ha visto i bassorilievi di Reims si ricorda di quell'arricciatura del labbro inferiore con cui le vergini savie guardano le vergini folli. L'antico disprezzo delle vestali per le baccanti è uno dei più profondi istinti della dignità femminile: le suore lo avevano provato, con in più tutto il rigore della religione. Ma in pochi giorni Fantine le aveva disarmate: aveva sempre in bocca parole umili e dolci, e la sua dolorosa maternità inteneriva. Un giorno le suore l'udirono nella febbre: «Sono stata una peccatrice, ma quando avrò la mia piccina vicino a me vorrà dire che Dio mi ha perdonata. Mentre vivevo nella colpa, non avrei voluto averla con me, la mia Cosette; non li avrei potuti sopportare i suoi occhi meravigliati e tristi. Però lo facevo per lei il male che facevo: e per questo Dio me lo perdona. Quando Cosette sarà qui, sentirò la benedizione del buon Dio. La guarderò: mi farà tanto bene guardare quell'innocente! Non sa niente, lei. È un angelo, sorelle mie. A quell'età le ali non sono ancora cadute». Madeleine l'andava a vedere due volte al giorno, e ogni volta lei gli domandava: «La vedrò presto la mia Cosette?». Ed egli le rispondeva: «Forse domani mattina. Da un momento all'altro arriverà: l'aspetto». E il viso pallido della madre si faceva raggiante. «Oh!», diceva, «come sarò felice!» Abbiamo già detto che non migliorava. Al contrario, il suo stato sembrava aggravarsi di settimana in settimana. Quel pugno di neve applicata a nudo tra le due scapole aveva determinato un subitaneo arresto della traspirazione, in seguito al quale la malattia che covava da molti anni finì col dichiararsi violentemente. Si incominciava allora a seguire per lo studio e il trattamento delle malattie di petto le belle indicazioni di Laënnec1. Il medico auscultò Fantine e scosse il capo. Madeleine chiese al medico: «Ebbene?». «Non ha una figlia che desidera rivedere?», disse il medico. «Sì.» «Ebbene: fate presto a farla venire.» Madeleine allibì. Fantine gli domandò: «Che ha detto il medico?». Madeleine si sforzò di sorridere: «Ha detto che dobbiamo far venire presto la vostra piccina. Questo vi ridarà la salute». «Oh!», esclamò lei, «come ha ragione! Ma che cosa hanno quei Thénardier che non vogliono portarmi la mia Cosette? Oh! ma dev'essere vicina ad arrivare. Mi sento così vicina a esser felice!» Thénardier frattanto «non si lasciava scappare la marmocchia» e inventava cento cattive scuse. Cosette era un po' sofferente per mettersi in viaggio nell'inverno. E poi c'era un resto di debitucci nel paese, di cui andava raccogliendo le fatture, ecc.. ecc.. «Manderò qualcuno a prendere Cosette», disse papà Madeleine. «Se occorre andrò io in persona.» Scrisse sotto dettatura di Fantine questa lettera e la fece firmare da lei: Signor Thénardier, Consegnerete Cosetta al latore della presente. Vi saranno pagati i piccoli conti di cui parlate. Ho l'onore di salutarvi con tutta la stima. FANTINE In mezzo a questi avvenimenti sopraggiunse un grave incidente. Si ha un bel tagliare il blocco misterioso della nostra vita, la vena nera del destino riappare sempre. II. Come Jean può diventare Camp Una mattina Madeleine era nel suo ufficio, occupato a regolare anticipatamente alcuni affari municipali prevedendo di doversi recare a Montfermeil, quando gli vennero a dire che l'ispettore Javert chiedeva di parlargli. All'udire il suo nome, Madeleine non potè reprimere la prima impressione sgradevole. Dopo quanto era accaduto all'ufficio di polizia, Javert lo aveva più che mai evitato e Madeleine non l'aveva più rivisto. «Fatelo passare», disse. Javert entrò. Madeleine era restato seduto vicino al caminetto, con la penna in mano, leggendo attentamente e annotando qua e là un incartamento che conteneva processi verbali di contravvenzioni riguardanti la manutenzione stradale. Non si scomodò per Javert. Non poteva fare a meno di pensare a Fantine, e sentiva di dover essere glaciale. Javert salutò rispettosamente il signor sindaco che gli voltava le spalle. Il sindaco non lo guardò e continuò ad annotare le sue carte. Javert fece due o tre passi nella stanza e si arrestò senza parlare. Un fisonomista che avesse avuto familiarità con lui e che avesse studiato da lungo tempo quel selvaggio al servizio della civiltà, quel miscuglio bizzarro di romano, di spartano, di frate e di caporale, quello spione incapace di una menzogna, quel poliziotto vergine; un fisonomista che avesse saputo la sua segreta e vecchia avversione per Madeleine, il suo conflitto col sindaco a proposito di Fantine, e che avesse osservato Javert in quel momento, avrebbe detto tra sé: che cosa è mai accaduto? Era evidente per chi avesse conosciuto quella coscienza diritta, chiara, sincera, proba, austera e feroce, che Javert aveva attraversato una grande crisi interiore. Javert non aveva mai niente nell'anima che non avesse anche sul viso. Egli era, come le persone violente, soggetto a brusche mutazioni. Ma la sua fisonomia non era mai stata così stranamente inattesa. Entrando, s'era inchinato davanti a Madeleine con uno sguardo in cui non c'era né rancore, né collera, né diffidenza, e s'era fermato a qualche passo di distanza dalla poltrona del sindaco; ed ora stava là in piedi in una posa quasi disciplinare, con la rudezza sincera di un uomo che non è mai stato dolce e che è sempre stato paziente: aspettava senza una parola né un movimento, con sincera umiltà e tranquilla rassegnazione, che piacesse al signor sindaco di voltarsi, calmo, serio, col cappello in mano, gli occhi bassi, con una espressione che stava tra quella del soldato dinanzi al suo ufficiale e quella del colpevole dinanzi al giudice. Tutti i sentimenti e tutti i ricordi che si sarebbero potuti supporre in lui erano scomparsi. Non c'era più altro su quel viso duro e semplice come il granito, che una profonda tristezza. Da tutta la sua persona traspariva umiliazione e fermezza e non so quale coraggiosa prostrazione. Finalmente il sindaco posò la penna e si voltò a metà: «Ebbene? che cosa c'è, Javert?». Javert rimase un istante silenzioso come raccogliendosi, poi parlò con una specie di triste solennità, che non gli impediva di restare semplice. «C'è, signor sindaco, che è stata commessa un'azione colpevole.» «Che azione?» «Un agente inferiore dell'autorità ha mancato di rispetto a un magistrato, nel modo più grave. Vengo a informarvene come è mio dovere.» «Chi è questo agente?», domandò Madeleine. «Sono io», disse Javert. «Voi?» «Io.» «E qual è il magistrato che avrebbe motivo di lagnarsi dell'agente?» «Voi, signor sindaco.» Madeleine si raddrizzò sulla poltrona, Javert proseguì con gli occhi sempre bassi e il fare severo: «Signor sindaco, vi vengo a pregare di voler chiedere all'autorità la mia destituzione». Madeleine, stupefatto, aprì la bocca per parlare, ma Javert parlò prima di lui: «Voi direte che avrei potuto dare le mie dimissioni, ma questo non basta. Dare le dimissioni è una cosa onorevole. Io ho commesso una colpa e devo essere punito. Bisogna che io sia scacciato». E dopo una pausa soggiunse: «Signor sindaco, siete stato severo con me l'altro giorno ingiustamente. Siatelo oggi giustamente». «Ma insomma, perché?», esclamò Madeleine. «Che cos'è questo imbroglio? dov'è questa vostra colpa verso di me? che cosa mi avete fatto? quali torti avete verso di me? Vi accusate, volete forse essere sostituito...» «Destituito», disse Javert. «Destituito? va benissimo, ma non ci capisco niente.» «Adesso capirete, signor sindaco.» Javert sospirò dal profondo del petto e riprese sempre freddamente e tristemente: «Signor sindaco, sei settimane or sono, in seguito a quella scena per quella donna, ero furibondo e vi ho denunciato». «Denunciato?» «Alla prefettura della polizia di Parigi.» Madeleine non rideva più spesso di Javert, eppure si mise a ridere: «Come un sindaco che usurpi le funzioni della polizia?». «No, come un vecchio forzato.» Il sindaco si fece livido. Javert senza alzare gli occhi, continuò: «Credevo di essere nel vero. Da molto tempo avevo delle idee. Una certa somiglianza, certe informazioni prese a Faverolles, la vostra forza, l'avventura del vecchio Fauchelevent, la vostra bravura nel tiro, la vostra abitudine di strascicare un po' la gamba e... che so io... delle sciocchezze, insomma, m'ero fitto in testa che foste un certo Jean Valjean». «Un certo?... come avete detto?» «Jean Valjean. È un forzato che io ho veduto vent'anni fa, quando ero aiutante guardaciurma a Tolone. Uscendo dal bagno penale, questo Valjean sembra avesse rubato in casa di un vescovo, poi avesse commesso un altro furto a mano armata, in una strada, su un piccolo savoiardo. Da otto anni era scomparso, non si sapeva come, e lo cercavano. Io m'ero fitto in capo... Insomma, l'ho fatto: nell'impeto della collera vi ho denunciato alla prefettura.» Madeleine, che da qualche momento aveva ripreso il suo fascio di carte, domandò con grande indifferenza: «E che cosa vi hanno risposto?». «Che ero pazzo.» «E allora?» «E allora, avevano ragione.» «È una bella cosa che lo ammettiate.» «È necessario che lo ammetta, una volta che il vero Jean Valjean è stato trovato.» Madeleine si lasciò sfuggire il foglio che teneva in mano, alzò la testa, guardò fisso Javert e disse con un accento inesprimibile: «Ah!». Javert proseguì: «Ecco, signor sindaco. Pare che nella contrada di Ailly-le-Haut-Clocher, ci fosse una mezza specie di briccone che si chiamava papà Champmathieu. Era un miserabile a cui nessuno faceva attenzione. Quella gentaglia lì nessuno sa di che cosa campi. Ultimamente, lo scorso autunno, questo papà Champmathieu è stato arrestato per un furto di pere a danno di... non so chi, ma non importa. C'è stato furto, muro scalato, albero danneggiato. Si è arrestato questo Champmathieu. Aveva ancora il ramo dell'albero in mano. Viene messo in gabbia. Fin qui è poco più che un affare correzionale. Ma ecco che entra in gioco la Provvidenza. Il carcere è in cattivo stato, il signor giudice istruttore trova necessario far trasferire Champmathieu ad Arras, dov'è la prigione dipartimentale. In questa prigione di Arras si trova un vecchio forzato chiamato Brevet che è detenuto per non so che ragione: lo hanno fatto custode della camerata per buona condotta. Non appena entra là dentro Champmathieu, signor sindaco, Brevet salta su e grida: "Perdio! ma quello lo conosco! è un vecchio compagno di galera! Guardami in faccia: tu sei Jean Valjean!". "Jean Valjean? Chi è questo Jean Valjean?" Champmathieu fa le meraviglie. "Ohei! non fare il tonto", dice Brevet: "tu sei Jean Valjean. Tu sei stato al bagno di Tolone, vent'anni fa; c'eravamo insieme". Champmathieu nega. Perdio! è naturale. Si fanno ricerche ed ecco che cosa si scopre: quello Champmathieu, una trentina d'anni fa, è stato potatore in molti paesi ma specialmente a Faverolles. Poi si perdono le tracce. Molto tempo dopo lo si ritrova in Alvernia, poi a Parigi dove dice di essere stato carradore e aver avuto una figlia lavandaia, ma questo non è provato, e finalmente si ritrova in questa provincia. Ora prima di andare al bagno penale per furto qualificato, Jean Valjean era appunto potatore a Faverolles. Altra circostanza. Questo Valjean si chiamava di nome di battesimo Jean e la madre di cognome faceva Mathieu. Ora, non è più che naturale che uscendo di galera abbia preso il nome della madre per nascondersi e si sia fatto chiamare Jean Mathieu? Va in Alvernia. Nel dialetto del paese Jean si pronuncia Chan e così lo chiamano Chan Mathieu. Lui lascia fare e diventa Champmathieu. Mi seguite, è vero? Si sono informati a Faverolles. La famiglia di Jean Valjean non esiste più. Non si sa più nemmeno dove sia. In certe classi sociali succedono queste sparizioni di famiglie. Si cerca, non si trova più niente. Quella gente se non è fango è polvere. E poi siccome l'inizio di questa storia risale a trent'anni fa, non c'è più nessuno a Faverolles che abbia conosciuto Jean Valjean. Si assumono informazioni a Tolone. Oltre a Brevet, ci sono solo altri due forzati che abbiano veduto Valjean. Sono i condannati a vita Cochepaille e Chenildieu. Si portano ad Arras. Vengono messi a confronto con lo pseudo Champmathieu. Non esitano un momento. Per quelli, come per Brevet, è Jean Valjean. La stessa età, cinquantaquattro anni; la stessa corporatura, la stessa aria; lo stesso uomo, insomma, perché è lui. Proprio in quel mentre io mando la mia denuncia a Parigi. Mi rispondono che sono pazzo e che Jean Valjean è ad Arras nelle mani della Giustizia. Capirete che la cosa mi ha meravigliato! io che credevo di avere qui lo stesso Jean Valjean! Scrivo al giudice istruttore. Mi fanno andare e mi fanno vedere Champmathieu...». «Ebbene?», interruppe Madeleine. Javert rispose con la sua faccia incorruttibile e triste: «Signor sindaco, la verità è la verità. Ne sono spiacente, ma è proprio quello Jean Valjean. L'ho riconosciuto anch'io.» Madeleine riprese con una voce bassissima: «Siete sicuro?». Javert si mise a ridere di quel riso doloroso che emana da una convinzione assoluta: «Oh! sicurissimo!». Restò un momento pensieroso, prendendo macchinalmente qualche pizzico di polverina per asciugare l'inchiostro da una scodelletta che si trovava sulla tavola. Poi soggiunse: «E adesso che ho visto il vero Jean Valjean, non capisco come mi sia potuto ingannare. Vi domando scusa signor sindaco». Rivolgendo questa parola supplichevole e grave a colui che, sei settimane prima, l'aveva umiliato davanti a tutto il corpo di guardia dicendogli: «Uscite!», Javert, quell'uomo orgoglioso, era, a sua insaputa, pieno di semplicità e di dignità. Madeleine rispose alla sua preghiera con questa improvvisa domanda: «E quell'uomo che cosa dice?». «Ah! perdio! È un affare serio. Se è Jean Valjean c'è la recidiva. Scavalcare un muro, spezzare un ramo, rubare qualche pera per un ragazzo sarebbe una marachella, per un uomo un reato, ma per un forzato è un delitto. Scalata e furto: non manca niente. Non è più cosa da polizia correzionale, è cosa da Corte d'Assise. Non è più qualche giorno di prigione, è la galera a vita! E poi c'è l'affare del piccolo savoiardo che spero bene ritornerà a galla. Perbacco! varrebbe la pena di difendersi! Macché! quel Jean Valjean è un sornione. Sempre lui, lo riconosco! Un altro sentirebbe che le cose si mettono male, avrebbe paura, griderebbe, non vorrebbe essere Jean Valjean... Macché! lui ha l'aria di non capire niente. Dice: "Io sono Champmathieu", e questo è tutto. Fa il tonto e non si sbaglia, in fondo. È furbo, il furfante! Ma è una furberia inutile, perché ci sono prove luminose. È riconosciuto da quattro persone, e il vecchio farabutto avrà quel che gli spetta. È già stato portato alle Assise di Arras. Io ci devo andare come testimone. Sono citato.» Madeleine si era rimesso al lavoro, aveva ripreso le sue carte e le sfogliava tranquillamente, leggendo e scrivendo rapido, come chi abbia molto da fare. «Basta, Javert. In fondo tutti questi particolari mi interessano molto poco. Perdiamo tempo e abbiamo qui delle cose urgenti. Javert, andrete subito da quella Buseaupier, l'ortolana di rue Saint-Sautve. Le direte di sporgere querela contro il carrettiere Pierre Chesnelong. È un bruto che poco è mancato non la schiacciasse, lei e il suo figliolo. Bisogna che sia punito. Andrete poi da Charcellay in rue Montre-de-Champigny. Questo si lagna che c'è una grondaia della casa accanto che butta l'acqua nella sua, danneggiandogli le fondamenta. Controllerete poi certe infrazioni che mi vengono segnalate in rue Guibourg, in casa della vedova Doris, e in rue du Garraud-Blanc nella casa della signora Penée Le Bossé, e stenderete processo verbale... Ma io vi do molto da fare. E voi mi pare invece che dobbiate assentarvi. Non mi avete detto che andrete ad Arras per quel processo tra otto o dieci giorni?» «Oh, molto prima, signor sindaco.» «E quando?» «Mi pareva di aver detto al signor sindaco che la causa si discute domani e che io partivo con la diligenza di questa notte.» Madeleine fece un movimento impercettibile. «E quanto durerà il processo?» «Un giorno al massimo. La sentenza sarà pronunciata al più tardi domani a notte alta. Ma io non aspetterò la sentenza. Appena fatta la mia deposizione ritornerò qui.» «Va bene», disse Madeleine. E congedò Javert, con un segno della mano. Javert non si mosse: «Scusate, signor sindaco», disse. «Che cosa c'è ancora?», domandò Madeleine. «Signor sindaco, vi devo ricordare una cosa.» «Quale?» «Che io devo essere destituito.» Madeleine si alzò. «Javert, siete un uomo d'onore, e vi stimo. Voi esagerate la vostra colpa. D'altra parte, anche questa è una offesa che mi riguarda. Voi siete degno di salire, Javert, e non di discendere. Voglio che conserviate il vostro posto.» Javert guardò Madeleine con l'occhio limpido in fondo al quale pareva di scorgere quella coscienza poco illuminata, ma rigida e casta, e disse con voce tranquilla: «Signor sindaco, non posso essere d'accordo». «Vi ripeto», replicò Madeleine, «che è cosa che riguarda me.» Ma Javert, preoccupato soltanto dal suo pensiero, continuò: «Quanto all'esagerare, non esagero affatto. Ecco come ragiono. Io vi ho sospettato ingiustamente. Questa non è una colpa. E un diritto sospettare anche se è un abuso eccedere. Ma io, senza prove, in un eccesso di collera, col proposito di vendicarmi vi ho denunciato come forzato, voi, un uomo rispettabile, un sindaco, un magistrato! Questo è grave. Gravissimo. Ho offeso l'autorità nella vostra persona, io che sono agente dell'autorità! Se uno dei miei subalterni avesse fatto quello che ho fatto io, lo avrei subito dichiarato indegno del servizio e scacciato. E dunque?... Ma vi voglio dire un'altra cosa, signor sindaco. Spesso, nella mia vita, sono stato severo con gli altri. Ero giusto. E facevo bene. Ma se adesso non fossi severo anche con me stesso, tutto quello che ho fatto, da giusto che era, diventerebbe ingiusto. Perché dovrei usarmi un trattamento privilegiato? No. Dovrei essere stato buono soltanto a castigare gli altri e me no? ma allora sarei un miserabile! ma allora quelli che dicono: quella carogna di Javert! avrebbero ragione!... Signor sindaco, io non desidero che voi mi trattiate con bontà; la vostra bontà mi ha già fatto fare cattivo sangue quando era per gli altri. Non ne voglio nemmeno per me. La bontà che consiste nel dar ragione alla donna pubblica contro il borghese, all'agente di polizia contro il sindaco, a quello che è in basso contro quello che è in alto io la chiamo cattiva bontà. È bontà che serve a disorganizzare la società. È facile essere buoni. Il difficile sta nell'essere giusti. State sicuro che se voi foste stato quello che credevo, non sarei stato buono davvero con voi. Avreste veduto! Ebbene, signor sindaco, io devo trattar me stesso come tratterei chiunque altro. Quando perseguitavo i malfattori e maltrattavo i furfanti, mi dicevo spesso: "Attento anche te! Se manchi, ci penso io a fartela pagare!"...E ora ho mancato, mi sono colto in fallo: tanto peggio per me! sospeso, destituito, cacciato via, senza tanti complimenti. Ho le braccia, lavorerò la terra, è lo stesso. Signor sindaco, per il bene del servizio vi chiedo un esempio: l'ispettore Javert dev'essere destituito». Tutto questo era pronunciato con un accento umile e fiero, disperato e convinto, che dava non so quale strana grandezza a quel singolare onest'uomo. «Vedremo», disse Madeleine. E gli tese la mano. Javert fece un passo indietro, e disse quasi con ferocia: «Scusate, signor sindaco, ma questo non può essere. Un sindaco non dà la mano a una spia». E aggiunse tra i denti: «Spia, sì! dal momento che ho fatto cattivo uso della polizia, sono soltanto una spia». Poi si inchinò profondamente e si diresse all'uscio. Giunto là, si voltò, e con gli occhi sempre bassi disse: «Signor sindaco, io continuerò nelle mie mansioni fino a che non sarò sostituito». E uscì. Madeleine restò pensieroso, ascoltando quel passo fermo e sicuro che s'allontanava sull'impiantito del corridoio. 1 R. Laënnec (1781-1826), scoprì il metodo diagnostico per le malattie di petto per auscultazione (non più per percussione). LIBRO SETTIMO L'affare Champmathieu I. Suor Simplice I fatti che stiamo ora per narrare non furono conosciuti per intero a Montreuil-sur-mer, ma quella parte che ne trapelò in quella città ha lasciato un tale ricordo che sarebbe una grave lacuna per questo titolo se non li raccontassimo nei loro minimi particolari. In questi particolari il lettore troverà due o tre circostanze inverosimili, che noi però conserviamo per rispetto alla verità. Nel pomeriggio, dopo la visita di Javert, Madeleine andò a vedere Fantine, come al solito. Prima di entrare nella camera chiese di suor Simplice. Le due religiose di servizio all'infermeria, lazzariste come tutte le suore di carità, si chiamavano suor Perpétue e suor Simplice. Suor Perpétue era una campagnola qualunque, che faceva la suora di carità grossolanamente, entrata al servizio di Dio come da un altro padrone qualunque. Faceva la suora come si può fare la cuoca. Questo tipo di suora non è raro. Gli ordini monastici accettano volentieri questa pesante argilla paesana, che si lascia facilmente modellare in cappuccino o in orsolina; e la utilizzano poi per le più grosse fatiche della devozione. Il passaggio da bovaro a carmelitano non presenta nessuna difficoltà: il fondo comune d'ignoranza del villaggio e del chiostro, è una preparazione ottima e mette subito allo stesso livello il campagnolo e il frate. Basta allargare un po' la giubba e diventerà una tonaca. Suor Perpétue era una monaca robusta, di Marines, vicino Pontoise, che parlava in dialetto, che salmodiava e borbottava, che zuccherava le medicine in proporzione al bigottismo o all'ipocrisia dell'infermo, che trattava rudemente i malati, burbera coi moribondi, ai quali pareva volesse buttare Dio in faccia, mentre lapidava la loro agonia con delle preghiere colleriche, ardita, onesta e rubiconda. Suor Simplice era bianca come la cera. Vicino a suor Perpétue sembrava appunto il cero vicino alla candela di sego. Vincenzo de' Paoli ha divinamente fissato la figura della suora di carità in queste mirabili parole, in cui egli mescola tanta libertà a tanta servitù: «Esse avranno per monastero la casa dei malati, per cella una camera a pigione, per cappella la chiesa della loro parrocchia, per chiostro le strade della città o le corsie dell'ospedale, per clausura l'obbedienza, per grata il timore di Dio, per velo la modestia». Questo ideale era vivente in suor Simplice. Nessuno avrebbe potuto dire la sua età: non era mai stata giovane e pareva non dovesse mai invecchiare. Era una creatura, non osiamo dire una donna, calma, austera, fredda, di buona compagnia e che non aveva mai mentito. Era così dolce che pareva fragile; ma era più solida del granito. Toccava i malati con delle bellissime dita, sottili e pure. C'era quasi, direi, del silenzio nelle sue parole; parlava il solo necessario e nulla più, e aveva un suono di voce che avrebbe nel medesimo tempo edificato un confessionale e conquistato un salotto. Questa delicatezza si compiaceva dell'abito di bigello, trovando in questo ruvido contatto un continuo richiamo al cielo e a Dio. Insistiamo su un particolare. Non aver mai mentito, non aver mai detto per un interesse qualsiasi, anche indifferentemente, una cosa che non fosse la verità, la santa verità, era il carattere più singolare di suor Simplice: era l'accento della sua virtù. Era celebre nella congregazione per questa sua veracità imperturbabile. L'abate Sicard parla di suor Simplice in una lettera al sordomuto Massieu. Per quanto sinceri, per quanto leali e puri noi siamo, abbiamo tutti sul nostro candore almeno la macchia di una piccola menzogna innoc'ente. Essa no. Piccole menzogne, menzogne innocenti per lei possono esistere? Mentire è l'assoluto del male. Mentire poco non è possibile: chi mente, mente tutta la menzogna; mentire è la faccia stessa del demonio; Satana ha due nomi: si chiama Satana e si chiama Menzogna. Ecco come la pensava. E come pensava praticava. Da ciò risultava quel candore di cui abbiamo parlato, candore che copriva della sua luce anche le sue labbra e i suoi occhi. Il suo sorriso era bianco, il suo sguardo era bianco. Non c'era una ragnatela, né un grano di polvere sul cristallo di quella coscienza. Entrando nella regola di San Vincenzo de' Paoli, aveva preso il nome di Simplice per sua scelta meditata. Simplicia di Sicilia, com'è noto, è quella santa che preferì lasciarsi strappare le mammelle piuttosto che rispondere di esser nata a Segesta, essendo nata a Siracusa: menzogna che l'avrebbe salvata. Una tale patrona conveniva a suor Simplice. Entrando nell'ordine, suor Simplice aveva due difetti, di cui a poco a poco si era corretta: amava i dolci e le piaceva molto ricevere lettere. Ora, suor Simplice non leggeva altro che un libro di preghiere a grossi caratteri, in latino. Non sapeva il latino, ma comprendeva il libro. La pia donna si era molto affezionata a Fantine, avvertendo probabilmente la sua virtù latente e si era dedicata a curarla quasi da sola. Madeleine condusse in disparte suor Simplice e le raccomandò Fantine con un accento singolare, di cui la suora si ricordò più tardi. Lasciata la suora si avvicinò al letto di Fantine. Questa aspettava ogni giorno l'apparizione di Madeleine, come si aspetta un raggio di calore e di gioia. Diceva alle suore: «Io non vivo altro che quando il signor sindaco mi sta davanti». «E Cosette?» «Presto», rispose lui sorridendo. Madeleine si comportò con Fantine come al solito. Soltanto vi restò un'ora invece di mezz'ora, con gran felicità di Fantine. Fece mille raccomandazioni a tutti, perché non mancasse niente alla malata. Si notò che in un certo momento il suo volto divenne straordinariamente triste. Ma si pensò di saperne la causa, quando si seppe che il medico gli aveva detto all'orecchio: «Peggiora molto». Poi ritornò all'ufficio municipale, e l'usciere del suo gabinetto lo vide esaminare con attenzione una carta stradale della Francia che stava appesa al muro. Scrisse qualche cifra su un pezzo di carta. II. La perspicacia di mastro Scaufflaire Uscendo dal municipio, andò fino in fondo alla città da un fiammingo, certo maestro Scaufflaër, francesizzato in Scaufflaire, che teneva cavalli e carrozze da nolo. Per andare da questo Scaufflaire, la via più corta era di prendere una strada poco frequentata, dove c'era il presbiterio della parrocchia a cui apparteneva Madeleine. Il parroco godeva fama di uomo degno e rispettabile, nonché di buon consigliere. Quando Madeleine arrivò davanti al presbiterio, c'era in tutta la strada una sola persona, e questa persona notò quanto segue: il sindaco, dopo aver oltrepassato la casa del parroco, si fermò, restò immobile, poi tornò indietro fino alla porta del presbiterio, che era un uscio secondario con un batacchio di ferro. Mise energicamente la mano sul batacchio e lo sollevò; qui si arrestò di nuovo e rimase così come riflettesse; dopo qualche secondo, in luogo di lasciar cadere il batacchio, lo accompagnò dolcemente e riprese la sua strada con una fretta che prima non aveva. Madeleine trovò mastro Scaufflaire nella scuderia, occupato a riparare una bardatura. «Mastro Scaufflaire», domandò, «avete un buon cavallo?» «Signor sindaco», disse il fiammingo, «tutti i miei cavalli sono buoni. Che cosa intendete per un buon cavallo?» «Intendo un cavallo che possa fare venti leghe in un giorno.» «Diavolo!», esclamò il fiammingo, «venti leghe!» «Sì.» «Attaccato a un carrozzino?» «Sì.» «E quanto tempo si riposerà dopo la corsa?» «Bisogna che sia capace di ritornare il giorno dopo, se occorre.» «Per rifare il medesimo tragitto?» «Sì». «Diavolo! Diavolo! E sono venti leghe?» Madeleine cavò di tasca il pezzo di carta dove aveva scritto alcune cifre, e lo mostrò al fiammingo. Erano le cifre 5, 6, 8 1/2. «Ecco», disse, «totale diciannove e mezzo; tant'è dire venti.» «Signor sindaco», riprese il fiammingo, «ho quello che fa per voi. Il mio cavallo bianco piccolo. L'avrete visto passare qualche volta. È una bestiona del Bas-Bolonnais, piena di fuoco. Da principio ne volevano fare un cavallo da sella. Ma che! scalciava, sbatteva in terra tutti. Lo credevano bizzoso, e non sapevano che cosa farne. L'ho comprato io e l'ho messo al calesse. Questo voleva, signor mio; è docile come una pecora e va come il vento. Ma Dio ne liberi, a montargli addosso! Non gli va d'essere cavallo da sella. Ognuno ha la sua ambizione. Bisogna che quel cavallo pensi: tirare sì, ma portare no!» «E ce la farà?» «Le vostre venti leghe? le farà tutte di buon trotto, in meno di otto ore! Ma ci sono delle condizioni.» «Dite.» «Prima di tutto, lo farete respirare un'ora a metà strada: avrà da mangiare, e bisogna stare presenti quando mangia, per impedire al garzone dell'albergo di rubargli l'avena; perché ho notato che negli alberghi l'avena più spesso è bevuta dai garzoni di stalla, che mangiata dai cavalli.» «Va bene.» «In secondo luogo... È per il signor sindaco il calesse?» «Sì.» «Il signor sindaco sa guidare?» «Sì.» «Ebbene, allora il signor sindaco viaggerà solo e senza bagaglio, per non dar troppo peso al cavallo.» «D'accordo.» «Ma il signor sindaco, non avendo nessuno con sé, sarà obbligato a prendersi il disturbo di guardar mangiare il cavallo.» «Naturalmente.» «Bisogna darmi trenta franchi al giorno, compresi i giorni di riposo: non un centesimo meno, e il mantenimento del cavallo a spese del signor sindaco.» Madeleine cavò tre napoleoni dalla sua borsa e li mise sulla tavola. «Ecco due giorni anticipati.» «Vi dirò anche che per un viaggio come questo un calesse sarebbe troppo grave e stancherebbe il cavallo. Bisognerebbe che il signor sindaco consentisse a viaggiare in un piccolo tilbury che ho io.» «Va bene.» «È leggero, ma è scoperto.» «Fa lo stesso.» «Il signor sindaco ha riflettuto che siamo in inverno?...» Madeleine non rispose. Il fiammingo soggiunse: «E fa un gran freddo?». Madeleine rimase zitto, e mastro Scaufflaire continuò: «E può anche piovere?». Madeleine alzò la testa e disse: «Il tilbury e il cavallo saranno davanti alla mia porta domani mattina alle quattro e mezza». «Siamo intesi, signor sindaco», rispose Scaufflaire; poi, grattando con l'unghia del pollice una macchia che vide sulla tavola, riprese con quell'aria trascurata che i fiamminghi sanno così bene mescolare alla loro astuzia: «Ma, adesso mi viene in mente una cosa! Il signor sindaco non mi ha detto dove va. Dove va il signor sindaco?». Dal principio della conversazione non pensava ad altro, ma senza nemmeno sapere perché, non aveva osato fare questa domanda. «Il vostro cavallo ha buone zampe anteriori?», disse Madeleine. «Buonissime, signor sindaco. Bisogna sostenerlo un po' alle discese. Ci sono molte discese nella vostra gita?» «Non dimenticate di essere alla mia porta domattina, alle quattro e mezza, precisissime», rispose Madeleine; e uscì. Il fiammingo restò lì «come un'oca», così lui stesso raccontò qualche tempo dopo. Il sindaco era uscito da due o tre minuti, quando la porta si riaprì: era lui di nuovo. Aveva ancora quell'aria impassibile e preoccupata. E disse: «Signor Scaufflaire, quanto stimate il prezzo in blocco di cavallo e tilbury, uno sull'altro?». «Uno attaccato all'altro, signor sindaco?», disse il fiammingo con una grossa risata. «Come vi pare! Ebbene?» «Il signor sindaco me li vuol comprare, forse?» «No; ma in ogni caso, voglio che siate garantito. Al mio ritorno mi renderete la somma. Quanto stimate dunque cavallo e tilbury?» «Cinquecento franchi, signor sindaco.» «Eccoveli.» Madeleine posò sulla tavola un foglio da cinquecento, poi uscì, e questa volta non ritornò più. Mastro Scaufflaire si pentì amaramente di non aver detto mille franchi. Del resto, cavallo e tilbury valevano forse trecento franchi. Il fiammingo chiamò la moglie e le raccontò la cosa. Dove diavolo vorrà andare questo signor sindaco? Tennero consiglio. «Va a Parigi», disse la donna. «Non credo», disse il marito. Madeleine aveva dimenticato sul camino il foglietto dove eran scritte quelle cifre. Il fiammingo lo prese e lo studiò. «Cinque, sei, otto e mezza? Devono essere le lunghezze delle poste.» A un tratto disse a sua moglie: «Ho trovato». «Come?» «Ci sono cinque leghe di qui a Hesdin, sei da Hesdin a Saint-Pol, otto e mezza da Saint-Pol ad Arras. Va ad Arras!» Intanto Madeleine era rincasato. Per ritornare aveva preso la via più lunga, come se la porta del presbiterio fosse stata per lui una tentazione e l'avesse voluta evitare. Era salito nella sua camera e vi si era chiuso, cosa naturalissima, poiché gli piaceva coricarsi presto. Tuttavia, la portinaia della fabbrica, che era anche la sua sola domestica, osservò che alle otto e mezza aveva già spento il lume e lo disse al cassiere che rincasava, soggiungendo: «Forse il signor sindaco è malato? Mi pareva che avesse qualcosa di strano». Questo cassiere abitava in una camera situata precisamente sotto quella di Madeleine. Non si curò delle parole della portinaia, si mise a letto e si addormentò. Verso mezzanotte si svegliò di colpo: aveva sentito nel sonno un rumore sopra la propria testa. Ascoltò più attentamente e riconobbe il passo di Madeleine. Questo gli parve strano; abitualmente non si udiva nessun rumore nella camera di Madeleine prima che si svegliasse. Un momento dopo, il cassiere udì come il rumore di un armadio aperto e richiuso. Poi venne spostato un mobile, poi vi fu un silenzio, poi il passo ricominciò. Il cassiere si drizzò a sedere, si destò del tutto, guardò attraverso i vetri della finestra e vide sul muro di faccia il riverbero di una finestra illuminata. Dalla direzione dei raggi non poteva essere altra finestra che quella di Madeleine. Il riverbero tremolava come se venisse piuttosto da un fuoco che da una lampada: e non vi si disegnava l'ombra del telaio della finestra, il che significava che la finestra era spalancata. Una cosa sorprendente, dato il freddo che faceva. Il cassiere si riaddormentò. Un'ora o due dopo, si ridestò. Il medesimo passo, lento e regolare, andava e veniva ancora sopra la sua testa. Il riverbero si stagliava sempre sul muro, ma era diventato pallido e tranquillo come il riflesso di una lampada o di una candela. La finestra era ancora spalancata. Ecco che cosa accadeva nella camera di Madeleine. III. Una tempesta in un cranio Il lettore ha senza dubbio indovinato come Madeleine altri non fosse che Jean Valjean. Abbiamo già guardato una volta nel profondo di questa coscienza: è venuto il momento di guardarvi una seconda volta. Lo facciamo con commozione e con terrore. Non esiste nulla di più terrificante di questa specie di contemplazione. L'occhio dello spirito non può trovare in nessun luogo più splendore né più tenebre che nell'uomo; non può fissarsi su nessuna cosa che sia più terribile, più complessa, più misteriosa e più infinita. C'è uno spettacolo più grande del mare: è il cielo. Ma c'è uno spettacolo più grande del cielo, ed è l'interno dell'anima umana. Fare il poema della coscienza umana, fosse pure a proposito di un solo uomo e del più infimo degli uomini, sarebbe fondere tutte le epopee in una epopea superiore e definitiva. La coscienza è il caos delle chimere, delle brame, degli sforzi; la fornace dei sogni, l'antro delle idee di cui ci vergognarne; è il pandemonio dei sofismi, il campo di battaglia delle passioni. Penetrate in certi momenti attraverso il volto livido di una creatura umana in meditazione, e guardate dentro quell'anima, dentro quella oscurità. Sotto il silenzio esteriore ci sono là dentro combattimenti di giganti pari a quelli di Omero, mischie di dragoni e di idre, nuvole di fantasmi come quelli di Milton, spirali di visioni come quelle di Dante. Triste cosa questo infinito che ogni uomo porta in sé e al quale si sforza disperatamente di misurare la volontà del suo cervello e le azioni della sua vita! L'Alighieri s'imbattè un giorno in una porta funesta dinanzi alla quale esitò. Ecco, se ne apre una dinanzi a noi, e noi anche esitiamo. Tuttavia, entriamo. Poco ci rimane da aggiungere a quello che il lettore conosce già intorno a quanto accadde a Valjean, dopo l'avventura di Petit-Gervais. A partire da quel momento, abbiamo visto che fu un altro uomo, e fece ciò che il vescovo aveva voluto da lui. Più che una trasformazione fu una trasfigurazione. Riuscì a scomparire, vendette l'argenteria del vescovo, meno i due candelieri che volle consacrare per ricordo, passò di città in città, ebbe l'idea che abbiamo detto, fece quanto abbiamo raccontato, giunse a rendersi irreperibile e inaccessibile, e da allora in poi, stabilitosi a Montreuil-sur-mer, felice di sentire la propria coscienza piangere il suo passato e di vedere la prima metà della sua esistenza smentita dalla seconda, visse pacifico, sicuro e speranzoso, non avendo più che due pensieri: nascondere il suo nome e santificare la sua vita: sfuggire agli uomini e rifugiarsi in Dio. Questi due pensieri erano così strettamente mescolati nel suo spirito, che ne formavano uno solo; erano ambedue ugualmente assorbenti e imperiosi, e dominavano le sue minime azioni. Di solito, essi concordavano nel regolare la condotta della sua vita: lo mantenevano nell'ombra, e al tempo stesso lo facevano semplice e benigno: gli consigliavano le medesime cose. Pure, talvolta si era manifestato un conflitto tra loro. In quei casi, l'abbiamo veduto, l'uomo che tutto il territorio di Montreuil-sur-mer chiamava signor Madeleine, non dubitava di sacrificare il primo al secondo, cioè la sua sicurezza alla sua virtù. Così, a dispetto di qualunque riserva e di qualunque prudenza, aveva conservato i candelieri del vescovo, portato per lui il lutto, chiamato e interrogato tutti i piccoli savoiardi che passavano, preso informazioni sopra le famiglie di Faverolles, e salvata la vita al vecchio Fauchelevent, nonostante le allarmanti insinuazioni di Javert. Abbiamo già osservato come egli, seguendo l'esempio di quanti saggi, giusti e santi sono stati al mondo, considerasse ultimo tra i doveri quello verso se stesso. Tuttavia dobbiamo dichiarare che ancora non si era mai presentato un caso del genere. Mai e poi mai le due idee che governavano lo sventurato di cui narriamo le sofferenze, si erano gettate così decise una contro l'altra. Egli lo comprese confusamente ma profondamente fin dalle prime parole che Javert aveva detto, entrando nel suo studio. Nel momento stesso in cui fu così stranamente pronunciato quel nome che aveva seppellito tanto profondamente, si sentì preso da uno stupore, come inebriato dalla sinistra bizzaria del suo destino, e attraverso questo stupore ebbe il sussulto che precede le grandi scosse; si curvò come una quercia all'avvicinarsi dell'uragano, come un soldato all'avvicinarsi dell'assalto. Sentì salire sul suo capo nembi pieni di fulmini e di lampi. Mentre ascoltava parlare Javert, ebbe il primo pensiero di andare, di correre a denunciarsi, di cavare quello Champmathieu di prigione e di mettercisi in sua vece; fu un pensiero doloroso e lacerante come un'incisione nella carne viva, ma passò e disse dentro di sé: «Vediamo! Vediamo!». E represse questo primo moto generoso, indietreggiò dinanzi all'eroismo. Senza dubbio, sarebbe bello che dopo le sante parole del vescovo, dopo tanti anni di pentimento e di abnegazione, in mezzo a una penitenza così ammirevolmente incominciata, quest'uomo, anche di fronte a una così terribile congiuntura, non avesse titubato un solo istante e avesse continuato a camminare con lo stesso passo verso quel precipizio in fondo al quale stava il cielo. Sarebbe bello: ma così non fu. Bisogna pure che noi rendiamo conto di quel che avvenne in quell'anima: e non possiamo allontanarci da quello che veramente fu. Ciò che lo fermò dapprima fu l'istinto della conservazione; raccolse in fretta le idee, soffocò la sua commozione, rifletté alla presenza di Javert, che era un grave pericolo, differì ogni risoluzione con la fermezza dello spavento, distolse la mente dal pensiero di ciò che avrebbe dovuto fare e riprese la sua calma come un gladiatore che raccoglie lo scudo. E tutto il giorno rimase in questo stato: con un turbine dentro e una grande tranquillità esteriore; né prese misure decisive. Tutto era ancora confuso e si scontrava nel suo cervello; il turbamento era tale che non vedeva distintamente nessuna idea; e lui stesso non avrebbe saputo dire altro di sé, se non che aveva ricevuto un gran colpo. Andò, come al solito, al letto di dolore di Fantine, e prolungò la sua visita per un istinto di bontà, pensando che bisognava agire così, e raccomandarla molto alle suore per il caso in cui dovesse assentarsi. Sentì vagamente che forse sarebbe stato necessario andare ad Arras, e senza essere affatto deciso a questo viaggio, pensò che in fondo, così com'era al sicuro da ogni sospetto, non c'era nessun inconveniente ad assistere a quel che sarebbe accaduto, e fissò il tilbury di Scaufflaire per essere preparato a ogni evenienza. Pranzò con abbastanza appetito. Rientrato nella sua camera, si raccolse nei suoi pensieri. Esaminò la situazione e la trovò inaudita: così inaudita che in mezzo ai suoi pensieri, per non so quale impulso di ansietà quasi inesplicabile, si alzò dalla sua sedia, e andò a chiudere la porta a chiave. Temeva che qualche altra cosa potesse entrare. Si barricava contro il possibile. Poco dopo spense il lume, perché lo disturbava. Gli sembrava di poter esser veduto. Da chi? Ahimè! colui che voleva mettere alla porta, era già entrato: chi non doveva vederlo, già lo guardava. La sua coscienza. La sua coscienza, cioè Dio. Tuttavia, nel primo momento si illuse: provò un senso di sicurezza e di solitudine: girata la chiave, si credette impenetrabile, spenta la candela, si credette invisibile. Allora prese possesso di se stesso; appoggiò i gomiti sulla tavola, la testa tra le mani, e lì nelle tenebre cominciò a meditare. «A che punto sono? - Non sogno? - Che cosa mi hanno detto? - È proprio vero che ho visto quel Javert e che Javert abbia parlato così? - Chi può essere Champmathieu? - Mi somiglia dunque? - E mai possibile? - Quando penso che ieri ero così tranquillo e così lontano dal dubitare di nulla! - Che cosa facevo ieri a quest'ora? - Com'è nato questo intrico? - Come si scioglierà? - Che cosa debbo fare?» Ecco in quale tormento si dibatteva. Il suo cervello aveva perduto la forza di trattenere le idee, che passavano come onde, ed egli si stringeva la fronte tra le mani per fermarle. Di questo tumulto, che sconvolgeva la sua volontà e la sua ragione, e da cui tentava di cavare una risoluzione, non scaturiva altro che angoscia. La testa gli bruciava. Andò alla finestra, e la spalancò. Non c'erano stelle in cielo. Ritornò a sedersi vicino al tavolo. La prima ora passò così. Poi, a poco a poco, lineamenti vaghi incominciarono a formarsi e a fissarsi nella sua meditazione, intravide, con la precisione della realtà, non l'insieme della situazione, ma qualche particolare. Cominciò intanto col riconoscere che per quanto straordinaria e critica fosse la situazione, egli, a ogni modo, ne era l'assoluto padrone. Ma il suo stupore si accrebbe. Indipendentemente dallo scopo severo e religioso che si proponevano le sue azioni, tutto ciò che egli aveva fatto fin a quel giorno, non era stato altro che una profonda buca per seppellirvi il proprio nome. Ciò che maggiormente aveva temuto nelle sue ore di meditazione, nelle sue notti di insonnia, era stato appunto di udir pronunciare quel nome; aveva sempre pensato che quella sarebbe stata per lui la fine di tutto; che il giorno in cui quel nome fosse riapparso, sarebbe a un tratto sparita la sua nuova vita e forse... chissà? anche la sua nuova anima. Fremeva al solo pensiero che fosse possibile. Certo, se qualcuno gli avesse detto in quei momenti che sarebbe venuta l'ora in cui quel nome sarebbe risuonato nel suo orecchio, in cui quelle orride parole: «Jean Valjean», sarebbero uscite a un tratto dalla notte drizzandosi davanti a lui, in cui quella formidabile luce fatta per dissipare il mistero, sarebbe sorta folgorante sul suo capo; ma che quel nome non lo avrebbe minacciato, che quella luce avrebbe prodotto soltanto una più fitta oscurità, che quel velo strappato avrebbe accresciuto il mistero, che quel prodigioso incidente non avrebbe avuto altro risultato se non quello di rendere, se così a lui fosse piaciuto, più chiara e al tempo stesso più impenetrabile la sua esistenza e che dal confronto con il fantasma di Jean Valjean il bravo e stimato borghese signor Madeleine sarebbe uscito più onorato, più tranquillo e più rispettato che mai... se qualcuno gli avesse detto questo, avrebbe alzato le spalle e considerato quelle parole come insensate. Ebbene! tutto ciò che precisamente gli accadeva, quel monte di impossibilità era un fatto, e Dio aveva permesso che quelle cose folli diventassero reali! La sua meditazione si faceva più chiara, e vedeva sempre meglio la sua posizione. Gli sembrava di uscire da non so quale sogno, di trovarsi a sdrucciolare su di una china in mezzo alla notte, in piedi, scosso da brividi, sforzandosi invano di retrocedere, verso l'orlo estremo di un precipizio. Intravedeva distintamente nell'ombra uno sconosciuto, uno straniero, che il destino prendeva per lui e voleva spingere nell'abisso al suo posto. Bisognava, perché l'abisso si chiudesse, che vi cadesse qualcuno, o lui o l'altro. A lui, per salvarsi, bastava lasciar fare. La luce dilagò intera nel suo cervello, ed egli fece a se stesso questa confessione; nelle galere il suo posto era vuoto; per quanto facesse, quel posto lo attendeva sempre, che il furto a Petit-Gervais ve lo riportava, che quel posto vuoto lo aspettava e lo attirava finché non ci sarebbe finito e che questo era inevitabile e fatale. E poi si disse che in quel momento vi era un sostituto, che pareva che uno chiamato Champmathieu avesse questa ventura e che quanto a lui, presente ormai nel bagno penale nella persona di Champmathieu così come era presente nella società sotto il nome di Madeleine, non aveva più niente da temere, purché non impedisse alla società di murare sulla testa di quello Champmathieu la pietra dell'infamia, che come la pietra del sepolcro cade per mai più rialzarsi. Tutto ciò era così violento e strano, che fu preso a un tratto da quella indescrivibile commozione che nessun uomo prova mai più di due o tre volte nella vita; quella specie di convulsione della coscienza che sgomina ogni dubbio del cuore, che è un amalgama d'ironia, di gioia, di disperazione, e che potrebbe chiamarsi uno scoppio di riso interiore. Riaccese subito la sua candela. «Ebbene?», disse tra sé, «di che cosa ho paura? Perché sto qui a pensare? Sono salvo! È tutto finito. C'era ancora una porta mal serrata, per cui il mio passato poteva irrompere nella mia vita; questa porta eccola murata! per sempre! Quel Javert, che da tanto tempo mi inquieta, quel terribile istinto che sembrava mi avesse fiutato, che mi aveva fiutato, perdio! e che mi seguiva dovunque, quell'insopportabile cane da caccia sempre sulle mie piste, eccolo distratto, occupato altrove, assolutamente sviato! Ormai è soddisfatto e mi lascerà tranquillo, poiché ha il suo Jean Valjean! Forse vorrà anche lasciare la città! E tutto questo è accaduto senza il mio intervento! Io non ci sono entrato per nulla! Ma dunque? Che male c'è in tutto questo? Se qualcuno mi vedesse, parola d'onore, crederebbe che mi sia accaduta una catastrofe! Infine, se qualcuno ne soffre non è affatto per mia colpa. E la Provvidenza che ha disposto così. E evidente che essa vuole così! Come posso avere io il diritto di guastare le opere della Provvidenza? E adesso che cosa cerco? Di che cosa voglio immischiarmi? E una cosa che non mi riguarda... Eppure non sono contento. Ma che cosa voglio dunque? Lo scopo al quale aspiro da tanti anni, il sogno delle mie notti, l'oggetto delle mie preghiere, la sicurezza, io l'ho ottenuta! Dio l'ha voluto! Io non ho nulla da fare contro la volontà di Dio. E perché Dio vuole così? Perché io continui ciò che ho iniziato, perché faccia il bene, perché divenga un grande e incoraggiante esempio, perché sia detto che un po' di felicità, finalmente, ha premiato la mia penitenza e la virtù che ho riconquistata! Non comprendo perché ho avuto paura, poco fa di entrare da quel buon curato e di raccontargli tutto come a un confessore, di domandargli consiglio: è certo che mi avrebbe detto queste stesse cose. È deciso dunque: lasciamo che tutto vada da sé! lasciamo fare al buon Dio!» Parlava così, tra sé e sé, nella profondità della sua coscienza, chino su quello che potremmo chiamare il suo abisso. Si alzò dalla seggiola e si mise a passeggiare per la camera. «Avanti», disse, «la risoluzione è presa! Non ci pensiamo più!» Ma non sentì nessuna gioia. Al contrario. Non si può impedire a un'idea di ritornare, come non si può impedire al mare di infrangersi contro la costa. Il marinaio la chiama marea; il colpevole la chiama rimorso. Dio solleva l'anima come l'oceano. Poco dopo per quanto non volesse, dovette per forza riprendere quel triste dialogo, in cui da solo parlava e ascoltava, dicendo ciò che avrebbe voluto tacere, ascoltando ciò che non avrebbe voluto udire; cedendo a quella potenza misteriosa che gli diceva: «Pensa!», come aveva detto duemila anni prima a un altro condannato: «Cammina!». Prima di proseguire, volendo essere ben compresi, insistiamo sopra un'osservazione necessaria. È certo che si può parlare da se stessi; non c'è una creatura ragionevole che non l'abbia provato. Si può anzi dire, che la parola non sia mai un così magnifico mistero, come quando va, nell'interno d'un uomo, dal pensiero alla coscienza e ritorna dalla coscienza al pensiero. In questo solo senso vanno intese le parole disse, gridò, così spesso impiegate in questo capitolo. Si può parlare, gridare dentro se stessi, senza che il silenzio esteriore sia rotto. C'è un gran tumulto: tutto parla in noi, tranne la bocca. Le realtà dell'anima sono pur sempre realtà, sebbene non siano visibili, né palpabili. Si domandò dunque a che punto fosse. Si interrogò sopra quella «risoluzione presa». Confessò a se stesso che tutto ciò che aveva concluso nella sua anima era mostruoso, che «lasciare andare le cose da sé, lasciar fare al buon Dio», era semplicemente un'azione orribile. Lasciare che si compisse, quell'equivoco del destino e degli uomini, non impedirlo, aiutarlo col silenzio, non far nulla insomma, era come far tutto! Era l'ultimo grado della più bassa ipocrisia! Era un delitto vile, ipocrita, abietto, mostruoso! Per la prima volta, dopo otto anni, il disgraziato risentiva il sapore amaro di un cattivo proposito e di una cattiva azione. E lo risputò nauseato. Continuò a interrogarsi. Si domandò severamente che cosa avesse inteso dire con le parole: «Il mio scopo è raggiunto!». La sua vita aveva infatti uno scopo. Ma quale scopo? nascondere il suo nome? ingannare la polizia? Poteva aver fatto tutto quello che aveva fatto per una ragione così misera? Non era un altro lo scopo, il vero, il grande scopo della sua vita? Salvare non la sua persona, ma la sua anima. Ridiventare onesto e buono. Essere un giusto! Non aveva sempre voluto questo, sopra ogni altra cosa, come il vescovo gli aveva ordinato? - Chiudere la porta al suo passato? Ma non la chiudeva, gran Dio! la riapriva piuttosto, compiendo un'azione infame! Ridiventava un ladro, il più odioso dei ladri! rubava a un altro la sua esistenza, la sua vita, la sua pace, la sua libertà! diventava un assassino! uccideva, uccideva moralmente un miserabile contadino! Gli procurava quella terribile morte vivente, quella morte a cielo aperto, che si chiama bagno penale! Al contrario, sacrificarsi, salvare quell'uomo colpito da un così lugubre errore, riprendere il proprio nome, ridiventare il forzato Jean Valjean, questo era davvero compire la propria resurrezione e chiudere per sempre l'inferno da cui usciva! Ricadérvi in apparenza, significava uscirne nella realtà! Bisognava fare così. Non facendo questo, era come non aver fatto nulla! Tutta la sua vita diventava inutile, tutta la sua penitenza perduta, non rimaneva che dire: «Perché l'ho fatta?». Sentiva la presenza del vescovo, e tanto più la sentiva in quanto era morto: vedeva il vescovo guardarlo fisso, pronto a disprezzare ormai il sindaco Madeleine, pur con tutte le sue virtù, e ad ammirare e benedire il galeotto Jean Valjean. Pensava che gli uomini vedevano soltanto la sua maschera, ma il vescovo vedeva la sua vera faccia. Che gli uomini vedevano la sua vita, ma il vescovo vedeva la sua coscienza. Bisognava dunque andare ad Arras, liberare il falso Jean Valjean, denunciare il vero! Era, sì, il più grande di tutti i sacrifici, la più dolorosa vittoria, l'ultimo passo da fare: ma era necessario. Doloroso destino! non poteva rientrare nella santità agli occhi di Dio, se non rientrando nell'infamia agli occhi degli uomini! «Ebbene!», disse, «è deciso! facciamo il nostro dovere! salviamo quell'uomo!» Pronunciò queste parole ad alta voce, senza avvedersene. Prese i suoi libri, li verificò e li mise in ordine. Gettò sul fuoco un fascio di creditucci verso piccoli commercianti un po' impacciati nei loro affari. Scrisse una lettera e la sigillò. Sulla busta, se vi fosse stato qualcuno in quella camera, avrebbe potuto leggere: Al signor Laffitte, banchiere, rue d'Artois, Parigi. Cavò fuori da una scrivania un portafogli che conteneva qualche biglietto di banca e il passaporto di cui si era servito quello stesso anno per recarsi alle elezioni. Chi l'avesse veduto mentre sbrigava queste faccende, sempre immerso nella sua grave meditazione, non avrebbe certo supposto quali pensieri lo agitavano. Solo, di quando in quando gli tremavano le labbra: oppure fissava lo sguardo sopra un punto qualsiasi della parete, quasi vi vedesse qualche cosa da decifrare o da interrogare. Terminata la lettera a Laffitte, la mise in tasca insieme al portafogli, e ricominciò a passeggiare. La sua meditazione non era affatto deviata. Continuava a vedere chiaramente il suo dovere scritto a lettere luminose, che fiammeggiavano davanti ai suoi occhi, e le vedeva dovunque posasse lo sguardo: «Va'! denunciati!». Vedeva pure, come se gli corressero innanzi vestite di forme sensibili, le due idee che fino allora erano state la doppia guida della sua vita: nascondere il suo nome, santificare la sua anima. Per la prima volta le vedeva assolutamente distinte, e vedeva quanta differenza le separasse. Riconosceva che una di queste idee era necessariamente buona, mentre l'altra poteva diventare cattiva, che una era la devozione, e l'altra la personalità, che una diceva prossimo, l'altra io; che una veniva dalla luce, e l'altra dalla notte. E si combattevano: e le vedeva combattersi. Col procedere del suo pensiero, esse s'erano ingrandite davanti agli occhi della sua mente, e ora avevano raggiunto stature colossali; gli sembrava di veder lottare dentro se stesso, in quell'infinito di cui già parlammo, in mezzo a tenebre e luci: una dea e una gigantessa. Era pieno di spavento, ma gli sembrava che il pensiero del bene trionfasse. Sentiva di essere arrivato al secondo momento decisivo della sua coscienza e del suo destino; sentiva che come il vescovo aveva chiuso la prima fase della sua vita, così questo Champmathieu avrebbe chiuso la seconda. Dopo la grande crisi, veniva la grande prova. Intanto, la febbre, calmata per un istante, gli ritornava a poco a poco. Mille pensieri gli attraversavano il cervello, ma tutti lo fortificavano nella sua risoluzione. Si era anche detto, per un momento, che forse prendeva la cosa con troppo calore, che dopo tutto quello Champmathieu non era molto interessante, che in fin dei conti aveva rubato. Ma subito si rispose: «Se quell'uomo ha rubato davvero qualche frutto, si tratterà di un mese di prigione. Da questo alla galera ci corre. E poi chi lo sa? avrà rubato davvero? è provato? Il nome di Jean Valjean lo schiaccia e sembra che dispensi i giudici dal bisogno di prove. Non è forse questo il sistema dei procuratori del re? Si crede che sia ladro perché si sa che è forzato». In un altro momento, gli venne questa idea: che quando si fosse denunciato, forse si sarebbe tenuto conto dell'eroismo della sua azione, della sua vita onesta da sette anni e di ciò che avrebbe fatto per il paese, e forse gli avrebbero fatto la grazia. Ma questa supposizione svanì ben presto, e sorrise amaramente, pensando che il furto dei quaranta soldi a Petit-Gervais lo rendeva recidivo, che questo reato sarebbe riapparso senza dubbio, e ai termini precisi della legge lo avrebbe reso passibile dei lavori forzati a vita. Lasciò dunque ogni illusione, si staccò sempre più dalla terra, e cercò consolazione e forza altrove. Si disse che doveva adempiere al suo dovere, che forse non sarebbe stato più infelice, dopo averlo adempiuto, che dopo averlo eluso: che se lasciava fare, se restava a Montreuil-sur-mer, la sua considerazione, il suo buon nome, le buone azioni, la deferenza, la venerazione, la carità, la ricchezza, la popolarità, la virtù, sarebbero state macchiate da un delitto: e quale piacere possono mai procurare tutte queste sante cose, unite a quella cosa orribile? Mentre invece, se compiva il sacrificio, avrebbe trovato una gioia celestiale congiunta al bagno penale, al collare, alla catena, al berretto verde, al lavoro senza riposo, alla vergogna senza pietà! Finalmente si persuase che ciò era inevitabile, che in tal modo era fatto il suo destino, che non era padrone di scomporre i piani che discendevano dall'alto, che in ogni caso doveva scegliere tra questi due: o la virtù fuori e l'abominazione dentro, o la santità dentro e l'infamia fuori. Con l'agitare tante idee lugubri, il coraggio non gli veniva meno, ma il suo cervello si stancava. Incominciava a pensare, suo malgrado, ad altre cose, a cose indifferenti. Le arterie gli battevano violentemente sulle tempie. Andava e veniva ancora per la camera. Suonò mezzanotte, prima alla parrocchia, poi al municipio. Contò i dodici colpi ai due orologi, e comparò il suono delle due campane. Si ricordò allora di aver veduto da un negoziante di ferramenta una vecchia campana in vendita, su cui era scritto: Antoine Albin de Romainville. Siccome aveva freddo, accese un po' di fuoco, ma non pensò a chiudere la finestra. Intanto era ricaduto nel suo stupore. Gli ci volle un enorme sforzo per ricordarsi quel che aveva pensato prima di mezzanotte. Finalmente se ne ricordò. «Ah! sì!», disse tra sé; «avevo preso la risoluzione di denunciarmi.» E poi, tutt'a un tratto, pensò a Fantine:«To'», disse, «e quella povera donna?». E cadde in una nuova crisi. Fantine apparve bruscamente nella sua meditazione, e fu un raggio di luce inattesa. Gli sembrò che tutto cambiasse aspetto attorno a lui. E gridò: «Oh! perbacco! ma io finora non ho considerato altro che me stesso! non ho avuto riguardo che per la mia convenienza! Mi conviene tacere o denunciarmi... nascondere la mia persona o salvare la mia anima... essere un magistrato disprezzabile e rispettato o essere un galeotto venerabile e disprezzato... Ma si tratta sempre di me, di me solo! Ma questo è egoismo! una forma particolare di egoismo, ma egoismo! Se pensassi invece un po' agli altri? La mia santità è pensare agli altri. Vediamo, esaminiamo un poco: prescindendo dalla mia persona, cancellandola, dimenticandola per un momento; che cosa deriverà da tutto ciò?... Se mi denuncio mi arrestano, lasciano libero quello Champmathieu, mi rimettono in galera, e va bene. Ma poi? Che cosa succede qui? Qui c'è un comune, una città, delle fabbriche, un'industria, degli operai, uomini, donne, vecchi, nonni, bambini, povera gente! Ho creato io tutto questo; io ho creato tutto questo; dovunque c'è un camino che fuma, sono io che l'ho acceso e ho messo la pentola al fuoco; ho creato l'agiatezza, la circolazione, il credito; prima di me non c'era niente: ho sollevato, vivificato, animato, fecondato, stimolato, arricchito tutto il paese. Levato me, è levata l'anima. Il paese muore... E quella donna che ha sofferto tanto, che ha tanti meriti nella sua caduta, e che senza volere ho precipitata io stesso? E quella figlia che volevo andarle a prendere? Forse non devo anche qualcosa a quella donna, in riparazione del male che le ho fatto? Se io scompaio, che cosa avverrà? La madre morirà. La figlia diventerà chissà che cosa. Ecco quel che succederà, se mi denuncio. E se non mi denuncio? Vediamo, se io non mi denuncio?». Dopo essersi posto questa domanda, si fermò; ebbe come un momento di esitazione e di tremito; ma questo momento durò poco, e si rispose calmo: «Ebbene, sì, quell'uomo va in galera, è vero, ma diavolo! ha anche rubato! Ho un bel persuadermi che non ha rubato: ha rubato! Io resto qui e continuo. In dieci anni avrò guadagnato dieci milioni, li spando nel paese, per me non tengo niente, a che mi servono? La prosperità di tutti cresce, le industrie si ridestano, si stimolano, le manifatture e le fucine si moltiplicano, le famiglie a centinaia, a migliaia, sono felici; la contrada si popola, sorgono villaggi dove oggi non c'è che un cascinale, sorgono cascinali dove non c'è niente; la miseria scompare, e con la miseria scompare la dissolutezza, la prostituzione, il furto, l'assassinio, tutti i vizi, tutti i delitti! E quella povera madre alleva la sua bambina! e tutto un paese si fa ricco e onesto!... Ah! via! ero pazzo, ero assurdo! che diavolo dicevo, dunque, di volermi denunciare? Bisogna ben ponderare davvero e non buttarsi a capofitto. Ah, sì? perché mi era piaciuto fare un gesto eroico... da melodramma, dopo tutto!... perché pensavo soltanto a me!... e intanto per salvare da una punizione forse esagerata, ma sempre giusta in fondo, uno sconosciuto, un ladro, un farabutto evidentemente, bisognerà che tutto un paese si disfaccia! bisognerà che una povera donna muoia all'ospedale! che una povera bambina crepi in mezzo a una strada! come cani! Ah! ma è una cosa abominevole! Senza che nemmeno la madre abbia riveduto la figlia! senza che la figlia abbia quasi nemmeno conosciuto la madre! E tutto questo, per quel vecchio furfante ladro di frutta, che certo avrà meritato la galera chissà per quante altre cose, se non per questa! Begli scrupoli, che servono a salvare un colpevole e a sacrificare degli innocenti, a salvare un vecchio vagabondo, il quale ha pochi anni ancora da vivere, in fin dei conti, e che non sarà poi più disgraziato al bagno penale che nel suo tugurio, e a sacrificare tutta una popolazione, madri, donne e bimbi! Quella povera piccina di Cosette, che ha me solo al mondo, e che sicuramente a quest'ora è tutta livida dal freddo nella spelonca di quei Thénardier! Belle canaglie anche quelle! e io dovrei mancare ai miei doveri verso queste povere creature? E andrò a denunciarmi? E farò questa vile sciocchezza? Facciamo l'ipotesi peggiore. Supponiamo che vi sia nel non denunciarmi una cattiva azione, e che la mia coscienza me la possa un giorno rimproverare; ebbene, accettare per il bene degli altri questi rimproveri che non toccano altri che me, il peso di questa cattiva azione che compromette soltanto la mia anima, questo è sacrificio, questa è virtù!». Si alzò, e si rimise a camminare. Stavolta gli sembrò di essere contento. Si trovano i diamanti soltanto nelle tenebre della terra; si trovano le verità soltanto nelle profondità del pensiero. Gli sembrava, dopo essere disceso in quelle profondità, dopo avere per molto tempo proceduto a tentoni nelle più folte tenebre, di essere infine arrivato a trovare uno di quei diamanti, una di quelle verità, e di tenerla nella mano, e che lo abbagliasse con la sua luce. «Sì», pensava, «l'ho trovata. Sono nel vero: ho la mia vera soluzione. Bisogna pure prendere partito: e io l'ho preso. Lasciamo fare! e non tentenniamo più, non ritorniamo più indietro. È per l'interesse di tutti, e non per il mio. Io sono Madeleine e resto Madeleine. Peggio per chi è Jean Valjean! Io non sono più quello. Non lo conosco nemmeno più, non so più chi sia: se c'è qualcuno che adesso è Jean Valjean, se la cavi come può! Non è cosa che mi riguardi. E un nome fatale che vola nella notte: se cade sopra una testa, peggio per quella testa!» Si guardò nel piccolo specchio che era sul camino, e disse: «Ecco: sono un altro! come mi ha sollevato prendere una risoluzione!». Camminò ancora per un po', e poi si fermò di botto: «Avanti, non bisogna esitare di fronte a nessuna conseguenza di questa decisione presa. Ci sono ancora dei fili che mi collegano a Jean Valjean. Bisogna spezzarli! Ci sono in questa camera stessa degli oggetti che mi accuserebbero, delle cose mute che potrebbero parlare... Avanti! bisogna farle sparire!». Si frugò nella tasca, cavò fuori la borsa, l'aprì, ne levò una chiavetta. Introdusse quella chiavetta in una toppa quasi invisibile, perduta in uno dei punti più scuri della tappezzeria del muro. Si aprì un nascondiglio, una specie di falso armadio praticato tra l'angolo del muro e la sporgenza del camino. In questo nascondiglio c'era soltanto qualche straccio, una blusa di tela turchina1, un vecchio paio di pantaloni, un sacco e un grosso bastone di spino ferrato alle due estremità. Quelli che videro Valjean quando attraversò Digne, nell'ottobre del 1815, avrebbero facilmente riconosciuto tutto il suo vestiario di allora. Aveva conservato tutto, come aveva conservato i candelieri d'argento per ricordarsi sempre il suo punto di partenza. Soltanto, aveva avuto cura di tenere nascosto quello che veniva dal bagno penale, e di lasciar veder soltanto quello che veniva dal vescovo. Gettò un'occhiata furtiva verso l'uscio, come se avesse temuto che si potesse aprire, nonostante la chiusura interna; poi, con un moto vivace e brusco e con una sola bracciata, senza nemmeno dare uno sguardo a quelle cose che aveva così religiosamente e pericolosamente conservate per tanti anni, prese tutto, stracci, bastone, sacco, e gettò tutto sul fuoco. Richiuse il falso armadio, e raddoppiando le precauzioni, ormai inutili, poiché era vuoto, nascose l'apertura spingendovi avanti un grosso mobile. Dopo qualche secondo, la camera e il muro di faccia furono rischiarati da un gran riverbero rosso e tremolante. Tutto bruciava. Il bastone di spino scoppiettava e gettava le scintille fino in mezzo alla camera. Il sacco, consumandosi con certi brutti stracci che conteneva, aveva messo allo scoperto qualche cosa che brillava nella cenere. Chinandosi, si sarebbe facilmente riconosciuta una moneta d'argento. Era sicuramente la moneta da quaranta soldi rubata al piccolo savoiardo. Egli non badava al fuoco; andava e veniva sempre con lo stesso passo. D'un tratto gli caddero gli occhi sui due candelieri d'argento, che rilucevano vagamente alla luce della fiamma. «To'!» pensò. «Lì dentro, anche, c'è Jean Valjean! Bisogna distruggerli.» E prese i due candelieri. C'era abbastanza fuoco perché si potessero facilmente deformare e ridurli irriconoscibili. Si chinò sul focolare, si scaldò. Ne provò un gran benefizio. «Che bel calore!», disse. Poi incominciò a smuovere la brace con uno dei candelieri. Un minuto ancora, e sarebbero stati nel fuoco. Ma in quel momento, gli sembrò di sentirsi chiamare forte da una voce interna: «Jean Valjean! Jean Valjean!». Gli si drizzarono i capelli; divenne come un uomo che ascolti una cosa terribile. «Ma certo! finisci!», diceva la voce. «Va' fino in fondo! distruggi quei candelieri! disperdi i ricordi! dimentica il vescovo! dimentica tutto! perdi quello Champmathieu! fa' pure! Bravo! Così hai deciso, e fai bene: un uomo, un vecchio che non sa quello che vogliono da lui, che non ha fatto niente forse, un innocente, per cui tutta la disgrazia sta nel tuo nome, sul quale il tuo nome pesa come un delitto, che è in prigione per te, che sarà condannato, che finirà i suoi giorni nell'abiezione e nell'orrore! Che importa? Sii tu un onest'uomo, e basta. Rimani il signor sindaco, resta onorabile e onorato, arricchisci la città, aiuta i poveri, alleva gli orfani, vivi felice, virtuoso, ammirato, e nel frattempo, mentre tu sarai qui nella gioia e nella luce, ci sarà qualcuno che porterà la tua casacca rossa, che porterà il tuo nome e la tua vergogna, e che trascinerà per il bagno penale la tua catena!... E questo ti pare avere accomodato tutto? Ah! miserabile!» Gli colava il sudore dalla fronte: fissava i candelieri con gli occhi stravolti. Ma la voce, dentro di lui, continuava: «Jean Valjean! ci saranno attorno a te molte voci che faranno gran rumore, lodandoti e benedicendoti, ma ce ne sarà una che nessuno potrà udire, e che ti maledirà nelle tenebre. Ebbene! ascolta, infame! tutte quelle benedizioni ricadranno prima di arrivare al cielo: quella maledizione sola arriverà a Dio!». Questa voce debole da principio, che si era alzata dal più profondo della sua coscienza, si era fatta a poco a poco risuonante e formidabile, e la sentiva ora contro le sue orecchie. Gli sembrava che fosse uscita da lui, che gli parlasse dal di fuori. Credette di udire quelle ultime parole così distintamente, che guardò nella camera, atterrito, e domandò ad alta voce: «Chi c'è qui dentro?». Poi si riprese con una risata che somigliava a quella di un idiota: «Che imbecille sono! Chi ci deve essere?». C'era invece qualcuno; ma questo qualcuno non era di quelli che l'occhio umano può vedere. Posò i candelieri sul camino. Allora ricominciò quel passeggio monotono e lugubre, che turbava i sogni e destava di soprassalto l'uomo che dormiva nella camera sottostante. Questo andare e venire, lo sollevava e lo ubriacava nel medesimo tempo. Sembra che talora, nelle occasioni supreme, si senta il bisogno di muoversi quasi per domandare consiglio a tutto ciò che si trova sul nostro cammino. Dopo qualche minuto, non riusciva assolutamente più a orizzontarsi. Ora, si arretrava con uguale terrore da ambedue le decisioni che di volta in volta aveva preso. I due consigli gli sembravano ugualmente funesti. Che fatalità! che cosa terribile questo Champmathieu catturato al suo posto! Essere precipitato proprio da quello stesso mezzo che sembrava trovato dalla Provvidenza per salvarlo! Ci fu un momento in cui considerò l'avvenire. Denunciarsi, gran Dio! consegnarsi! Vide con una smisurata disperazione tutte le cose che bisognava abbandonare e tutte quelle che bisognava riprendere. Sarebbe stato dunque necessario dire addio a quell'esistenza così buona, così pura, così radiosa, a quel rispetto di tutti, all'onore, alla libertà? Non andrebbe più a passeggiare per i campi, non udrebbe più cantare gli uccelli nel mese di maggio, non farebbe più l'elemosina ai bambini? Non sentirebbe più la dolcezza degli sguardi di riconoscenza e d'amore fissi su di lui. Abbandonerebbe quella casa da lui stesso fabbricata, quella camera, quella piccola camera! Tutto gli pareva bello come non mai! Non leggerebbe più i suoi libri, non scriverebbe più su quel tavolino di legno bianco! La vecchia portiera, sua unica domestica, non gli porterebbe più il caffè ogni mattina. Gran Dio! invece di questo, la ciurma, il collare, la casacca rossa, la catena al piede, la fatica, la segregazione, il tavolaccio, tutti quegli orrori conosciuti! Alla sua età! Dopo essere stato quello che era! Fosse ancora giovane, almeno! ma vecchio, essere trattato con il tu da chiunque, essere frugato dal guardaciurma, ricevere i colpi di bastone dall'aguzzino! avere i piedi nudi nelle scarpe ferrate! tendere ogni mattina e ogni sera la gamba al secondino di ronda, che la visita col martello! subire la curiosità dei visitatori ai quali si direbbe: «Quello là è il famoso Jean Valjean, che è stato sindaco a Montreuil-sur-mer!», la sera, grondante di sudore, disfatto di stanchezza, col berretto verde sugli occhi, risalire a due a due, sotto la sferza del custode, la scala della prigione galleggiante! Oh! che miseria! Può dunque il destino essere cattivo come una creatura intelligente, divenire mostruoso come il cuore umano? E per quanto facesse, ricadeva sempre su quel lacerante dilemma, che era alla base dei suoi pensieri: restare nel paradiso come demonio! ritornare all'inferno come angelo! Che doveva fare, gran Dio! che doveva fare? Il tormento, dal quale si era liberato con tanta pena, lo afferrò di nuovo. Le idee cominciarono a offuscarglisi ancora. Acquistarono quel non so che di stupefatto e di meccanico che è proprio dell'ultima disperazione. Quel nome di Romainville gli ritornava ostinatamente nel cervello, con due versi di una canzone che aveva udito in tempi lontani. Pensava che Romainville è un piccolo bosco presso Parigi, dove le coppie innamorate vanno a cogliere le viole nel mese d'aprile. Vacillava di fuori come di dentro. Camminava come un bimbo che incomincia ad andar solo. Di quando in quando, lottando contro la sua stanchezza, faceva grandi sforzi per padroneggiare di nuovo il pensiero. Tentava di proporsi un'ultima volta, definitivamente, il problema che lo aveva ridotto in quello stato: «Devo denunciarmi o devo tacere?». Non riusciva a vedere nulla di netto. Le vaghe parvenze di tutti i ragionamenti abbozzati dal suo lavorio mentale, tremavano e si dissipavano una dopo l'altra come fumo. Solamente sentiva che, a qualunque partito si appigliasse, inevitabilmente ormai qualche cosa di lui doveva morire; così a destra come a sinistra lo aspettava un sepolcro; attraversava un'agonia in ogni cosa: o l'agonia della sua felicità o quella della sua virtù. Ahimè! tutte le incertezze lo avevano ripreso: era tornato al punto di partenza. Così si dibatteva nell'angoscia quell'anima sventurata. Milleottocento anni prima di questo infelice, l'essere misterioso in cui si riassumono tutte le santità e tutte le sofferenze degli uomini, aveva anche lui, mentre tutto l'oliveto fremeva sotto il selvaggio vento dell'infinito, allontanato per qualche momento con la sua mano lo spaventoso calice che gli appariva pieno d'ombra e traboccante di tenebre nella stellata volta del cielo. IV. Forme che prende il dolore durante il sonno Erano suonate le tre del mattino, e già erano cinque ore che camminava così, quasi senza riposo, quando si lasciò cadere sulla sua poltrona. Si addormentò e fece un sogno. Questo sogno, come accade per quasi tutti sogni, si riferiva alla situazione soltanto per un non so che di funesto e di doloroso, ma lo stesso gli fece impressione. Quell'incubo lo colpì tanto, che più tardi egli lo scrisse. È una delle carte scritte di suo pugno che ha lasciato. Perciò crediamo di dover riportare letteralmente le sue parole. Quale che sia questo sogno, se l'omettessimo la storia di quella notte rimarrebbe incompiuta. È la triste avventura di un'anima malata. Eccolo. Sulla busta troviamo scritto così: Il sogno che feci quella notte. «Ero in campagna. Una grande campagna malinconica, dove non c'era erba. Mi sembrava che non fosse né giorno né notte. Io passeggiavo con il mio fratello, il fratello della mia infanzia, quel fratello al quale, confesso sinceramente, non penso mai, e che non ricordo quasi più. Parlavamo e incontravamo dei viandanti. Parlavamo di una vicina che avevamo avuto un tempo, e che da quando era venuta a stare in quella strada, lavorava sempre con la finestra aperta: e nel discorrerne, sentivamo il freddo di quella finestra aperta. Non c'erano alberi nella campagna. Vedemmo un uomo che ci passò vicino. Era tutto nudo, color della cenere, sopra un cavallo color della terra. L'uomo non aveva capelli; gli si vedeva il cranio, e sul cranio delle vene. Teneva in mano una bacchetta che era pieghevole come un tralcio di vite e pesante come il ferro. Questo cavaliere passò, e non disse niente. Mio fratello mi disse: "Prendiamo per la strada fonda". C'era una strada scavata, dove non si vedeva né un cespuglio, né un filo di muschio. Tutto era color terra, anche il cielo. Dopo qualche passo, nessuno mi rispondeva più quando parlavo: e mi avvidi che mio fratello non era più con me. Entrai in un villaggio. Pensai che dovesse essere Romainville (perché Romainville?)2. La prima via dove entrai era deserta. Voltai in un'altra. Dietro l'angolo di queste due strade vidi un uomo in piedi contro il muro. Dissi a quell'uomo: "Che paese è questo? Dove sono?". Ma l'uomo non mi rispose. Vidi la porta d'una casa aperta; entrai. La prima camera era deserta. Entrai nella seconda. Dietro la porta di questa camera c'era un uomo: "Di chi è questa casa? Dove sono?". L'uomo non rispose. La casa aveva un giardino. Uscii dalla casa ed entrai nel giardino. Il giardino era deserto. Dietro il primo albero vidi un uomo in piedi. Io dissi all'uomo: "Che giardino è questo? Dove sono?". L'uomo non rispose. Vagai per il villaggio e mi accorsi che era una città. Tutte le strade erano deserte, tutte le porte aperte. Non andava anima viva per le strade, e così nelle camere e nei giardini. Ma dietro ogni angolo di muro, a ogni porta, a ogni albero, c'era un uomo in piedi che taceva. Non ne vedevo mai più di uno per volta. E quegli uomini mi guardavano passare. Uscii dalla città e mi misi a camminare per i campi. Dopo un poco, mi voltai e vidi una grande folla che mi veniva dietro. Riconobbi tutti gli uomini che avevo visto nella città. Avevano delle teste strane. Non sembrava che si affrettassero, ma tuttavia camminavano più presto di me. E non facevano alcun rumore camminando. In un istante quella folla mi raggiunse e mi circondò. I volti di quegli uomini erano color della terra. Allora il primo che avevo visto e interrogato entrando nella città, mi disse: "Dove andate, voi? Forse non sapete di essere morto da un pezzo?". Aprii la bocca per rispondere e vidi che non c'era più nessuno intorno a me.» Si destò. Era intirizzito. Un vento freddo come il vento del mattino faceva girare sui cardini i telai della finestra rimasta aperta. Il fuoco era spento. La candela finiva. Era ancora notte fonda. Si alzò e andò alla finestra: non c'erano stelle in cielo, nemmeno ora. Dalla sua finestra si vedeva il cortile della casa e la strada. Un rumore secco e forte che risuonò d'un tratto sul terreno, gli fece abbassare gli occhi. Vide sotto di lui due stelle rosse, i cui raggi si allungavano e si accorciavano bizzarramente nell'ombra. Siccome il suo cervello era ancora per metà immerso nella nebbia del sogno, pensò: «Guarda! nel cielo non ci sono. E invece sono in terra». Tuttavia questo turbamento passò; un secondo rumore, uguale al primo, lo finì di destare: guardò bene e riconobbe in quelle due stelle i due fanali di una vettura. Era un tilbury, attaccato a un cavallino bianco. Il rumore che aveva udito erano i passi del cavallo sul selciato. «Che cos'è questa vettura?», pensò. «Chi viene così di buon'ora.» In quel momento venne bussato un piccolo colpo all'uscio della sua camera. Rabbrividì dalla testa ai piedi e gridò con una voce terribile: «Chi va là?». Fu risposto: «Io, signor sindaco». Riconobbe la voce della vecchia, la sua portiera. «Ebbene, che c'è?» «È il calesse, signor sindaco.» «Che calesse?» «Il tilbury.» «Che tilbury?» «Non ha fatto venire un tilbury, signor sindaco?» «No.» «Il cocchiere dice che viene a cercare il signor sindaco.» «Che cocchiere?» «Il cocchiere di Scaufflaire.» «Scaufflaire?» Questo nome lo fece sussultare come se gli fosse passato un lampo dinanzi alla faccia. E disse: «Ah, sì! Scaufflaire». Se la vecchia l'avesse potuto vedere in quel momento, si sarebbe spaventata. Vi fu un lungo silenzio. Egli esaminava con occhi istupiditi la fiamma della candela, e prendeva intorno allo stoppino della cera ardente, appallottolandola con le dita. La vecchia intanto aspettava. Ma poi si arrischiò a parlare di nuovo: «E così, signor sindaco, che cosa devo rispondere?». «Dite che va bene, che ora scendo.» V. Bastoni tra le ruote Il servizio postale da Arras a Montreuil-sur-mer si faceva ancora, in quegli anni, con le corriere del tempo dell'Impero. Queste corriere erano calessi a due ruote, imbottiti di cuoio rossiccio all'interno, sospesi sopra molle a pompa, e che contenevano soltanto due posti, uno per il corriere, l'altro per un viaggiatore. Le ruote erano munite di quei lunghi mozzi offensivi, che tengono lontani gli altri legni, come se ne vedono ancora nelle strade postali della Germania. La cassette della corrispondenza era grandissima e oblunga, posta dietro al calesse, congiunta a esso in un sol corpo; ed era dipinta di nero, mentre il davanti era giallo. Tali carrozze, che non hanno nessun confronto oggi, avevano un non so che di sproporzionato e di deforme; e quando si vedevano correre da lontano, o salire qualche erta, sembravano quegli insetti che si chiamano, credo, termiti, e che con un piccolo torace trasportano un grande addome. Ma andavano velocissime. La corriera che partiva tutte le notti da Arras verso l'una, cioè dopo il passaggio della posta di Parigi, arrivava a Montreuil-sur-mer un po' prima delle cinque del mattino. Quella notte la corriera che discendeva a Montreuil-sur-mer per la strada di Hesdin, urtò a una svolta di strada un piccolo tilbury attaccato a un cavallo bianco, che veniva in senso inverso, e nel quale c'era una persona sola, un uomo ravvolto in un mantello. La ruota del tilbury ricevè una botta assai forte. Il corriere gridò a quell'uomo di fermarsi, ma il viaggiatore non gli badò e continuò la sua strada a gran trotto. «Quello sì che deve aver fretta!», disse il corriere. L'uomo che si affrettava così, è quello stesso che vedemmo poco fa dibattersi tra convulsioni così pietose. Dove andava? Non avrebbe saputo dirlo. Perché si affrettava? Non lo sapeva. Andava avanti a caso. Dove? Ad Arras, senza dubbio; ma avrebbe potuto anche andare altrove. In certi momenti lo sentiva, e ne rabbrividiva. Si sprofondava nella notte come in un gorgo. Qualche cosa lo incalzava; qualche cosa lo attirava. Ciò che accadeva dentro di lui, nessuno potrebbe dirlo, ma tutti lo possono comprendere. Chi non è entrato, almeno una volta nella vita, in quella oscura caverna dell'ignoto? Del resto, non aveva ancor nulla deciso, nulla risoluto, nulla fatto: nessun atto della sua coscienza era stato definitivo. Era ora più che mai al punto preciso di partenza. Perché andava ad Arras? Continuava a ripetersi quello che già si era detto fissando la vettura da Scaufflaire: che comunque andasse la cosa, non c'era nessun inconveniente a vedere con i propri occhi, a giudicare le cose da sé; che anzi era anche prudente sapere come andava il processo; che non si poteva decidere nulla senza avere osservato e scrutato; che da lontano tutte le cose sembrano montagne; che in fin dei conti, quando avesse veduto quello Champmathieu, un brutto ceffo di certo, la sua coscienza non si sarebbe adattata volentieri a lasciarlo andare in galera in sua vece; che avrebbe bensì veduto là, oltre Javert, quel Brevet e quello Chenildieu e quel Cochepaille, vecchi compagni di galera; ma che di certo non l'avrebbero riconosciuto. Diavolo! persino Javert era lontano le mille miglia ormai dal pensarvi; che tutte le congetture e tutti i sospetti erano fissati su quello Champmathieu, e che niente è ostinato come i sospetti e le congetture; che per tutte queste ragioni non c'era nessun pericolo per lui. Senza dubbio attraversava un brutto frangente; ma ne sarebbe uscito; che dopo tutto, teneva nelle sue mani il proprio destino, per quanto cattivo potesse essere; che ne era il padrone! Si aggrappava con persistenza a questa idea. In fondo a dire il vero, avrebbe preferito non andare ad Arras. Ma tuttavia vi andava. Meditando sempre, frustava il cavallo, il quale trottava di quel buon trotto regolare con cui si fanno due leghe e mezzo all'ora. Man mano che procedeva, sentiva dentro di sé qualche cosa che tentava di retrocedere. All'alba era in aperta campagna; la città di Montreuil-sur-mer era assai lontana. Guardò l'orizzonte imbiancarsi; guardò passare davanti ai suoi occhi, senza vederli, tutti i freddi fantasmi di un'alba invernale. Il mattino ha i suoi spettri, come la sera. Non li vedeva, ma, a sua insaputa e per una specie di penetrazione quasi fisica, quei neri profili di alberi e di colline aggiungevano allo stato violento della sua anima un non so che di cupo e di sinistro. Ogni volta che passava davanti a una di quelle case isolate che si trovano talora sulle vie maestre, diceva tra sé: «Eppure lì dentro c'è della gente che dorme!». Il trotto del cavallo, i sonagli della bardatura, le ruote producevano insieme un rumore dolce e monotono, che ci diletta quando si è allegri, e riesce lugubre quando si è mesti. Quando giunse a Hesdin, s'era fatto giorno. Si fermò alla porta di un albergo per lasciar respirare il cavallo e fargli dare dell'avena. Quel cavallo era, come aveva detto Scaufflaire, di quella piccola razza del Boulonnais, che ha troppa testa, troppa pancia, e poco collo, ma ha il petto aperto e la groppa larga, la gamba secca e fina, e il piede solido; razza brutta, ma robusta e sana. La brava bestia aveva fatto cinque leghe in due ore, e non aveva addosso una goccia di sudore. Egli non era sceso dal tilbury. Il garzone della scuderia che portò l'avena si chinò, guardò la ruota di sinistra, poi disse: «Andate lontano, in questo modo?». Egli rispose quasi senza uscire dai suoi pensieri: «Perché?». «Venite da lontano?», riprese il garzone. «Da cinque leghe.» «Ah!» «Perché dite: Ah?» Il garzone si chinò di nuovo, restò un momento silenzioso, con l'occhio fisso sulla ruota, poi si raddrizzò, dicendo: «Cinque leghe ve le avrà fatte pure, questa ruota, ma adesso è molto se vi fa un altro quarto di lega!». Egli saltò giù dal tilbury. «Che cosa dite?» «Dico che è un miracolo che abbiate fatto cinque leghe senza ruzzolare, voi e il vostro cavallo, in qualche fossato della via maestra. Guardate qua.» La ruota infatti era gravemente danneggiata. L'urto della corriera aveva rotto due raggi, e ridotto il mozzo così male, che non teneva più l'asse. «Amico, c'è qui un carraio?», disse il nostro viaggiatore al garzone. «Sicuro, signore.» «Fatemi il piacere di andarlo a cercare.» «È qui a due passi. Ohei! mastro Bourgaillard!» Mastro Bourgaillard, il carraio, era sulla soglia della sua bottega. Venne a esaminare la ruota e fece la smorfia di un chirurgo che osserva una gamba rotta. «Potete accomodare subito questa ruota?» «Sissignore.» «Quando potrò ripartire?» «Domani» «Domani!» «C'è una giornata abbondante di lavoro. Forse il signore ha fretta?» «Molta. Bisogna che io riparta tra un'ora al più.» «Impossibile, signore.» «Pagherò quello che vorrete.» «Impossibile.» «In due ore, avanti!» «È impossibile per oggi. Bisogna rifare due raggi e il mozzo. Il signore non può ripartire prima di domani.» «L'affare per cui vado non si può rimandare a domani. Se invece di accomodare questa ruota, la sostituissimo?» «Come?» «Voi siete carraio?» «Sicuro, signore.» «Dunque, non avete una ruota da vendermi? così potrei ripartire subito.» «Una ruota di ricambio?» «Sì.» «Ma io non ho una ruota fatta per questo calesse. Due ruote fanno coppia: non possono andare bene due ruote a caso.» «E allora vendetemi un paio di ruote.» «Signore mio, tutte le ruote non vanno bene a tutti gli assi.» «Provate, a ogni modo.» «È inutile, signore. Io ho soltanto delle ruote da carro. Siamo in un piccolo paese, capirà.» «Allora avrete un calesse da affittarmi?» Il mastro carraio, che alla prima occhiata aveva riconosciuto nel tilbury una vettura noleggiata, alzò le spalle: «Li accomodate bene, voi, i calessi che vi si danno in affitto! Se anche l'avessi, non ve lo darei». «Ebbene, allora, da vendere?» «Non ne ho proprio.» «Come, nemmeno una carretta? Non sono difficile, come vedete.» «Siamo in un paese piccolo. Là nella rimessa ci avrei una carrozza vecchia che è di un borghese della città che me l'ha data in custodia, e se ne serve ogni morte di papa. Quella ve la affitterei; che me ne importa? ma bisognerebbe che il borghese non la vedesse passare: e poi è una carrozza, ci vorrebbero due cavalli.» «Prenderò i cavalli della posta.» «Dove va il signore?» «Ad Arras.» «E il signore vuol arrivare oggi?» «Ma sì.» «Prendendo i cavalli della posta?» «Perché no?» «Non è lo stesso per il signore, arrivare questa notte alle quattro e mezza del mattino?» «No.» «È che... vedete, c'è una cosa da dire, prendendo i cavalli della posta... il signore ha il suo passaporto?» «Sì.» «Ebbene, prendendo i cavalli della posta, il signore non arriverà ad Arras prima di domani. Questa non è strada di prim'ordine, e la posta è mal servita. I cavalli ora sono nei campi. È la stagione dell'aratura, si cercano buone bestie e si prendono cavalli dalla posta come dappertutto. Il signore dovrà aspettare almeno tre o quattro ore a ogni cambio. E poi si va al passo, ci sono tante salite.» «Bene, allora andrò a cavallo. Staccate il calesse. Troverò bene da comprare una sella nel paese.» «Oh! sì! Ma questo cavallo porta?» «Ah! è vero. Ora che ci penso: non porta.» «Allora...» «Ma troverò qui un cavallo da sella da affittare.. «Un cavallo per andare ad Arras diretto?» «Sì.» «Ci vorrebbe uno di quei cavalli che qui non si vedono. Bisognerebbe comprarlo, prima di tutto, perché non vi si conosce. Ma poi, né da vendere né da affittare, né per cinquecento, né per mille franchi; non lo trovate qui!» «Come devo fare, allora?» «Date retta a un galantuomo: la cosa migliore è che io vi ripari la ruota, e vi rimettiate in viaggio domani.» «Domani sarà troppo tardi.» «Eppure...» «Ma la corriera di Arras quando passa?» «La notte prossima. Le due corriere fanno il servizio la notte, tanto quella che va in su come quella che va in giù.» «E per accomodare questa ruota, dunque, ci vuole proprio una giornata?» «E una buona giornata.» «Ma, mettendo due lavoranti?» «Anche dieci!» «E se si legassero i raggi con una corda?» «I raggi, sì; ma il mozzo? E poi, anche il cerchione è ridotto male.» «E non c'è proprio uno che affitti vetture, qui?» «No.» «C'è un altro carraio, almeno?» Lo stalliere e il mastro carraio risposero nello stesso tempo, scotendo il capo: «Macché!». Allora egli provò una grande gioia. Era evidente che la Provvidenza interveniva in questa faccenda: aveva rotto lei la ruota del tilbury e lo fermava a mezza strada. Non si era arreso alla prima difficoltà; aveva fatto tutti gli sforzi possibili per continuare il suo viaggio; aveva lealmente e scrupolosamente tentato tutti i mezzi; senza badare né alla stagione, né alla stanchezza, né alla spesa; non aveva niente da rimproverarsi. Se non poteva andare più avanti, non era colpa sua. Non era della sua coscienza, ma della Provvidenza la responsabilità di ciò che sarebbe accaduto. E respirò. Respirò liberamente e a pieni polmoni, per la prima volta dopo la visita di Javert. Gli sembrò che il pugno di ferro che gli serrava il cuore da venti ore si fosse finalmente aperto. E gli parve che Dio, ora, si mettesse dalla sua parte. Pensò che aveva fatto tutto il possibile, e che ora non gli rimaneva da fare altro che tornare indietro tranquillamente. Se la sua conversazione col carraio fosse avvenuta in una camera dell'albergo, non avrebbe avuto testimoni, nessuno avrebbe sentito: le cose sarebbero restate a questo punto e probabilmente non avremmo da raccontare nessuno degli avvenimenti che leggerete; ma questa conversazione era stata fatta nella strada, e ogni colloquio in strada richiama inevitabilmente un crocchio di gente. Si trova chi non desidera altro che essere spettatore. Mentre interrogava il carraio, si era fatto un po' di cerchio attorno al gruppo, e un ragazzetto, dopo aver ascoltato qualche minuto, non visto da nessuno, se n'era andato via correndo. Nel momento in cui il viaggiatore, dopo la interna liberazione che abbiamo descritta, prendeva la risoluzione di tornare indietro, quel ragazzo ritornò, accompagnato da una vecchia. «Signore», disse la vecchia, «questo ragazzo mi dice che voi vorreste affittare un barroccino.» Queste sole parole pronunciate da quella vecchia, gli fecero correre il sudore per le reni. Credette di vedere la mano che l'aveva lasciato riapparire nell'ombra dietro di lui, pronta a riafferrarlo. Rispose: «Sì, buona donna, cerco un barroccino da affittare». E si affrettò ad aggiungere: «Ma nel paese non ce n'è». «C'è», disse la vecchia. «E dove?», disse il carraio. «Da me», rispose la vecchia. Egli sentì la mano fatale riafferrargli il cuore. La vecchia aveva infatti sotto una tettoia una specie di barroccino di vimini. Il carraio e il garzone di scuderia, desolati che il viaggiatore scappasse loro di mano, intervennero: «Era un carrettaccio da far paura - senza molle - il sedile era appena sospeso a due corregge - ci pioveva dentro - le ruote erano arrugginite e danneggiate dall'umidità - sarebbe andato poco più lontano del tilbury - un vero impiastro! - il signore non doveva assolutamente imbarcarsi là dentro...» ecc., ecc. Tutte queste cose erano vere, ma quel carrettaccio, quell'impiastro, comunque, era sempre una cosa posata su due ruote, con cui si poteva andare ad Arras. Pagò quel che chiese la vecchia, lasciò il tilbury a riparare dal carraio per ritrovarlo al suo ritorno, fece attaccare il cavallo bianco al barroccino, vi salì sopra, e riprese la sua strada. Nel momento in cui il barroccino si mosse, egli si confessò che poco prima aveva provato una certa gioia a pensare che non poteva proseguire. Esaminò quella gioia con una specie di collera e la trovò assurda. Perché quella gioia di ritornare indietro? Dopo tutto, chi lo obbligava a quel viaggio? ci andava di sua volontà. E certamente non sarebbe accaduto nulla di più di quel che avrebbe voluto lui. Uscendo da Hesdin, udì una voce che gli gridò: «Ferma! Ferma!». Si fermò, con un movimento vivace, nel quale traspariva ancora un non so che di febbrile e di convulso che rassomigliava alla speranza. Era il ragazzo di prima, che gli gridò: «Signore, sono stato io che vi ho trovato il barroccino». «Ebbene?» «Non mi avete regalato niente.» Egli, che regalava a tutti tanto facilmente, trovò questa pretesa così esorbitante e quasi odiosa, che gli gridò: «Ah! sei stato tu, furfante? non avrai un soldo!». Frustò il cavallo e partì di gran trotto. Aveva perduto molto tempo a Hesdin, avrebbe voluto riguadagnarlo. Il cavallino era valoroso e tirava come due; ma si era nel mese di febbraio, aveva piovuto, le strade erano cattive. E poi, non era più il tilbury. Il barroccino era duro e pesante. E poi c'erano molte salite. Impiegò quasi quattro ore per andare da Hesdin a Saint-Pol. Quattro ore per cinque leghe. A Saint-Pol staccò al primo albergo che incontrò e fece portare il cavallo alla scuderia. Come aveva promesso a Scaufflaire, stette vicino alla rastrelliera mentre il cavallo mangiava. Pensava a cose tristi e confuse. La moglie dell'albergatore entrò nella scuderia. «Il signore non vuol mangiare?» «To', è vero», rispose lui, «e ho anche molto appetito.» Seguì la donna, che aveva una faccia fresca e allegra. Costei lo condusse in una sala bassa, dove c'erano delle tavole con sopra alcune tele cerate per tovaglie. «Fate presto», disse il viaggiatore, «devo ripartire: ho fretta.» Una grassa serva fiamminga gli apparecchiò in fretta: la guardò con un senso di benessere. «Ecco che cosa avevo! dovevo mangiare!» Lo servirono. Si gettò sul pane, lo morse, poi lo rimise lentamente sulla tavola, e non lo toccò più. Un carrettiere mangiava a una tavola vicina. Il nostro viaggiatore gli disse: «Perché il pane di qui è così amaro?». Ma il carrettiere era tedesco e non capì. Ritornò nella scuderia a vedere il cavallo. Un'ora dopo, aveva lasciato Saint-Pol e si dirigeva verso Tinques, che è a cinque leghe da Arras. Che fece durante quel tragitto? A che cosa pensava? Come il mattino, guardava passare gli alberi, i tetti di paglia, e i campi coltivati e i paesaggi che mutavano a ogni svolta di strada. E questa una contemplazione che talora basta all'anima, e le risparmia quasi di pensare. Vedere mille oggetti per la prima e ultima volta, che c'è di più malinconico e di più profondo? Viaggiare è come nascere e morire a ogni istante che passa. Forse, nelle regioni più vaghe del suo spirito, faceva dei raffronti tra quegli orizzonti mutevoli e l'esistenza umana. Tutte le cose della vita sono perpetuamente in fuga dinanzi a noi. Le oscurità e i chiarori si succedono; dopo lo splendore, l'eclissi; si guarda, ci si affretta, si tendono le mani per prendere ciò che passa; ogni avvenimento è una svolta di strada: poi, d'un tratto, ci si ritrova vecchi. Si sente come una scossa, tutto è nero, si distingue una porta oscura, quel triste cavallo della vita che ci tirava si ferma, e vediamo nel buio un essere velato e misterioso che ce lo stacca. Il crepuscolo già cadeva, quando certi ragazzi che uscivano di scuola guardarono quel viaggiatore entrare in Tinques. È vero che le giornate erano assai corte. Non si fermò a Tinques. Uscendo dal villaggio, un cantoniere che imbrecciava la strada, alzò la testa, e disse: «Quel cavallo è proprio stanco!». La povera bestia, infatti, andava appena di passo. «Andate ad Arras?», soggiunse il cantoniere. «Sì.» «Se andate di quel passo, non ci arrivate presto davvero!» Il viaggiatore fermò il cavallo e chiese al cantoniere: «Quanto c'è di qui ad Arras?». «Sette buone leghe circa.» «Come? Il libro delle poste segna cinque leghe e un quarto.» «Ah!», riprese il cantoniere, «non sapete che la strada è in riparazione? a un quarto d'ora di qui la troverete chiusa: non si può passare.» «Davvero?» «Bisogna prendere a sinistra, per la strada di Carency e passare il fiume; quando sarete a Camblin, volterete a destra: è la strada di Mont-Saint-Eloy che va ad Arras.» «Ma viene la notte; non mi ritroverò.» «Non siete del paese?» «No.» «E queste poi son tutte strade vicinali. Sentite, signore, volete un consiglio da me? Il vostro cavallo è stanco; ritornate a Tinques. C'è un buon albergo. Dormite lì e domani andrete ad Arras.» «Ma io bisogna che ci sia stasera.» «Allora è differente. Ritornate lo stesso all'albergo, e prendetevi un cavallo di rinforzo. Il garzone di stalla vi servirà anche di guida.» Seguì il consiglio del cantoniere, ritornò indietro, e una mezz'ora dopo ripassava di lì, ma a trotto allegro, con un buon cavallo di rinforzo. Un mozzo di stalla, che pomposamente si faceva chiamare postiglione, era seduto sul telaio del barroccino. Intanto, però, sentiva di aver perduto troppo tempo. Era ormai notte fonda. Si cacciarono per le vie traverse: la strada diventò oltremodo disagevole, e il barroccino traballava malamente. Egli disse al postiglione: «Sempre di trotto, e avrai doppia mancia». A un solenne trabalzone il bilancino si spezzò. «Signore mio», disse il postiglione, «ora s'è rotto il bilancino; dove lo attacco il mio cavallo? È una strada orribile di notte, questa. Se voleste ritornare a Tinques a dormire, si potrebbe sempre essere domani mattina di buon'ora ad Arras.» Egli rispose: «Hai un pezzo di corda e un coltello?». «Sissignore.» Tagliò un ramo e ne fece un bilancino. Fu un'altra perdita di una ventina di minuti; ma ripartirono al galoppo. La pianura era tenebrosa. Certe piccole nebbie basse e brune, salivano su per le coste delle colline, e se ne staccavano come folate di fumo. C'erano dei lucori biancastri nelle nuvole. Un gran vento marino faceva in tutti gli angoli dell'orizzonte un rumore simile a quello che si fa quando si spostano dei mobili. Tutto ciò che si intravedeva nel buio, aveva un atteggiamento terrificante. Quante cose tremano sotto il vasto respiro della notte! Il freddo gli penetrava nelle ossa. Non aveva mangiato dal giorno innanzi. Si ricordava vagamente l'altra sua corsa notturna nella gran pianura vicina a Digne. Erano passati otto anni, e gli sembrava ieri. Suonò l'ora a qualche campanile lontano. Domandò al garzone: «Che ora ha suonato?». «Le sette, signore. Saremo ad Arras alle otto. Abbiamo tre leghe soltanto da fare.» In questo momento fece per la prima volta una riflessione che trovò strano non aver fatto prima: che forse era inutile tutta quella fatica; che non sapeva l'ora del processo; che avrebbe dovuto almeno informarsene; che era una stravaganza andare così senza sapere se sarebbe servito a niente. Poi abbozzò qualche calcolo nella mente: che ordinariamente le sedute della Corte d'Assise cominciavano alle nove del mattino; che quell'affare non doveva essere stato lungo; che un furto di frutta era cosa di minuti; e che dopo tutto si doveva essere ridotto a una questione di identità: quattro o cinque deposizioni, poco da chiacchierare per gli avvocati; in conclusione sarebbe arrivato quando tutto era finito! Il postiglione frustava i cavalli. Avevano già passato il fiume e lasciato dietro Mont-Saint-Eloy. La notte si faceva sempre più buia. VI. Suor Simplice alla prova Intanto, in quello stesso momento, Fantine era piena di gioia. Aveva passato una cattivissima notte: tosse soffocante, e grande aumento di febbre. Aveva fatto dei sogni. La mattina, quando il medico la visitò, delirava. Anzi il medico si era impressionato, e aveva raccomandato che lo avvertissero appena Madeleine fosse tornato. Tutta la mattina Fantine fu triste, parlò poco e pieghettò le sue lenzuola, mormorando con le labbra dei calcoli, che parevano calcoli di distanze. Gli occhi erano incavati e fissi: parevano quasi spenti, ma a tratti si riaccendevano, e risplendevano come stelle. Si direbbe che all'avvicinarsi dell'ora funesta, il chiarore del cielo discenda su quelli che abbandonano la luce della terra. Ogni volta che suor Simplice le domandava come si sentisse, lei rispondeva invariabilmente: «Bene. Vorrei vedere il signor Madeleine». Qualche mese prima, nel tempo in cui perdeva il suo ultimo pudore, la sua ultima vergogna e la sua ultima gioia, Fantine era già l'ombra di se stessa: ora era lo spettro. Il male fisico aveva completato l'opera del male morale. Quella creatura di venticinque anni aveva la fronte rugosa, le guance infossate, le narici strette, i denti scalzati, il colore plumbeo, il collo ossuto, le clavicole sporgenti, le membra esili, la pelle terrea, e i suoi capelli biondi rinascevano insieme a capelli grigi. Ahimè! come le malattie improvvisano la vecchiaia! A mezzogiorno il medico ritornò, prescrisse qualche medicina, chiese se il signor sindaco fosse venuto nell'infermeria, e crollò la testa. Madeleine veniva di solito a visitare la malata alle tre pomeridiane; ed era puntuale, perché anche puntualità era bontà. Verso le due e mezzo Fantine cominciò ad agitarsi, e domandò alla monaca più di dieci volte in venti minuti: «Sorella, che ore sono?». Suonarono le tre. Al terzo colpo, Fantine si drizzò seduta sul letto, benché fosse così debole che appena poteva rigirarsi sotto le coltri: giunse le mani scarnite, gialle, in una specie di stretta convulsa, e la monaca udì uscire dal suo petto uno di quei sospiri profondi, che sembrava sollevino un peso. Poi Fantine si voltò a guardare l'uscio. Nessuno entrò: l'uscio rimase chiuso. Fantine rimase così per un quarto d'ora, senza levare gli occhi dall'uscio, immobile e quasi trattenendo il fiato. La suora non osava più parlare. La chiesa suonò le tre e un quarto. Fantine si lasciò ricadere giù sul cuscino. Non disse niente, e si rimise a pieghettare il suo lenzuolo. Passò mezz'ora, poi un'ora. Non venne nessuno. Ogni volta che l'orologio suonava, Fantine si drizzava e guardava dalla parte dell'uscio, poi ricadeva giù. Si vedeva chiaramente il suo pensiero, ma non pronunciava nessun nome, non si lagnava, né accusava. Solamente tossiva, in modo lugubre. Si sarebbe detto che qualche cosa di oscuro si abbassasse su di lei. Era livida e aveva le labbra turchinicce. Di tanto in tanto sorrideva. Suonarono le cinque. Allora la suora la intese dire piano piano, e dolcemente: «Me ne dovrò andare domani, ha torto a non venire oggi!». Suor Simplice stessa era sorpresa del ritardo di Madeleine. Intanto Fantine guardava il cielo dal suo letto. Pareva che volesse ricordarsi di qualcosa. D'un tratto si mise a cantare con una voce flebile, come un soffio. La suora ascoltava. Ecco quel che cantava Fantine: Nous achèterons de bien belles choses En nous promenant le long des faubourgs. Les Muets sont bleus, les roses sont roses. Les bluets sont bleus, j'aime mes amours. La Vierge Marie auprès de mon poêle Est venue hier en manteau brodé. Et m'a dit: «Voici, caché sous mon voile, Le petit qu'un jour tu m'a demandé.» Courez à la ville, ayez de la toile, Achetez du fil, achetez un dé. Nous achèterons de bien belles choses En nous promenant le long des faubourgs. Bonne sainte Vierge, auprès de mon poêle J'ai mis un berceau de ruban orné. Dieu me donnerait sa plus belle étoile: J'aime mieux l'enfant que tu m'as donné. «Madame, que faire avec cette toile?» «Faites un trousseau pour mon nouveauné.» Les bluets sont bleus, les roses sont roses, Les bluets sont bleus, j'aime mes amours. «Lavez cette toile.» «Où?» «Dans la rivière. Faites-en, sans rien gâter ni salir, Une belle jupe avec sa frassière. Que je veux broder et de fleurs remplir.» «L'enfant n 'est plus là, madame, qu'en faire?» «Faites-en un drap pour m'ensevelir.» Nous achèterons de bien belles choses En nous promenant le long des faubourgs. Les bluets sont bleus, les roses sont roses, Les bluets sont bleus, j'aime mes amours3. Questa canzone era una vecchia ninna nanna, con cui in altri tempi addormentava la sua piccola Cosette, e che non le era tornata alla mente da cinque anni, da quando non aveva più con sé la sua figlioletta. La cantava con una voce così triste e sopra un'aria così dolce, da far piangere persino una monaca. La suora, abituata alle cose austere, sentì spuntare una lacrima. L'orologio suonò le sei. Fantine forse non lo udì. Sembrava non facesse più nessuna attenzione alle cose che la circondavano. Suor Simplice mandò un'inserviente a informarsi dalla portiera della fabbrica se il sindaco era tornato a casa, e se non era disposto a salire nell'infermeria. Poco dopo l'inserviente ritornò. Fantine era sempre immobile e pareva attenta solo ai propri pensieri. L'inserviente raccontò molto sotto voce a suor Simplice che il sindaco era partito la mattina stessa prima delle sei, sopra un piccolo tilbury, attaccato a un cavallo bianco, con tutto il freddo che faceva; che era partito solo, senza nemmeno il cocchiere, che non si sapeva che strada avesse preso, che certi dicevano d'averlo visto voltare per la strada di Arras, altri assicuravano d'averlo incontrato sulla strada di Parigi, che andandosene era stato come al solito molto dolce di modi; e aveva soltanto detto alla portiera che non l'aspettasse per quella notte. Mentre le due donne, voltando le spalle al letto di Fantine, bisbigliavano, la suora domandando, l'inserviente congetturando, Fantine, con quella vivacità febbrile di certe malattie organiche che fonde i liberi movimenti della salute con la spaventosa magrezza della morte, si era messa in ginocchio sul suo letto, appoggiando le mani contratte alla spalliera, e con la testa fuori delle cortine, ascoltava. Tutt'a un tratto gridò: «Voi parlate del signor Madeleine! perché parlate piano? Che cosa fa? Perché non viene?». La sua voce era così aspra e così rauca che le due donne credettero di sentire la voce di un uomo, e si voltarono spaventate. «Rispondete: perché?», gridò Fantine. La inserviente balbettò: «La portiera m'ha detto che non potrà venire, oggi». «Figlia mia», disse la suora, «state tranquilla, rimettetevi a letto.» Fantine, senza cambiare posizione, riprese a dire con voce forte e con un accento imperioso, e al tempo stesso lacerante: «Non potrà venire? E perché? Voi sapete la ragione. La borbottavate tra voi due. Voglio saperla». L'inserviente si affrettò a dire all'orecchio della suora: «Rispondete che è occupato al consiglio comunale». Suor Simplice arrossì leggermente: l'inserviente le aveva proposto una menzogna. D'altra parte capiva bene che dire la verità alla malata, sarebbe stato infliggerle, senza dubbio, un colpo terribile e che poteva essere grave, nello stato in cui si trovava Fantine. Ma quel rossore durò poco. La suora alzò su Fantine il suo occhio calmo e triste, e disse: «Il signor sindaco è partito». Fantine si raddrizzò e si sedette sui talloni. Gli occhi le scintillarono. Una inaudita gioia invase il suo volto addolorato. «Partito!», gridò. «È andato a cercare Cosette!» Poi tese le sue mani verso il cielo, e tutto il suo viso diventò ineffabile. Le sue labbra si muovevano; pregava. Quando la sua preghiera fu terminata: «Sorella», disse, «adesso mi rimetto giù: adesso farò tutto quello che vorrete: sono stata cattiva poco fa, vi domando perdono di aver gridato così forte: è una brutta cosa gridare, lo so, buona sorella, ma se sapeste come sono contenta adesso! Il buon Dio è buono, il signor Madeleine è buono. Figuratevi che è andato a cercare la mia Cosette a Montfermeil». Si coricò di nuovo, aiutò la suora ad accomodare il cuscino e baciò una piccola croce d'argento che aveva al collo, che suor Simplice le aveva donato. «Figlia mia», disse la suora, «cercate di riposare adesso, e non parlate più.» Fantine strinse tra le sue mani umide la mano della suora, che soffriva sentendole così madide. «È partito questa mattina per Parigi. Del resto, non ha nemmeno bisogno di passare per Parigi. Montfermeil è un po' a sinistra, venendo. Vi ricordate come mi diceva ieri, quando gli parlavo di Cosette: presto, presto? È una sorpresa che mi vuol fare. Lo sapete? mi aveva fatto firmare una lettera per riprenderla dai Thénardier. Non avranno niente da ridire, non è vero? Renderanno Cosette. Sono pagati! Le autorità non permetterebbero che se la tenessero, una volta che sono pagati. No, sorella, non mi fate segno di tacere. Sono troppo felice, sto proprio bene, non ho più nessun male, tra poco rivedrò Cosette, ho anche una gran fame! Sono quasi cinque anni che non l'ho veduta. Voi non ve lo potete figurare, come gli si vuol bene ai piccini! E poi sarà tanto carina, vedrete! Se sapeste che ditini rosa che ha! Adesso avrà delle belle manine, ma a un anno aveva certe manucce proprio ridicole, così!... Adesso deve esser grande, ha sette anni... una signorina! Io la chiamo Cosette, ma veramente si chiama Euphrasie. Sentite: proprio stamattina guardavo, sul caminetto, la polvere che c'è, e pensavo che dovevo rivedere presto Cosette. Mio Dio! come si ha torto a star degli anni senza vedere i propri figli! Si dovrebbe pensare che la vita non dura eterna! Oh! come è stato buono il signor sindaco a partire! E con questo freddo! Aveva almeno il suo mantello? E sarà qui domani, è vero? Dunque sarà domani la festa! Domattina, sorella mia, mi ricorderete di mettere la cuffietta con i merletti... Montfermeil è un paese. Io ho fatto tutta la strada a piedi, a quel tempo. Mi sembrò tanto lunga. Ma le diligenze vanno così presto! E sarà qui domani, di certo, con Cosette. Quanto c'è da qui a Montfermeil?» La suora, che non aveva nessuna idea delle distanze, rispose: «Oh! credo bene che potrà essere qui domani». «Domani! Domani!», disse Fantine, «vedrò Cosette, domani! Vedete, vedete, buona sorella del buon Dio: io non sono più malata. Sono matta. Mi metterei a ballare, se mi lasciaste fare.» Chi l'avesse veduta un quarto d'ora prima, non ci avrebbe capito niente. Era diventata rosea, parlava con una voce squillante e naturale, tutto il suo volto era un sorriso. Certi momenti rideva, e parlava tra sé a bassa voce. Gioia di madre è quasi gioia di fanciullo... «Ebbene», disse la suora, «eccovi felice! Adesso obbeditemi e non parlate più.» Fantine posò la testa sul cuscino e disse a mezza voce: «Sì, mettiti giù, e sii buona, perché devi vedere la tua piccina. Ha ragione suor Simplice: tutti quelli che sono qui hanno ragione». Poi, senza muoversi più e senza neppure volgere il capo, si mise a guardare tutto con occhi spalancati e contenti, senza dire niente. La suora richiuse le cortine, sperando che si assopisse. Fra le sette e le otto venne il medico. Non udendo nessun rumore, credette che Fantine dormisse, entrò piano piano, si avvicinò al letto in punta di piedi. Aprì appena la cortina, e alla luce del lumino da notte vide i grandi occhi calmi di Fantine che lo guardavano. Lei gli disse: «Signor dottore, non è vero che me la lasceranno dormire qui vicino, in un lettino piccolo?». Il medico credette che delirasse. «Guardate, c'è il posto preciso!» Il medico prese da parte suor Simplice, che gli spiegò la cosa: Madeleine era assente per un giorno o due, e, nel dubbio, non si era creduto bene di disingannare l'ammalata, che lo credeva partito per Montfermeil. Dopo tutto, poteva anche avere indovinato. Il medico approvò. Poi si riawicinò al letto di Fantine, la quale riprese: «Così, vedete, la mattina, quando si sveglierà, le dirò buongiorno a quel mio amore, e la notte, io che non dormo, la sentirò dormire. Il suo piccolo respiro, così dolce, mi farà bene». «Datemi il polso», disse il medico. Ella tese il braccio, e gridò ridendo: «Ah, già! perché voi non lo sapete che sono guarita! Cosette arriva domani». Il medico fu sorpreso. Stava molto meglio. L'oppressione era diminuita. Il polso aveva ripreso forza. Una specie di nuova vita improvvisa rianimava quella povera creatura disfatta. «Signor dottore», disse ancora Fantine, «la suora vi ha detto che il signor sindaco è andato a prendere la mia piccina?» Il medico raccomandò il silenzio, e che le si evitasse qualunque commozione penosa. Prescrisse una infusione di china pura e, per il caso che nella notte riapparisse la febbre, una pozione calmante. Andandosene, disse alla suora: «Va meglio veramente. Se la fortuna volesse che il signor sindaco arrivi davvero domani con la piccina, chissà? Ci sono delle crisi così meravigliose, si sono viste delle malattie arrestate a un tratto da una gran gioia: so bene che qui si tratta di una malattia organica, e anche molto avanzata; ma è un tale mistero il decorso dei mali! Chissà che non la possiamo salvare!». VII. Il viaggiatore arrivato prende le sue precauzioni per ripartire Erano circa le otto di sera, quando il barroccino che lasciammo lungo la strada, entrò nella porta dell'Hotel de la Poste di Arras. L'uomo che abbiamo seguito fino a questo momento, smontò, rispose con aria distratta alle sollecitazioni degli addetti dell'albergo, licenziò il cavallo di rinforzo, e condusse lui stesso in stalla il piccolo cavallo bianco; poi spinse la porta di una sala da biliardo che era al pian terreno e si sedette, posando i gomiti sulla tavola. Aveva impiegato quattordici ore per un viaggio che calcolava di fare in sei, ma rendeva giustizia a se stesso, dicendo che non ne aveva nessuna colpa; tuttavia nel suo intimo non ne era troppo dispiaciuto. La padrona dell'albergo entrò: «Il signore comanda un letto? vuol cenare?». Egli fece un segno negativo del capo. «Il garzone di scuderia dice che il vostro cavallo è stanchissimo!» Allora egli ruppe il silenzio. «Forse il cavallo non potrà rimettersi in cammino domattina?» «Oh! signore! Ha bisogno di due giorni almeno di riposo.» Egli domandò: «È qui l'ufficio postale?.» «Sissignore.» L'albergatrice lo condusse all'ufficio; egli mostrò il suo passaporto, e s'informò se ci fosse stato mezzo di ritornare quella notte stessa a Montreuil-sur-mer con la diligenza. Il posto a fianco del corriere era appunto libero; lo fissò per sé e lo pagò. «Signore», disse il titolare dell'ufficio postale, «ricordatevi che dovrete esser qui all'una precisa del mattino.» Fatto questo, uscì dall'albergo e si mise a camminare per la città. Non conosceva Arras; le vie erano buie, andava a caso. Anzi, pareva si ostinasse a non voler domandare la strada a chi incontrava. Traversò il piccolo fiume Crinchon e si trovò in un dedalo di stradine strette, dove si perse. Finalmente, dopo una certa esitazione, si decise a rivolgersi a un borghese che camminava munito di una lanterna; non senza aver prima guardato davanti e dietro di sé, come temendo che qualcun altro udisse la sua domanda, chiese: «Signore, per favore, mi indichereste il palazzo di giustizia?». «Non siete di qui, vero, signore?», rispose il borghese, che era assai vecchio; «allora seguitemi. Io vado appunto dalla parte del palazzo di giustizia, cioè a dire dalla parte della prefettura: perché si sta riattando il palazzo di giustizia, e provvisoriamente il tribunale è trasferito alla prefettura.» «E la Corte d'Assise è anche là?», domandò il nostro viaggiatore. «Sicuro, signore; vedete, quella che è oggi la prefettura, era il vescovado prima della Rivoluzione. Monsignor de Corziè, che era vescovo nell'82, vi ha fatto fabbricare una gran sala, e in questa sala si tiene giudizio.» Cammin facendo, il borghese gli disse: «Se il signore vuole assistere a un processo, sarà un po' tardi. Ordinariamente le sedute finiscono alle sei». Tuttavia, siccome arrivavano allora sulla piazza maggiore, il borghese gli indicò quattro lunghe finestre illuminate sulla facciata di un vasto fabbricato tenebroso. «Ecco, signore, siete fortunato! arrivate a tempo. Vedete quelle quattro finestre? è la Corte d'Assise, e c'è ancora luce. L'affare sarà andato per le lunghe, e si continuerà l'udienza oltre l'ora solita. E voi siete interessato a questo processo? Si tratta di un processo criminale? Siete un testimone, forse?» «No, no, non vengo per il processo, devo soltanto parlare a un avvocato.» «Ah! ecco, ecco!...», fece il borghese. «Guardate, quella è la porta, lì dove c'è la sentinella; non vi rimane che salire lo scalone.» Stando alle indicazioni del borghese, qualche minuto dopo si trovò in una sala, dove stava pigiata molta gente, e dove vari gruppi di avvocati in toga discorrevano sottovoce. È sempre una cosa che serra il cuore, vedere negli atrii dei tribunali quei crocchi di uomini vestiti di nero, che bisbigliano sommessamente fra loro. È raro che da tutti i loro discorsi trapeli carità o pietà. Quello che sanno fare è prevedere e precorrere le condanne. Tutti quei gruppi, all'osservatore che passa, sembrano tanti foschi alveari, dove delle menti umane, ronzando, costruiscono in comune ogni sorta di edifici tenebrosi. Quella sala, spaziosa e rischiarata da una sola lampada, era una vecchia anticamera del vescovado, e serviva da sala d'attesa. Una porta a due battenti, chiusa in quel momento, la separava dalla sala grande, dove sedeva la Corte d'Assise. L'oscurità era tale che egli non temette di rivolgersi al primo avvocato che incontrò: «Signore», gli disse, «a che punto siamo?». «È finito», disse l'avvocato. «Finito!» Questa parola fu ripetuta con un tale accento che l'avvocato lo guardò meravigliato. «Scusate, siete un parente, forse?» «No. Io non conosco nessuno qui. E c'è stata condanna?» «Naturale. Non poteva essere diversamente.» «Ai lavori forzati?» «A vita.» Egli riprese, con una voce talmente debole, che appena si udiva: «L'identità è stata provata, dunque?». «Che identità?», rispose l'avvocato; «non c'era nessuna identità da provare. La cosa era semplice. Quella donna aveva ucciso suo figlio, l'infanticidio era provato, i giurati hanno respinto la premeditazione, e così è stata condannata a vita.» «Ah! è una donna?», disse. «Ma sicuro. La ragazza Limosin. Di chi chiedevate, allora, voi?» «Di niente. Ma una volta che è finito, perché la sala è ancora illuminata?» «È per l'altro processo, che è incominciato un paio d'ore fa.» «Quale processo?» «Oh! anche questo chiarissimo: è una specie di pezzente, recidivo, un galeotto, che ha rubato. Non mi ricordo nemmeno il nome, ma una vera faccia da bandito. Lo manderei in galera per quella faccia soltanto.» «Signore», egli chiese, «c'è modo di entrare nella sala?» «Veramente non credo. C'è molta folla. Tuttavia l'udienza è sospesa: un po' di gente è uscita, alla riapertura potete provare.» «Per dove si entra?» «Per quella porta grande.» E l'avvocato lo lasciò. In qualche istante aveva provato, una sull'altra, confuse, quasi tutte le commozioni possibili. Le parole di quell'indifferente gli avevano volta a volta attraversato il cuore come aghi di acciaio, come lame di fuoco. Quando vide che niente era finito, respirò: ma non avrebbe potuto dire se ciò che sentiva era contentezza o dolore. Si avvicinò a qualche gruppo per sentire quel che dicevano. Essendovi una sessione sovraccarica, il presidente aveva fissato per quel giorno, due processi semplici e brevi. S'era incominciato dall'infanticidio e adesso si trattava del forzato, del recidivo, dello «cheval de retour»4. Quell'uomo aveva rubato della frutta, ma questo non era provatissimo; era provato invece che fosse stato un vecchio galeotto di Tolone. Questo lo rovinava. Del resto, l'interrogatorio dell'uomo e le deposizioni dei testimoni erano già finite: rimanevano le arringhe degli avvocati e la requisitoria del pubblico ministero; non sarebbe certo finito prima di mezzanotte. L'uomo sarebbe stato sicuramente condannato: l'avvocato generale era ottimo, e non ne sgarrava una; era un giovane d'ingegno che componeva anche dei versi. Un usciere stava in piedi vicino alla porta di comunicazione. Egli domandò a quell'usciere: «Si aprirà presto, questa porta?». «Non si aprirà», rispose l'usciere. «Come! non si aprirà alla ripresa dell'udienza? Non è sospesa adesso l'udienza?» «L'udienza è già stata ripresa, ma la porta non si riapre.» «Perché?» «Perché la sala è piena.» «Come? non c'è più posto?» «Nemmeno uno. La porta è chiusa e nessuno può più entrare.» L'usciere soggiunse, dopo un istante: «Ci sono due o tre posti dietro il signor presidente: ma quelli sono riservati dal signor presidente ai funzionari pubblici». E detto questo, l'usciere gli voltò le spalle. Egli ritornò indietro con la testa bassa, attraversò l'anticamera e ridiscese la scala lentamente, come esitando a ogni gradino. È probabile che tenesse consiglio con se stesso. La violenta battaglia che si combatteva in lui dalla vigilia, non era ancora finita; e, a ogni istante, entrava in nuove terribili fasi. Arrivato sul pianerottolo, si appoggiò alla balaustra e incrociò le braccia. D'un tratto, prese il portafogli, ne estrasse un lapis, strappò un foglietto e scrisse rapidamente alla luce del riverbero questa riga: Madeleine, sindaco di Montreuil-sur-mer. Poi risalì la scala in fretta, tagliò la folla camminando dritto verso l'usciere e gli diede la carta, dicendogli con autorità: «Portate questo al signor presidente». L'usciere prese il foglietto, vi gettò un'occhiata e obbedì. VIII. Entrata di favore Senza che lo sapesse, il sindaco di Montreuil-sur-mer godeva di una certa celebrità. In sette anni, la fama della sua virtù non solo aveva riempito tutto il Bas-Boulonnais, ma ne aveva anche oltrepassato i confini, estendendosi nei due o tre dipartimenti vicini. Oltre al servizio considerevole che aveva reso al capoluogo incrementando l'industria delle conterie nere, non c'era uno solo dei centoquarantun comuni del circondario che non gli dovesse qualche beneficio. Aveva anche saputo, all'occorrenza, aiutare e fecondare le industrie degli altri circondari. Così aveva all'occasione sostenuto col suo credito e con i suoi fondi la fabbrica di Boulogne, la filanda meccanica di Frévent, e la manifattura idraulica delle telerie di Bourbes-sur-Cauche. Dovunque, si pronunciava con venerazione il nome di Madeleine. Arras e Douai invidiavano alla piccola Montreuil-sur-mer il suo sindaco. Il consigliere alla corte reale di Douai, che presiedeva quella sessione di Assise ad Arras, conosceva come tutti quel nome così profondamente e così universalmente onorato. Quando l'usciere, aperta discretamente la porta che divideva la camera di consiglio dalla sala di udienza, si chinò dietro la poltrona del presidente e gli mostrò il foglietto con sopra scritte quelle parole, aggiungendo: «Questo signore desidera assistere all'udienza», il presidente fece un vivace moto di deferenza, prese una penna, scrisse qualcosa su quella stessa carta, in basso, e la rese all'usciere, dicendogli: «Fate entrare». L'uomo infelice di cui stiamo narrando la storia era restato vicino alla porta della sala, nel medesimo posto e nella medesima posa in cui l'usciere l'aveva lasciato. Attraverso la sua continua meditazione, udì qualcuno dire: «Signore, vuol farmi l'onore di seguirmi?». Era quel medesimo usciere che gli aveva voltato le spalle poco prima, e che adesso si inchinava fino a terra. L'usciere, così dicendogli, gli consegnò il foglietto di carta. Egli lo spiegò e, poiché si trovava vicino a una lampada, potè leggere: «Il presidente della Corte d'Assise presenta i suoi rispetti al signor Madeleine». Spiegazzò il foglietto tra le mani, come se quelle poche parole avessero avuto per lui uno strano sapore amaro. E seguì l'usciere. Qualche minuto dopo, si trovava solo in una specie di studiolo rivestito di legno, dall'aspetto severo, rischiarato da due candele posate sopra una tavola coperta da un tappeto verde. Gli risuonavano ancora nelle orecchie le ultime parole dell'usciere, che si era allontanato dicendogli: «Ecco, signore, questa è la sala del consiglio: basta che giriate quella maniglia di ottone e vi troverete nella sala d'udienza, dietro al seggio del signor presidente». Queste parole si confondevano nella sua mente, col ricordo degli stretti corridoi e delle scale buie che aveva percorso. L'usciere l'aveva lasciato solo. Il momento supremo era arrivato. Cercava di raccogliere le sue forze senza riuscirvi. Proprio nei momenti in cui si avrebbe maggior bisogno di attaccare alle realtà dolorose della vita tutti i fili del nostro pensiero, essi si rompono nel nostro cervello. Si trovava nel luogo dove i giudici deliberano e condannano. Guardava con una tranquillità stupida quella camera pacifica e terribile, dove tante esistenze erano state spezzate, dove il suo nome tra poco avrebbe risuonato, e che ora il destino gli faceva attraversare. Osservava le pareti, poi si guardava, e si meravigliava di essere proprio lui in quella camera. Non aveva mangiato da più di ventiquattr'ore, era mezzo rotto dal trabalzare del barroccino, ma non lo sentiva: gli sembrava di non sentire niente. Si avvicinò a una cornice nera, dove sotto vetro era conservata una vecchia lettera autografa di Jean-Nicolas Pache5, sindaco di Parigi e ministro, datata, senza dubbio per errore, dal 9 giugno anno II, e nella quale Pache comunicava al municipio la lista dei ministri e dei deputati tenuti agli arresti domiciliari. Un testimone che avesse potuto vederlo in quel momento, avrebbe senza dubbio immaginato che quella lettera lo interessasse, perché non cessava di esaminarla, e la lesse due o tre volte. Ma la leggeva senza avvedersene. Pensava a Fantine e a Cosette. Così meditando, si voltò e i suoi occhi videro la maniglia d'ottone della porta che lo separava dalla sala delle Assise. Se n'era quasi dimenticato. Il suo sguardo, dapprima calmo, si posò su quella maniglia di ottone, poi divenne cupo e fisso, poi si riempì di spavento. Gocce di sudore gli scendevano tra i capelli, giù per le tempie. A un certo momento egli fece, con un misto di autorità e di ribellione, quel gesto indescrivibile che significa ed esprime così bene: Perdio! chi mi ci obbliga, alla fine! Poi si voltò con impeto, e vedutosi dinanzi la porta per cui era entrato, vi andò, l'aprì e uscì. Non era più in quella camera, era fuori, in un corridoio, un corridoio lungo, stretto, tagliato da scalini e da porticine che formavano ogni sorta di angoli, illuminato qua e là da riverberi simili a quelli dei lumini da notte dei malati, quello stesso corridoio per il quale era venuto. Respirò, ascoltò: nessun rumore dietro né davanti a lui; allora si mise a fuggire come se l'inseguissero. Quando ebbe superato parecchie svolte di quel corridoio, si fermò ancora ad ascoltare. Era sempre lo stesso silenzio, o sempre la stessa ombra attorno a lui. Era ansante, barcollante; si appoggiò al muro. La pietra era fredda, il sudore gli si era ghiacciato sulla fronte; si raddrizzò pieno di brividi. Allora là, solo, in piedi in quell'oscurità, tremando di freddo e forse d'altro, pensò ancora. Aveva meditato tutta la notte, aveva meditato tutto il giorno, e non sentiva più nulla dentro di sé: fuorché una voce che ripeteva perdutamente: ahimè! Un quarto d'ora passò così. Finalmente, chinò la testa, sospirò con angoscia, e con le braccia inerti ritornò indietro, a passi lenti, accasciato. Sembrava che qualcuno l'avesse raggiunto nella sua fuga, e lo riconducesse sui suoi passi. Rientrò nella camera di consiglio. La prima cosa che vide fu la maniglia della porta. Quella maniglia rotonda, di ottone lustro, risplendeva come una terribile stella. La guardava come una pecora guarderebbe l'occhio di una tigre. Non ne poteva staccare lo sguardo. Di tanto in tanto faceva un passo e si avvicinava a quella porta. Se avesse ascoltato, avrebbe udito come una specie di mormorio confuso; era il rumore della sala vicina; ma non ascoltava e non udiva. A un tratto, senza che egli stesso sapesse come, si trovò vicino alla porta. Afferrò convulsamente la maniglia, e la porta si aprì. Era nella sala di udienza. IX. Un luogo dove stanno maturando alcune convinzioni Fece un passo, richiuse macchinalmente la porta dietro di sé, e restò in piedi, considerando ciò che vedeva. Era una sala assai vasta, illuminata appena, ora rumorosa, ora silenziosa, dove tutto l'apparato di un processo criminale si manifestava con la sua gravità meschina e lugubre in mezzo alla folla. A un'estremità della sala, lì dove si trovava, c'erano dei giudici distratti, con delle toghe logore, che si rodevano le unghie o chiudevano gli occhi: all'altra estremità una folla di straccioni; avvocati in tutte le pose; soldati dal viso onesto e duro; vecchi mobili macchiati, un soffitto sporco, tappeti più gialli che verdi, porte annerite dalle mani. Alle pareti, attaccate a dei chiodi, certe lucerne da osteria, buone a far più fumo che luce; sui banchi, delle candele in candelieri di ottone; oscurità, bruttezza, tristezza: e da tutto questo usciva un'impressione austera e augusta, perché vi si avvertiva quella grande cosa umana che è la legge, quella grande cosa divina che è la giustizia. Pochi là dentro si avvidero di lui. Tutti gli sguardi convergevano sopra un unico punto, una panca di legno addossata a una porticina, lungo il muro, a sinistra del presidente. Su quella panca, che era rischiarata da molte candele, c'era un uomo tra due gendarmi. Era l'uomo. Non lo cercò, ma lo vide subito: perché gli occhi suoi vi caddero naturalmente, come se avesse saputo prima dove fosse quel viso. Credette di vedere se stesso, invecchiato, non precisamente uguale di lineamenti, si capisce, ma ugualissimo nell'attitudine e nell'aspetto, con i capelli irti, con quella pupilla selvaggia e inquieta, con quella blusa, come il giorno che entrò a Digne, pieno di odio e nascondendo nella sua anima quell'orrido tesoro di pensieri spaventosi, che per diciannove anni aveva accumulato nel bagno penale. Si chiese fremendo: «Dio mio! dovrò ridiventare così?». Quell'uomo dimostrava almeno sessant'anni; aveva un non so che di rozzo, di stupido, di feroce. Al rumore che fece la porta, i vicini si erano mossi per fargli posto, il presidente aveva voltato indietro il capo, e comprendendo che quello doveva essere il sindaco di Montreuil-sur-mer, lo aveva salutato. L'avvocato generale, che aveva veduto Madeleine a Montreuil-sur-mer, dove si era recato più di una volta per ragioni d'ufficio, lo riconobbe e lo salutò a sua volta. Ma egli se ne accorse appena: era in preda a una specie di allucinazione, e guardava. Dei giudici, un cancelliere, dei gendarmi, una folla di teste crudelmente curiose; aveva già visto un tale spettacolo, ventisette anni prima! Ritrovava tutte quelle cose funeste; erano là, si muovevano, vivevano. Non era più uno sforzo della sua memoria, una fantasmagoria del suo cervello, erano veri gendarmi, veri giudici, una vera folla e veri uomini, in carne e ossa. Era fatto: egli vedeva riapparire e rivivere attorno a sé, in tutta la loro formidabile realtà, gli aspetti mostruosi del suo passato. E tutto era lì, davanti al suo sguardo. Ne ebbe orrore, chiuse gli occhi, e gridò dal più profondo della sua anima: mai! E per un gioco tragico del suo destino, che faceva tremare tutte le sue idee, quasi fosse pazzo, c'era un altro lui là davanti! Quell'uomo che si stava giudicando, tutti lo chiamavano Jean Valjean! Egli aveva così sotto gli occhi, una specie di raccapricciante rappresentazione del più orribile momento della sua vita, dove la sua parte era recitata dal suo fantasma. C'era tutto: il medesimo apparato, la stessa ora di notte, quasi le medesime facce di giudici, di soldati, di spettatori. Soltanto, sopra la testa del presidente, c'era ora un crocifisso, cosa che mancava nei tribunali, al tempo della sua condanna. Quando lo avevano giudicato, Dio era assente. Dietro di lui c'era una seggiola, vi si lasciò cadere, atterrito dall'idea che lo potessero scorgere: quindi approfittò di un grosso mucchio di carte collocate sulla tavola dei giudici, per nascondere il proprio volto a tutta la sala. Così poteva vedere senza essere veduto. A poco a poco si rimise, e riebbe intero il senso della realtà; arrivò a quello stato di calma che si richiede per ascoltare. Il signor Bamatabois sedeva tra i giurati. Cercò Javert, ma non lo vide. Il banco dei testimoni gli era nascosto dalla tavola del cancelliere. E poi, l'abbiamo già detto, la luce era pochissima nella sala. Nel momento in cui era entrato, l'avvocato difensore finiva la sua arringa. L'attenzione di tutti era eccitata al massimo grado. L'affare durava da tre ore. Da tre ore, quella folla guardava un uomo piegarsi sotto il peso di una terribile verosimiglianza, un uomo sconosciuto, una specie di miserabile profondamente stupido, o profondamente abile. Quest'uomo, lo sappiamo già, era un vagabondo, che era stato trovato in un campo, con un ramo carico di frutti maturi, rotto dal frutteto di un podere vicino, detto il podere Pierron. Chi era quell'uomo? Si fece un'inchiesta: erano stati uditi vari testimoni, tutti unanimi, e dal dibattimento era emersa la luce. L'accusa diceva: «Noi non teniamo nelle nostre mani soltanto un ladro di frutta: ma teniamo un bandito, un recidivo, un antico forzato, uno scellerato dei più pericolosi, un malfattore chiamato Jean Valjean, che la giustizia ricerca da molto tempo, e che otto anni fa, uscendo dal bagno penale di Tolone, ha commesso un furto a mano armata, sulla persona di un ragazzo savoiardo chiamato Petit-Gervais, crimine previsto dall'articolo 383 del codice penale, per il quale ci riserviamo di richiamarlo ulteriormente in giudizio, quando l'identità sia giudiziariamente stabilita. Ora, egli ha commesso un nuovo furto. È un caso di recidiva. Condannatelo, ora, per il nuovo fatto; sarà in seguito giudicato per il fatto precedente». Di fronte a questa accusa, dinanzi all'unanimità dei testimoni, l'accusato pareva soprattutto meravigliato. Faceva dei gesti e dei segni che volevano dire no, oppure guardava il soffitto. Parlava a fatica, rispondeva confuso, ma dalla testa ai piedi tutta la sua persona negava. Era come un idiota alla presenza di tutte quelle intelligenze schierate in battaglia contro di lui, come uno straniero in mezzo a quella società che aveva catturato. E intanto gli si preparava un avvenire minacciosissimo, la verosimiglianza cresceva ogni minuto, e tutta quella folla guardava pendergli sul capo, sempre più vicina, la terribile sentenza, ed era quasi più ansiosa di lui. Una eventualità lasciava perfino intravedere, oltre al bagno penale, la possibilità della pena di morte, se l'identità veniva riconosciuta e l'affare di Petit-Gervais fosse poi più tardi terminato con una condanna. Che cosa era quell'uomo? Di che natura era la sua apatia? Era imbecillità o astuzia? Comprendeva troppo o non comprendeva niente? Queste domande dividevano in due partiti la folla e, sembrava, anche la giuria. C'era in quel processo ciò che spaventa e ciò che confonde: era un dramma non soltanto doloroso, ma anche fosco. Il difensore aveva assai bene arringato in quella lingua di provincia che costituì per molto tempo l'eloquenza forense, e di cui si giovavano un tempo tutti gli avvocati, così a Parigi come a Romorantin o a Montbrison, e che oggi, essendo divenuta classica, non è quasi più adoperata se non dagli oratori ufficiali della magistratura, ai quali si conviene per la sua sonorità grave, e la sua andatura maestosa: lingua in cui un marito si chiama il consorte, e una moglie la consorte, Parigi, il centro delle arti e della civiltà, il re, il monarca, il vescovo, un santo pontefice, il pubblico ministero, l'eloquente interprete della pubblica azione penale, le arringhe, le argomentazioni che pocanzi udimmo, il secolo di Luigi XIV, il gran secolo, un teatro, il tempio di Melpomene, la famiglia regnante, l'augusto sangue dei nostri re, un concerto, una solennità musicale, il signor generale comandante il distretto, l'illustre guerriero che, ecc.. gli allievi del seminario, quei teneri leviti, gli errori imputati ai giornali, l'impostura che distilla il suo veleno nelle colonne di questi organi, ecc.. ecc.. L'avvocato dunque aveva incominciato col parlare del furto della frutta, cosa malagevole a farsi in stile elevato; ma sappiate che Bénigne Bossuet6 stesso fu obbligato a parlare, nel bel mezzo di un'orazione funebre, di un pollo, e se l'era cavata con onore. L'avvocato aveva stabilito che il furto delle pere non era materialmente provato. Il suo cliente, che in qualità di difensore persisteva a chiamare Champmathieu, non era stato visto da nessuno scalare il muro o rompere il ramo. L'avevano arrestato con quel ramo sulle spalle (l'avvocato preferiva chiamarlo una rama); ma l'arrestato dichiarava di averla trovata in terra, e dov'era la prova del contrario? Senza dubbio, quel ramo doveva essere stato rotto e preso da un ladro che aveva scalato il muro e poi, impaurito, l'aveva gettato in terra. Ma chi poteva provare che quel ladro era Champmathieu? Una sola cosa: la sua qualità di vecchio forzato. L'avvocato non negava che questa sua qualità fosse stata esaurientemente provata. L'accusato aveva risieduto a Faverolles, e vi aveva fatto il potatore; il nome Champmathieu poteva ben aver avuto per origine Jean Mathieu; tutto questo era vero: infine quattro testimoni riconoscevano senza esitazione e positivamente Champmathieu per il galeotto Jean Valjean; a questi indizi, a queste testimonianze, l'avvocato non poteva opporre altro che il diniego del suo cliente, diniego interessato: ma anche ammettendo che egli fosse il vecchio forzato Jean Valjean, bastava questo a provare che fosse anche il ladro delle pere? Era una presunzione, tutt'al più, non una prova. L'accusato, questo era vero, e il difensore «nella sua buona fede» doveva convenirne, aveva adottato «un cattivo sistema di difesa». S'ostinava a negare tutto, il furto e la sua qualità di forzato. Una confessione su questo secondo punto, avrebbe certamente meglio valso a conciliargli l'indulgenza dei giudici; l'avvocato glielo aveva consigliato, ma l'accusato si era ostinatamente rifiutato, credendo, certo, di poter salvare tutto non confessando niente. Era un torto; ma non bisognava forse considerare la scarsità della sua intelligenza? Quell'uomo era evidentemente uno stupido. La lunga sventura del bagno penale e la lunga miseria fuori del carcere, l'avevano abbrutito, ecc.. ecc.. Si difendeva male; ma era questa una buona ragione per condannarlo? Quanto all'affare Petit-Gervais, l'avvocato non era tenuto a discuterne, non appartenendo alla presente causa. L'avvocato concludeva supplicando la giuria e la corte, se l'identità fosse stata giudicata evidente, di applicare al suo cliente la correzionale semplice stabilita per i condannati in violazione di bando, e non il castigo spaventevole che colpisce il forzato recidivo. Il pubblico ministero replicò al difensore: fu violento e fiorito, come sono di solito i pubblici ministeri. Felicitò il difensore per la sua «lealtà», e seppe abilmente approfittare di questa lealtà, per aggravare l'accusato di tutte le concessioni che l'avvocato aveva fatte. L'avvocato dunque sembrava concedere che l'accusato fosse di fatto Jean Valjean. Egli ne prese atto. Quell'uomo era Jean Valjean. Questo era ormai incontestabile. Qui, con un'abile antonomasia, risalendo alle sorgenti e alle cause della criminalità, l'avvocato generale tuonò contro l'immoralità della scuola romantica, allora albeggiante sotto il nome di scuola satanica regalatole dai critici dell'Oriflamme e del Quotidienne7, attribuì, non senza verosimiglianza, all'influenza di quella letteratura il delitto di Champmathieu, o, per meglio dire, di Jean Valjean. Terminate queste considerazioni, passò a parlare di Jean Valjean. Chi era questo Jean Valjean? E qui una mirabolante descrizione di Jean Valjean, con relativo mostro vomitato, ecc.. ecc.. Il modello di questo genere di descrizioni è nel racconto di Teramene8, il quale non è utile alla tragedia, ma rende tutti i giorni dei grandi servizi all'eloquenza giudiziaria. L'uditorio e i giurati «fremettero». Finita la descrizione, il pubblico ministero ebbe un movimento oratorio fatto appositamente per eccitare al più alto grado, la mattina seguente, l'entusiasmo del Journal de la Préfecture: «Ed è un simile uomo, ecc.. ecc.. vagabondo, mendicante, senza mezzi di sussistenza, ecc.. ecc.. assuefatto per la sua vita passata alle azioni colpevoli, e non corretto dal suo soggiorno nel bagno penale, come lo prova il furto ai danni di Petit-Gervais, ecc.. ecc., è un simile uomo quello, o signori, che trovato sulla strada pubblica in flagrante delitto di furto, a qualche passo dal muro scalato, tenendo ancora in mano la cosa rubata, nega il flagrante delitto, nega il furto, nega la scalata, nega tutto, nega financo il suo nome, finanche la sua identità! Oltre a cento altre prove sulle quali ci pare inutile ritornare, quattro testimoni lo riconoscono: Javert, l'integro ispettore di polizia Javert, e tre dei suoi antichi compagni d'ignominia, i forzati Brevet, Chenildieu e Cochepaille. Che cosa oppone quest'uomo a questa terribile unanimità? Nega. Questo vi dà il segno del suo indurimento! Voi farete giustizia, o signori giurati!... voi... ecc.. ecc.». Mentre il pubblico ministero parlava, l'accusato ascoltava a bocca aperta, con una specie di meraviglia in cui entrava anche un po' di ammirazione. Era evidentemente sorpreso che un uomo potesse parlare così. Di tanto in tanto, nei momenti di maggiore enfasi requisitoria, in quei momenti in cui l'eloquenza, non potendo esser contenuta, trabocca in un fiume di epiteti offensivi e avviluppava l'accusato come in un uragano, egli dondolava lentamente la testa, protesta muta e triste, della quale si accontentava dal principio del dibattimento. Due o tre volte gli spettatori collocati più vicini a lui, l'udirono dire a mezza voce: «Ecco che cosa è successo per non aver chiesto consiglio al signor Baloup!». L'avvocato generale fece notare alla giuria quell'attitudine ebete, evidentemente calcolata, che denotava non l'imbecillità, ma l'accortezza, l'astuzia e l'abitudine a ingannare la giustizia, e che metteva in tutta luce «la profonda perversità» di quell'uomo. Terminò facendo le sue riserve sull'affare Petit-Gervais, e invitando a una condanna severa. Questa era, provvisoriamente, i lavori forzati a vita. Il difensore si alzò, cominciò con il complimentare «il signor pubblico ministero» per la sua «ammirevole eloquenza», poi replicò come potè, ma debolmente; il terreno gli mancava sotto i piedi: era chiaro. X. Il sistema della negativa Era giunta l'ora di chiudere il dibattimento. Il presidente fece alzare l'accusato e gli mosse l'interrogazione d'uso: «Avete nulla da aggiungere in vostra difesa?». L'uomo, in piedi, rigirandosi tra le mani un suo schifoso berretto, sembrò non avesse capito nulla. Il presidente ripetè la domanda. Questa volta l'uomo udì e parve anche che comprendesse. Fece un movimento come di chi si desti, girò gli occhi sui gendarmi, l'avvocato, i giurati, la corte, posò il suo pugno mostruoso sulla balaustra che circondava il suo banco, guardò ancora, e d'un tratto, fissando gli occhi sul pubblico ministero, si mise a parlare. Fu come un'eruzione. Sembrò, per il modo con cui le parole gli uscivano dalla bocca, incoerenti, impetuose, confuse, che si affollassero accavallandosi per prorompere tutte nello stesso momento. «Io ci ho da dirvi questo: che ero carraio a Parigi, e stavo al servizio del signor Baloup. È un mestiere duro: si lavora sempre all'aria aperta, nei cortili, sotto le tettoie, quando il padrone è buono; ma mai in laboratori chiusi, perché ci vuole molto spazio, ecco. L'inverno il freddo è tanto, che bisogna battersi addosso le braccia per scaldarsi: ma i padroni non vogliono, perché dicono che si perde tempo. Maneggiare il ferro quando il selciato è ricoperto di ghiaccio, è un affare serio. Si invecchia presto in quel mestiere. A quarantanni un uomo è finito. Io ne avevo cinquantatré e non ne potevo più. E poi sono cattivi gli operai! Quando un disgraziato non è più giovane, te lo chiamano subito vecchia carcassa, vecchio somaro! Io m'ero ridotto a guadagnare trenta soldi al giorno, mi pagavano meno che potevano, i padroni si approfittavano della mia età. E poi avevo una figlia che faceva la lavandaia al fiume; guadagnava un po' per suo conto. Ce la cavavamo. Anche lei faticava parecchio. Tutta la giornata in una tinozza fino alla cintola, alla pioggia, alla neve, col vento che vi taglia la faccia; quando gela, è lo stesso; bisogna lavare: ci sono delle famiglie che hanno poca biancheria e l'aspettano di ritorno: se non si lava subito, si perdono i clienti. Le tavole sono sconnesse e l'acqua passa, piovono gocce dappertutto; le sottane s'inzuppano. Rammollisce la carne. Ha lavorato anche al lavatoio degli Enfants-Rouges, dove l'acqua vien giù dai rubinetti. Lì non si sta dentro la tinozza. Si lava davanti, sotto il rubinetto, e si sciacqua in una vasca, di dietro. Siccome è chiuso, si soffre meno freddo. Ma c'è un vapore di lisciva calda che è terribile, e rovina gli occhi. Ritornava a casa alle sette di sera e andava a letto subito: era così stanca! E il marito la picchiava. E poi è morta. Non siamo stati fortunati! Era una brava figliola, che non andava mai a ballare, e che era tanto tranquilla. Mi ricordo che un martedì grasso andò a letto alle otto. Ecco. E io dico la verità: basta che lo domandiate. Ah! già!... domandare!... che bestia che sono! Parigi è una voragine. Chi conosce il povero Champmathieu? Tuttavia, ve l'ho detto, ce n'è uno che mi conosce: è il signor Baloup. Cercate il signor Baloup. E dopo questo, non so più che cosa volete da me.» L'uomo tacque e restò dritto in piedi. Aveva detto cose con una voce forte, rapida, roca e dura, con una specie di ingenuità selvaggia. Si era interrotto una volta per salutare qualcuno nella folla. Le affermazioni che pareva avesse gettate là a casaccio, gli erano salite su come singhiozzi, e le aveva accompagnate tutte con dei gesti simili a quelli di uno spaccalegna che maneggi la scure contro un ceppo. Quand'ebbe finito, l'uditorio si mise a ridere. Allora egli guardò il pubblico, e vedendo che ridevano, non comprendendo il perché, si mise a ridere anche lui. Era una scena sinistra. Il presidente, uomo attento e benevolo, prese la parola. Ricordò ai «signori giurati» che «il signor Baloup, il vecchio padrone carraio presso il quale l'accusato diceva di aver servito, era stato inutilmente citato. Era fallito e irreperibile». Poi, voltandosi verso l'accusato, lo invitò ad ascoltare ciò che gli stava per dire, e aggiunse: «Siete in una posizione nella quale vi conviene riflettere a quel che fate. Pesano su di voi le più gravi presunzioni, e possono portarvi conseguenze capitali. Accusato, nel vostro interesse, vi interrogo per l'ultima volta: spiegatevi chiaramente su questi due fatti: primo, avete o non avete scalato il muro del podere Pierron, rotto il ramo e rubato la frutta, cioè commesso il reato di furto con violazione di domicilio? Secondo, siete, sì o no, il forzato liberato Jean Valjean?». L'accusato scosse la testa con l'aria dell'uomo che ha ben capito, e che sa quel che deve rispondere. Aprì la bocca, si voltò verso il presidente e disse: «Prima di tutto...». Poi si guardò il berretto, guardò il soffitto e tacque. «Accusato», disse allora il pubblico ministero con voce severa, «fate bene attenzione. Voi non rispondete a niente di ciò che vi si chiede. Ma il vostro turbamento vi condanna. È evidente che non vi chiamate Champmathieu, che siete il forzato Valjean, nascosto prima sotto il nome di Jean Mathieu, che era il nome di vostra madre, che siete stato in Alvernia, che siete nato a Faverolles, e avete fatto il potatore. È evidente che avete rubato con violazione di domicilio nel frutteto Pierron. I signori giurati giudicheranno.» L'accusato aveva finito col risedersi, ma a queste parole si rialzò e gridò: «Voi siete molto cattivo, voi! Ecco che cosa volevo dire. Prima non trovavo le parole. Io non ho rubato niente. Io sono un uomo che mangia tutti i giorni. Venivo da Ailly, camminavo per il paese, dopo un acquazzone che aveva fatta gialla tutta la campagna; anche le paludi traboccavano, spuntavano appena dei fili d'erba dalle sabbie ai lati della strada, e ho trovato un ramo rotto in terra, dove c'erano attaccate delle pere, e io ho raccattato quel ramo, senza sapere che me ne sarebbe venuto tanto male. Sono tre mesi che sto in prigione, e che mi trascinano di qua e di là. E dunque, che cosa devo dire? Tutti mi danno addosso e poi mi dicono: rispondi! Il gendarme, che è un buon ragazzo, mi tocca col gomito e mi dice all'orecchio: rispondi, su. E io non mi so spiegare, non ho mica fatto gli studi, io, sono un pover'uomo. E voi avete torto se non lo capite. Non ho rubato niente, ho raccolto in terra quello che ho trovato. Voi cavate fuori Valjean e Mathieu! Io non la conosco questa gente. Saranno dei campagnoli. Ho lavorato dal signor Baloup, nel boulevard de l'Hôpital. Io mi chiamo Champmathieu. Siete furbi se sapete dove sono nato. Io non lo so. Mica tutti possono avere delle case dove nascere. Sarebbe troppa grazia. Io credo che mia madre e mio padre fossero dei girovaghi. Ma non lo so di sicuro. Quando ero piccolo, mi chiamavano tutti: ragazzo; adesso, mi chiamano tutti: vecchio. Ecco i miei nomi di battesimo. Pigliatela come volete: sono stato in Alvernia e sono stato a Faverolles, sì! Ebbene? Non si può esser stati in Alvernia o a Faverolles senza esser stati galeotti? Io vi dico che non ho rubato e che sono papà Champmathieu. Sono stato lavorante dal signor Baloup, sono stato domiciliato lì. Mi avete annoiato con le vostre stupidaggini! Perché tutto il mondo si accanisce contro me?». Il pubblico ministero era rimasto in piedi, e disse, rivolto al presidente: «Signor presidente, di fronte ai dinieghi confusi, ma molto abili dell'accusato, che vorrebbe farsi passare per un idiota, ma, lo avvertiamo, non ci riuscirà, noi chiediamo che vi piaccia e che piaccia alla corte di far richiamale di nuovo i condannati Brevet, Cochepaille e Chenildieu, nonché l'ispettore di polizia Javert, per interpellarli un'ultima volta sull'identità dell'accusato col forzato Jean Valjean». «Faccio osservare al signor pubblico ministero che l'ispettore di polizia, Javert richiamato da doveri d'ufficio in un circondario vicino, ha lasciato l'udienza e anche la città appena fatta la sua deposizione. Noi lo abbiamo autorizzato, dopo esserci consultati con il pubblico ministero e con il difensore dell'accusato.» «È giusto, signor presidente», replicò il pubblico ministero. «Nell'assenza del signor Javert, credo di dover ricordare ai signori giurati, ciò che egli ha detto poco fa qui dinanzi a noi. Javert è un uomo stimato, che onora, per la sua stretta e provata probità, il suo ufficio, non alto ma importante. Ecco la sua deposizione: "Non ho neppur bisogno delle presunzioni morali e delle prove materiali per smentire i dinieghi dell'accusato. Lo riconosco con sicurezza. Non si chiama Champmathieu; è un vecchio forzato, cattivo e temutissimo, chiamato Jean Valjean. Scontata la sua pena, lo liberarono con dispiacere grandissimo. Ha subito diciannove anni di galera per furto qualificato. Cinque o sei volte ha tentato di evadere. Oltre il furto ai danni di Petit-Gervais, e quest'altro ai danni di Pierron, io lo credo colpevole di un furto commesso in casa di Sua Grandezza il defunto vescovo di Digne. L'ho visto spesso quando era aiutante guardaciurme al bagno penale di Tolone. Ripeto che lo riconosco con sicurezza".» Questa dichiarazione così precisa parve produrre una grande impressione sul pubblico e sui giurati. Il pubblico ministero terminò insistendo perché in mancanza di Javert, tre testimoni, Brevet, Chenildieu e Cochepaille fossero uditi di nuovo e solennemente interrogati. Il presidente trasmise un ordine all'usciere, e un momento dopo la porta della camera dei testimoni si aprì. L'usciere, accompagnato da un gendarme pronto a dargli man forte, introdusse il condannato Brevet. L'uditorio era in sospeso, e tutti i cuori palpitavano come un solo cuore. Il vecchio forzato Brevet portava il vestito nero e grigio delle prigioni centrali. Brevet era un uomo di una sessantina d'anni, con una faccia quasi da uomo d'affari, e l'aria da farabutto. Del resto, sono cose che talvolta vanno insieme. Era ritornato nella prigione per qualche nuovo misfatto, ma vi era diventato quasi una specie di carceriere. Era un uomo di cui i capi dicevano: "Cerca di rendersi utile". I cappellani testimoniavano delle sue buone attitudini religiose. Non bisogna dimenticare che eravamo sotto la Restaurazione. «Brevet», disse il presidente, «voi avete subito una condanna infamante, e perciò non potete giurare...» Brevet abbassò gli occhi. «Tuttavia», riprese il presidente, «anche nell'uomo che la legge degrada, può restare, se la pietà divina lo permette, un sentimento d'onore e di equità. Io faccio dunque appello a questo sentimento. Se esiste ancora in voi, e lo spero, riflettete prima di rispondere, considerate da una parte quest'uomo che una vostra parola può perdere, dall'altra parte la giustizia che una vostra parola può illuminare. Il momento è solenne, e siete sempre in tempo a ritrattare, se vi sembra di esservi ingannato. Accusato, alzatevi. Brevet, guardate bene l'accusato, raccogliete i vostri ricordi, e diteci sulla vostra anima e sulla vostra coscienza, se persistete a riconoscere quest'uomo per il vostro vecchio compagno di lavori forzati, Jean Valjean.» Brevet guardò l'accusato, poi si voltò verso la corte: «Sì, signor presidente. Io l'ho riconosciuto per primo, e insisto. Quest'uomo è Jean Valjean. È entrato a Tolone nel 1796, ed è uscito nel 1815. Io sono uscito l'anno dopo. Adesso, pare che l'età lo abbia abbrutito: in galera era un furbo. Lo riconosco con sicurezza». «Andate a sedervi», disse il presidente. «E voi, accusato, restate in piedi.» Fu introdotto Chenildieu, forzato a vita, come indicava la casacca rossa e il berretto verde. Scontava la sua pena a Tolone, da dove lo avevan fatto venire per il processo. Era un ometto di circa cinquant'anni, vivace, rugoso, macilento, giallo, febbricitante, che in tutta la sua persona dimostrava una debolezza da malato, ma negli occhi una forza immensa. I suoi compagni di bagno l'avevano soprannominato: Jenie-Dieu9. Il presidente gli rivolse pressappoco le stesse parole dette a Brevet. Quando gli disse che la sua infamia gli toglieva il diritto di giurare, Chenildieu alzò la testa e guardò in faccia il pubblico. Il presidente lo invitò a raccogliersi e gli domandò, come a Brevet, se persisteva nel riconoscere l'accusato. Chenildieu esplose in una risata. «Perdiana! se lo riconosco! Siamo stati cinque anni attaccati alla medesima catena. È inutile che borbotti, vecchione mio!» «Andate a sedervi», disse il presidente. L'usciere condusse Cochepaille. Questo secondo condannato a vita, venuto dal bagno penale e vestito di rosso come Chenildieu, era un contadino di Lourdes, un mezzo orso dei Pirenei. Era stato guardiano di greggi sulle montagne, e da pastore s'era fatto brigante. Cochepaille non era meno selvaggio, e pareva anche più stupido dell'accusato. Era uno di quei disgraziati che la natura abbozza selvaggi, e la società perfeziona in galeotti. Il presidente si provò a commuoverlo con qualche parola patetica e grave; poi gli domandò come agli altri due, se persisteva, senza esitazione e senza turbamento, a riconoscere l'uomo che gli stava davanti. «È Jean Valjean», disse Cochepaille. «Lo chiamavamo anche Jean-le-Cric, tanto era forte.» Ognuna di queste tre affermazioni, fatte evidentemente in buona fede, aveva sollevato nell'uditorio dei mormorii di cattivo augurio per l'accusato, mormorii sempre crescenti a ogni nuova deposizione. L'accusato, poi, aveva ascoltato quei tre uomini, con quel suo viso meravigliato che, secondo l'accusa, era il suo principale mezzo di difesa. Alla prima, i gendarmi l'avevano sentito brontolare tra i denti: «E uno! va bene!». Dopo la seconda, disse un po' più forte, e con un'aria quasi soddisfatta: «Meglio!». Alla terza, gridò: «Ma benone!». Il presidente gli chiese: «Accusato, avete capito? Che cosa avete da dire?». E quello rispose: «Io?... io dico: benone!». Un brusio si diffuse tra il pubblico, e quasi si estese anche alla giuria. Era evidente che quell'uomo non si salvava più. «Uscieri», disse il presidente, «fate fare silenzio. Voglio chiudere il dibattimento.» In quell'istante, si notò qualcosa che si agitava vicino al seggio del presidente, e si udì una voce gridare: «Brevet, Chenildieu, Cochepaille! guardate qua». Tutti quelli che udirono questa voce, si sentirono ghiacciare, tanto fu lamentevole e terribile. Gli occhi si voltarono verso il punto dal quale era venuta. Un uomo che stava tra gli spettatori privilegiati, dietro la corte, si era alzato, aveva aperto lo sportello della balaustrata che separava il tribunale dal pretorio, e stava in piedi in mezzo alla sala. Il presidente, l'avvocato generale, il signor Bamatabois, venti persone lo riconobbero, ed esclamarono a un tempo: «Il signor Madeleine!». XI. Champmathieu sempre più meravigliato Era lui, infatti. La lampada del cancelliere gli rischiarava il volto. Teneva il cappello in mano, non c'era nessun disordine nei suoi vestiti; la sua redingote era abbottonata con cura. Era pallidissimo e tremava leggermente. I capelli, grigi ancora nel momento del suo arrivo ad Arras, erano adesso tutti bianchi. In quell'ora che era stato là, erano incanutiti. Tutte le teste si alzarono. L'impressione fu indescrivibile. L'uditorio rimase un momento incerto. Quella voce era stata così straziante, mentre l'uomo che stava là in piedi pareva così calmo, che da principio non si capì. Tutti si domandavano chi aveva gridato, perché non potevano credere che da quell'uomo così tranquillo fosse uscito quel grido così terribile. Questa indecisione durò solo qualche secondo. Prima che il presidente e il pubblico ministero avessero potuto dire una parola, prima che gendarmi e uscieri avessero potuto fare un gesto, l'uomo che tutti chiamavano ancora in quel momento il signor Madeleine, si era avanzato verso i testimoni Cochepaille, Brevet e Chenildieu, e aveva detto loro: «Non mi riconoscete?». Tutti e tre rimasero interdetti, e indicarono con un segno della testa che non lo conoscevano affatto. Cochepaille, intimidito, fece il saluto militare. Madeleine si voltò verso i giurati e verso la Corte, e disse con voce dolce: «Signori giurati, fate liberare l'accusato. Signor presidente, fatemi arrestare. Quell'uomo che cercate, non è lui, sono io. Io sono Jean Valjean». Non si udiva un respiro. Alla prima commozione di meraviglia era seguito un silenzio sepolcrale. Si sentiva nella sala quella specie di terrore religioso che afferra la folla quando si compie qualcosa di grande. Intanto, il viso del presidente dimostrava simpatia e tristezza: aveva scambiato un rapido segno con il pubblico ministero, e qualche parola a bassa voce con i consiglieri. Si rivolse al pubblico, e con un accento che fu compreso da tutti: «C'è un medico tra il pubblico?». Il pubblico ministero prese la parola: «Signori giurati, l'incidente così strano e così inatteso che turba l'udienza, ispira certamente a voi come a noi, un senso del quale è superfluo parlare. Voi tutti conoscete, almeno di reputazione, l'onorevole signor Madeleine, sindaco di Montreuil-sur-mer. Se c'è un medico nell'uditorio, ci uniamo al signor presidente per pregarlo di voler assistere il signor Madeleine e di ricondurlo a casa». Madeleine non lo lasciò terminare. L'interruppe, con un accento pieno di mansuetudine e di autorità. Ecco le parole che pronunciò: le riportiamo letteralmente, così come furono scritte immediatamente dopo l'udienza da uno dei testimoni di quella scena, così come sono rimaste nella memoria di tutti coloro che le udirono, quarantanni orsono: «Vi ringrazio, signor pubblico ministero, ma non sono impazzito: adesso ve lo dimostrerò. Voi eravate sul punto di commettere un grande errore; lasciate pure quest'uomo, io compio un dovere, sono io quel disgraziato galeotto. Io sono il solo a vedere chiaro in questa faccenda e vi dico la verità. Ciò che faccio in questo momento lo guarda Dio da lassù, e questo mi basta. Potete pure prendermi: sono qui. Eppure avevo fatto tutto il possibile. Mi son nascosto sotto falso nome, sono diventato ricco, sono diventato sindaco, ho voluto rientrare tra la gente onesta. Ma pare proprio che non sia possibile. E ci sono tante cose che non posso raccontare perché non voglio fare la storia della mia vita. Un giorno si saprà tutto. Ho rubato dal vescovo, questo è vero; e ho rubato a Petit-Gervais, anche questo è vero. Avete ragione di dire che Jean Valjean era uno sciagurato molto cattivo. Però tutta la colpa non è stata forse sua. Ascoltatemi, signori giudici; un uomo così caduto in basso come me, non deve fare rimostranze alla Provvidenza né dare consigli alla società: ma, credetemi, l'infamia dalla quale ho tentato di uscire è una cosa dannosissima. Le galere fanno il galeotto. Ricordatevi di queste parole, se volete. Prima del bagno penale, ero un campagnolo, pochissimo intelligente, una specie d'idiota; il bagno penale mi ha cambiato. Ero stupido e sono diventato cattivo; ero un ceppo e sono diventato un tizzone. Più tardi l'indulgenza e la bontà mi hanno salvato come la severità mi aveva perduto. Ma, scusate, voi non potete capire quello che ho detto adesso: troverete a casa mia, nella cenere del caminetto, la moneta da quaranta soldi che ho rubato a Petit-Gervais. E non ho altro da aggiungere. Prendetemi. Oh! santo Dio! Il signor pubblico ministero scuote la testa come per dire: Madeleine è diventato matto. Non mi volete credere! È una pena per me! Almeno non condannate quest'uomo! Ma com'è che questa gente non mi conosce? Vorrei che fosse qui Javert! Lui sì che mi riconoscerebbe!». Quanta malinconia benevola e triste fosse nel tono con cui queste ultime parole furono pronunciate, è impossibile dire. Si voltò verso i tre forzati: «Allora? Io vi riconosco bene! Brevet! Non vi ricordate...?». S'interruppe, esitò un momento poi disse: «Ti ricordi che al bagno avevi certi straccali di maglia a scacchi?». Brevet ebbe come una scossa per la sorpresa, e lo guardò dalla testa ai piedi quasi con spavento. Ed egli continuò: «Chenildieu, ti soprannominavi da solo Jenie-Dieu, e hai tutta la spalla destra bruciata a fondo, perché ti sei sdraiato un giorno con la spalla sopra un braciere per scancellare le tre lettere T. F. P., che però si vedono ancora lo stesso. Rispondi: è vero?». «È vero», disse Chenildieu. Egli si rivolse infine a Cochepaille: «Cochepaille, tu hai una data sull'avambraccio sinistro scritta in lettere turchine con della polvere bruciata. E la data dello sbarco dell'imperatore a Cannes: "1 marzo 1815". Alzati la manica». Cochepaille si rimboccò la manica, tutti gli sguardi si concentrarono sul suo braccio nudo. Un gendarme portò una lanterna: la data era al posto indicato. Lo sventurato uomo si voltò verso l'uditorio e verso i giudici con un sorriso che è ancora ricordato soltanto con spavento da chi lo vide. Era un sorriso di trionfo e di disperazione: «Vedete bene», disse, «che io sono proprio Jean Valjean». Non c'erano più in quella sala né giudici, né accusati, né gendarmi: c'erano soltanto degli occhi fissi e dei cuori commossi. Nessuno si ricordava del proprio ufficio: il pubblico ministero si dimenticava di essere lì per accusare, il presidente di essere lì per presiedere, il difensore di essere lì per difendere. Cosa sorprendente, nessuna domanda fu fatta, nessuna autorità intervenne. La virtù degli spettacoli sublimi è appunto questa: prender tutte le anime e fare di tutti i testimoni degli spettatori. Nessuno forse si rendeva conto di quello che provava: ciascuno vedeva dinanzi a sé risplendere una gran luce che l'abbagliava. Era evidente che avevano sotto gli occhi Jean Valjean. Ed era lui che risplendeva. Era bastata l'apparizione di quell'uomo per rischiarare quel processo così oscuro poco prima. Senza che ci fosse bisogno di nessuna spiegazione, tutta quella folla comprese d'un tratto la semplice e meravigliosa storia di un uomo che si denunciava perché un altro uomo non fosse condannato in suo luogo. I particolari, le esitazioni, le piccole contrarietà possibili si persero in questo grande fatto luminoso. L'impressione passò presto, ma per un momento fu irresistibile. «Io non voglio disturbare più oltre l'udienza», disse Jean Valjean. «Me ne vado, una volta che non mi si arresta. Ho molte cose da fare. Il signor pubblico ministero sa chi sono e sa dove vado: mi farà arrestare quando vorrà.» E si diresse verso la porta per uscire. Non ci fu una voce che si levasse, né un braccio che si stendesse per impedirglielo. Tutti gli fecero ala. Aveva in quel momento quel non so che di divino che costringe le moltitudini ad aprirsi davanti a un uomo. Traversò la folla a passi lenti. Non si seppe mai chi fu che gli aprì la porta, ma è certo che trovò la porta aperta quando vi giunse. Si fermò sulla soglia, si voltò e disse: «Signor pubblico ministero, resto a vostra disposizione». Poi si rivolse all'uditorio: «Quanti siete qui, di certo mi credete degno di pietà, è vero? Ma, buon Dio! quando penso a quello che ho saputo fare, mi trovo degno di invidia. Però sarebbe stato assai meglio che tutto questo non fosse mai successo!». Uscì, e la porta si richiuse come si era aperta, perché chi compie un'azione sublime trova sempre nella folla qualcuno che lo serve. Meno di un'ora dopo, il verdetto della giuria assolveva da ogni colpa l'imputato Champmathieu; e Champmathieu, messo subito in libertà, se ne andò stupefatto, credendo che tutto il mondo fosse impazzito, non riuscendo a capire niente di quello che aveva veduto. 1 Veramente la blusa o camicia indossata da Valjean alla sua entrata a Digne è gialla: un'inesattezza, dovuta forse alle varie stesure del romanzo. 2 Questa parentesi è di Jean Valjean (N.d.A.). 3 Compreremo cose bellissime / Andando a passeggio in periferia. / I fiordalisi sono azzurri, le rose sono rosa, / I fiordalisi sono azzurri, vi amo amori miei. / La Vergine Maria, vicino alla mia stufa / È venuta ieri in un manto ricamato; / E mi ha detto: «Ecco, nascosto sotto il mio velo, / Il piccino che un giorno mi hai chiesto. / Corri in città, prendi della tela, / Compra del filo, compra un ditale». / Compreremo cose bellissime / Andando a passeggio in periferia. / Buona Vergine santa, vicino alla mia stufa / Ho messo una culla adorna di nastri. / Dio mi vuol dare la sua stella più bella: / Io preferisco il bimbo che mi hai dato tu. / «Signora, che devo fare con questa tela?» / «Fanne un corredo per il mio neonato.» / I fiordalisi sono azzurri, le rose sono rosa, / I fiordalisi sono azzurri, vi amo amori miei. / «Lava questa tela», «Dove?», «Nel fiume, / Fanne, senza guastarla né sporcarla, / Una bella gonna e un corsetto / Che voglio ricamare e riempire di fiori.» / «Il bimbo non c'è più, signora, che ne faccio?» / «Fanne un lenzuolo per seppellirmi.» / Compreremo cose bellissime / Andando a passeggio in periferia. /1 fiordalisi sono azzurri, le rose sono rosa, / I fiordalisi sono azzurri, vi amo amori miei. 4 «Cavallo di ritorno» modo francese di chiamare i galeotti che ritornano in galera. 5 È a Pache che si deve il motto: «Liberté, égalité, fraternité ou la mort». La data è errata perché secondo il calendario della Rivoluzione il mese di giugno si chiamava «pratile» fino al giorno 22, quindi «messidoro». 6 Si tratta dell'orazione funebre per la principessa palatina Anna Gonzaga, dove si evoca, riprendendola dal Vangelo secondo Matteo, l'immagine di una chioccia con i suoi pulcini. 7 Giornali ultrarealisti, ostili al romanticismo. 8 Personaggio della Fedra di Racine. 9 Io-nego-Dio. LIBRO OTTAVO Contraccolpo I. In quale specchio Madeleine vede i propri capelli Incominciava appena ad albeggiare. Fantine aveva avuto una notte di febbre e d'insonnia, piena tuttavia di visioni felici, quando, sul far del mattino, si addormentò. Suor Simplice, che l'aveva vegliata, approfittò di quel sonno per andare a preparare una nuova pozione di china. La brava suora era da qualche istante nel laboratorio dell'infermeria, china sulle droghe e sulle fiale e guardandole molto da vicino a causa di quella specie di nebbia che il crepuscolo spande ovunque. D'un tratto voltò la testa e mandò un leggero grido. Madeleine le stava dinanzi. Era entrato silenziosamente. «Siete voi, signor sindaco!», esclamò. Egli rispose a bassa voce: «Come va quella donna?». «Non male in questo momento. Ma siamo stati molto inquieti.» E gli spiegò com'erano andate le cose, come cioè Fantine fosse stata assai male il giorno avanti, e come ora stesse meglio, perché credeva che il signor sindaco fosse andato a Montfermeil a cercare la sua piccina. La suora non osò interrogarlo, ma vide bene dal suo contegno che il sindaco non veniva di là. «Avete fatto molto bene a non disingannarla», disse lui. «Sì», rispose la suora, «ma adesso, signor sindaco, che siete qui e vedrà che non le avete portato la bimba che cosa le diremo?» Egli restò un momento soprappensiero, poi disse: «Dio ci ispirerà». «Però non si può mentire», mormorò la suora a mezza voce. Si era fatto più giorno nella camera, e il viso di Madeleine era in luce. Il caso volle che la suora alzasse gli occhi: «Mio Dio! signor sindaco!», gridò. «Che cosa vi è mai successo? Siete imbiancato tutto.» «Imbiancato?», disse lui. Suor Simplice non aveva specchio: frugò in una scatola e ne trasse uno specchietto che serviva al medico per verificare quando un agonizzante cessava di respirare. Madeleine prese lo specchietto e osservò i suoi capelli, e disse: «To'!». Pronunciò questa parola con indifferenza e come se pensasse ad altro. La suora si sentì gelare da qualcosa di ignoto che intravedeva in tutto ciò. Egli domandò: «Posso vederla?». «Ma il signor sindaco non intende far venire quella piccina?», disse la suora, osando appena arrischiare la domanda. «Sicuro, ma ci vorranno almeno due o tre giorni.» «Se la malata non vi vedesse fino allora», riprese timidamente la suora, «non saprebbe che il signor sindaco è ritornato, e sarebbe più facile farla pazientare; e quando la bambina arriverà, l'ammalata penserà naturalmente che sia venuta con voi. Non ci sarebbe bisogno di dire bugie.» Madeleine parve riflettere qualche momento, poi disse con la sua calma gravità: «No, sorella, bisogna che la veda. Forse ho molta fretta». La suora non sembrò far caso a quella parola «forse» che dava un senso oscuro e strano alla frase del sindaco; rispose rispettosamente abbassando gli occhi e la voce: «Ora riposa, ma il signor sindaco può entrare ugualmente». Egli fece qualche osservazione su un uscio che non si chiudeva bene e il cui rumore poteva destare la malata, poi entrò nella camera di Fantine, si avvicinò al letto e scostò un poco le cortine. Ella dormiva. Il respiro le usciva dal petto con quel tragico fischio che è proprio di queste malattie e che atterrisce le povere madri quando vegliano di notte i loro figli che dormono, condannati. Ma questa penosa respirazione riusciva appena a turbare una specie di ineffabile serenità sparsa sul suo viso e che nel sonno la trasfigurava. Il suo pallore era diventato bianchezza: sulle guance si vedevano due pomelli rossi. Le lunghe ciglia bionde, la sola bellezza che le fosse rimasta della sua verginità e della sua gioventù, palpitavano pur rimanendo chiuse e abbassate. Tutta la persona tremava e pareva che quel tremore le venisse da un fremito di ali invisibili, pronte a spiegarsi per portarla in alto. A vederla così, non si sarebbe mai potuto credere che fosse una malata quasi moribonda. Pareva piuttosto voler spiccare il volo che morire. Il ramo, quando una mano si approssima per staccare un fiore, freme e sembra al tempo stesso voler sfuggire e volersi offrire. Il corpo umano ha un simile fremito quando arriva l'istante in cui le dita misteriose della morte vogliono cogliere l'anima. Madeleine restò per un poco immobile vicino a quel letto, guardando volta a volta ora la malata ora il crocifisso, come faceva due mesi prima, il giorno in cui era venuto per la prima volta a visitarla in quell'asilo. Èrano ancora là tutti due, nella stessa attitudine: una dormiva, l'altro pregava: soltanto, ora, dopo quei due mesi, lei aveva i capelli grigi e lui bianchi. La suora non era entrata con lui. Egli stava vicino a quel letto, in piedi, col dito sulla bocca, come se nella camera ci fosse stato qualcuno da far tacere. Fantine aprì gli occhi, lo vide, e chiese pacificamente, sorridendo: «E Cosette?». II. Fantine felice Ella non ebbe né un movimento di sorpresa né un movimento di gioia; era la gioia stessa. Questa semplice domanda: «E Cosette?» venne fatta con una fede così profonda, con tanta certezza, con una così assoluta assenza di inquietudine e di dubbio, che egli non trovò nessuna parola. E lei continuò: «Sapevo che eravate lì. Dormivo, ma vi vedevo. E molto tempo che vi vedo. Vi ho seguito con gli occhi tutta la notte. Eravate in uno splendore e avevate attorno a voi ogni sorta di figure celesti». Egli levò il suo sguardo al crocifisso. «Ma», riprese Fantine, «ditemi dunque, dov'è Cosette? Perché non me l'avete messa sul letto per il momento che mi sarei svegliata?» Egli rispose macchinalmente qualche cosa di cui non potè più ricordarsi. Fortunatamente il medico, avvertito, era arrivato. E venne in aiuto a Madeleine. «Figlia mia», disse il medico, «calmatevi, la vostra piccola è di là.» Gli occhi di Fantine si illuminarono e riempirono di luce tutto il suo viso: giunse le mani con un'espressione che conteneva tutto ciò che la preghiera può avere di più violento e di più dolce nello stesso tempo. «Oh! portatemela subito, allora», gridò. Commovente illusione di madre! Per lei Cosette era rimasta la bambina che si porta in braccio. «Non ancora», disse il medico, «non è questo il momento. Avete ancora un po' di febbre. La vista della piccola vi agiterebbe e vi farebbe danno. Bisogna prima di tutto guarire.» Ella l'interruppe impetuosamente: «Ma io sono guarita! Vi dico che sono guarita! Questo medico è un asino! Non ci mancherebbe altro! Voglio rivedere la mia piccina, io!». «Vedete! vedete!», disse il medico, «come vi lasciate trasportare? Finché sarete così, io mi opporrò sempre che voi rivediate la vostra piccola. Non basta rivederla, bisogna poter vivere per lei. Quando sarete più ragionevole, ve la porterò io stesso.» La povera madre piegò la testa. «Signor dottore, vi domando perdono! vi domando proprio perdono! In altri tempi non avrei parlato come ho parlato, ma ho passato tante sciagure che qualche volta non so più che cosa dico. Ora capisco: voi avete timore della mia commozione; aspetterò finché vorrete, ma vi giuro che non mi avrebbe fatto male, vedere la mia Cosette. La vedo sempre qui davanti da ieri sera. Lo sapete voi? se fosse qui adesso, credete pure che mi metterei a parlare così dolcemente! Non vi pare naturale che abbia voglia di vedere questa bambina che sono andati a cercare apposta a Montfermeil? Ma non mi arrabbio mica. Perché lo so che tra poco sarò felice. Tutta la notte ho visto cose bianche e persone che mi sorridevano. Quando il signor dottore vorrà, mi porterà Cosette, non è vero? Ma io non ho più febbre e sono proprio guarita: lo sento così bene che non ho più niente: ma farò come se fossi malata e non mi muoverò per far piacere alle suore. E quando vedranno che sono tranquilla, allora diranno: bisogna portarle la sua bambina.» Madeleine si era seduto sopra una seggiola che era accostata al letto. Fantine si voltò verso di lui: e faceva visibili sforzi per sembrare calma e «buona», come diceva in quell'indebolimento della malattia che tanto somiglia all'infanzia, affinché, vedendola così tranquilla non si avessero difficoltà a portarle Cosette. Intanto, pur sempre contendendosi, le uscivano di bocca mille domande: «Avete fatto buon viaggio, signor sindaco? Oh! come siete stato buono! Ditemi soltanto com'è. Ha sopportato bene la strada? Oh Dio! come farà a riconoscermi! Dopo tanto tempo mi avrà dimenticata, povero tesorino mio! I bambini non hanno mica tanta memoria. Sono come uccellini. Oggi vedono una cosa, domani un'altra e non ci ripensano più. Aveva la biancheria pulita almeno? Quei Thénardier la tenevano a modo? E il mangiare glielo davano buono? Oh come ho sofferto, se sapeste! a farmi tutte queste domande, quando avevo quella gran miseria! Ma adesso è tutto passato e sono felice. Oh! come vorrei vederla! E l'avete trovata carina, signor sindaco? È vero che è bella, la mia piccina? Dovete aver avuto un bel freddo in quella diligenza! Ma non me la potreste portare un momentino solo? Poi la riportereste via subito subito. Dite voi che siete padrone... se voleste voi...» Egli le prese la mano: «Cosette è bella», le disse, «Cosette sta bene, la vedrete prestissimo, ma tranquillizzatevi. Parlate con troppa foga, e poi tenete le braccia fuori dal letto e questo vi fa tossire». Infatti, dei colpi di tosse interrompevano Fantine, quasi a ogni parola. Fantine non rispose: ebbe paura di aver compromesso la confidenza che voleva ispirare, e si mise a dire delle cose indifferenti: «Carino, è vero, Montfermeil? L'estate ci vanno a fare le gite. E quei Thénardier fanno affari? Non è un paese di gran passo però. E poi è piuttosto una bettola che una locanda». Madeleine le teneva sempre la mano e la osservava con ansietà: era evidente che era venuto per dirle delle cose di fronte a cui ora esitava. Il medico, fatta la sua visita, si era ritirato. Era rimasta soltanto suor Simplice vicino a loro. In mezzo al silenzio, Fantine gridò: «La sento! Oh Dio! l'ho sentita!». E stendeva le braccia perché tutti stessero zitti attorno a lei: tratteneva il fiato ascoltando come rapita in estasi. C'era un bimbo che giocava nel cortile; era il figlio della portiera o di un'operaia qualunque. Era anche questo uno di quei casi che accadono ogni giorno e che sembrano contribuire alla messinscena degli avvenimenti lugubri. Quel bimbo era una bambina, andava e veniva, per riscaldarsi, e cantava e rideva. Era quello che Fantine aveva udito. Ahimè! a quali cose si mescolano i giochi di un fanciullo! «Oh!», riprese, «E la mia Cosette! riconosco la voce.» La bambina si allontanò com'era venuta, la voce si sparse; Fantine ascoltò ancora un poco, poi il suo volto si fece cupo e Madeleine la udì mormorare: «Com'è cattivo quel dottoraccio a non volere che io la veda! ha una gran brutta faccia quell'uomo!». Ma presto il fondo lieto del suo pensiero riapparve. E continuò a parlare tra sé e sé con la testa sul guanciale: «Oh! come saremo felici! Avremo un giardinetto, prima di tutto. Il signor Madeleine me l'ha promesso. Così la piccina giocherà nel giardino. Dovrebbe già sapere l'alfabeto, la farò compitare. Correrà sull'erba dietro alle farfalle. E io la guarderò. E poi farà la sua prima comunione. A proposito: quando farà la prima comunione?». E qui si mise a contare sulle dita: «...uno, due, tre, quattro... ha sette anni. Tra cinque anni. Avrà un bel velo bianco, delle calze traforate, sembrerà una donnina. Mia buona sorella, se sapeste come sono stupida: penso già alla prima comunione della mia Cosette». E si mise a ridere. Madeleine aveva lasciato la mano di Fantine. Ascoltava le sue parole come si ascolta il vento che soffia, con gli occhi bassi, l'anima affondata nei pensieri. D'un tratto ella cessò di parlare: egli alzò la testa: Fantine era diventata spaventosa. Non parlava più, non respirava più: era quasi seduta sul letto; la spalla magra le usciva dalla camicia, il viso poco prima raggiante, era pallido e pareva che fissasse con gli occhi dilatati dal terrore qualcosa di formidabile, davanti a lei, all'altra estremità della camera. «Dio mio», gridò lui. «Che avete, Fantine?» Ella non rispose, non mosse gli occhi. Ma soltanto gli toccò il braccio con una mano e con l'altra gli fece segno di guardare. Si voltò, e vide Javert. III. Javert contento Ecco quel che era successo. Mezzanotte e mezzo era suonata, quando Madeleine era uscito dalla sala delle Assise di Arras. Era ritornato al suo albergo appena in tempo per ripartire con la diligenza postale, nel posto che si era fissato, come ricordiamo. Un po' prima delle sei del mattino era arrivato a Montreuil-sur-mer, e la sua prima cura era stata quella di impostare la sua lettera a Laffitte, poi di recarsi all'infermeria per vedere Fantine. Intanto, appena egli era uscito dalla sala di udienza, il pubblico ministero, riavutosi dalla prima impressione, aveva preso la parola per deplorare l'atto di follia dell'onorevole sindaco di Montreuil-sur-mer, dichiarare che le sue convinzioni non erano state affatto modificate dal bizzarro incidente che più tardi verrebbe chiarito, e chiedere nell'attesa la condanna di quel Champmathieu che evidentemente era il vero Jean Valjean. La persistenza del pubblico ministero era in visibile contraddizione con il sentimento di tutti, del pubblico, della corte e della giuria. Il difensore durò poca fatica a confutare questa arringa e a stabilire che in seguito alle rivelazioni del signor Madeleine, cioè a dire del vero Valjean, le risultanze del processo erano letteralmente rovesciate e che la giuria aveva ormai davanti agli occhi un innocente. L'avvocato aveva tirato fuori i suoi bravi epifonemi, disgraziatamente poco originali, sugli errori giudiziari, ecc. ecc., il presidente nel suo riassunto si era unito al difensore e la giuria in pochi minuti aveva messo fuori causa Champmathieu. Ma occorreva assolutamente un Jean Valjean al pubblico ministero, e non avendo più Champmathieu, prese Madeleine. Immediatamente dopo la liberazione di Champmathieu, il pubblico ministero si chiuse in camera di consiglio con il presidente. Conferirono «sulla necessità di impadronirsi della persona del signor sindaco di Montreuil-sur-mer». Questa frase così ricca di partitivi è del pubblico ministero, interamente scritta di suo pugno, sulla minuta del suo rapporto al procuratore generale. Passata la prima commozione, il presidente non fece quasi nessuna obiezione. Bisognava ben servire la giustizia. E poi, per dirla tutta, benché il presidente fosse un uomo buono e intelligente, era anche un realista convinto e quasi ardente, e gli aveva fatto cattiva impressione che il sindaco di Montreuil-sur-mer, parlando dello sbarco di Cannes, avesse detto l'imperatore e non Bonaparte. Fu dunque spedito l'ordine di arresto. Il pubblico ministero lo inviò a Montreuil-sur-mer per mezzo di un corriere speciale e ne affidò l'esecuzione all'ispettore di polizia Javert. Sappiamo che Javert era ritornato a Montreuil-sur-mer immediatamente dopo aver fatta la sua deposizione. Javert si stava alzando quando l'incaricato gli rimise l'ordine d'arresto. L'incaricato stesso era un addetto alla polizia molto capace, il quale in due parole mise Javert al corrente di ciò che era accaduto ad Arras. L'ordine di arresto, firmato dal pubblico ministero era così concepito: «L'ispettore Javert si impadronirà della persona del signor Madeleine, sindaco di Montreuil-sur-mer, che nell'udienza di oggi è stato riconosciuto per il forzato Jean Valjean». Chi non avesse conosciuto Javert e l'avesse visto nel momento in cui penetrò nell'anticamera dell'infermeria, non avrebbe mai potuto indovinare il suo animo, e gli sarebbe parso nel suo stato normale. Era freddo, calmo, grave, aveva i suoi capelli grigi molto ben lisciati sulle tempie e aveva salito le scale con la sua lentezza abituale. Ma chi l'avesse conosciuto a fondo ed esaminato attentamente, avrebbe avuto un fremito. La fibbia del suo colletto di cuoio, invece di essere sulla nuca, era sul suo orecchio sinistro. E questo rivelava una incredibile agitazione. Javert era un carattere tutto d'un pezzo, che non ammetteva pieghe né al suo dovere né alla sua uniforme, rigido con gli scellerati come con i bottoni del suo vestito. Perché si fosse potuto affibbiar male il colletto bisognava che ci fosse in lui un vero e proprio terremoto interiore. Era venuto con molta semplicità, aveva requisito al posto vicino un caporale e quattro guardie e si era fatto indicare la camera di Fantine dalla portiera, che gliel'aveva indicata senza nessuna diffidenza, poiché era solita a vedere gente della polizia domandare del signor sindaco. Arrivato alla camera di Fantine, Javert girò la chiave, spinse la porta con una dolcezza da infermiere o da spia, ed entrò. O, meglio, non entrò, ma rimase in piedi sulla soglia, con il cappello in testa, la sinistra nella sua redingote chiusa fino al mento. Nella piega del gomito si vedeva il pomo di piombo della sua enorme canna, che spariva tutta dietro la sua persona. Restò così quasi un minuto senza che nessuno si avvedesse della sua presenza. Tutto a un tratto Fantine alzò gli occhi, lo vide, e fece voltare Madeleine. Nell'istante in cui lo sguardo di Madeleine incontrò quello di Javert, Javert, senza muoversi affatto, senza spostarsi, diventò spaventoso. Nessun sentimento umano può riuscire tanto terribile quanto la gioia. La sua fu la faccia di un demonio che ritrova il suo dannato. La certezza di avere finalmente nelle sue mani Jean Valjean fece apparire nella sua fisonomia tutto ciò che aveva nell'anima. Il fondo, smosso, salì alla superficie. L'umiliazione di aver un po' perduto le peste e di essersi per un poco ingannato su quel Champmathieu, si cancellò sotto l'orgoglio di aver così bene indovinato fin da principio e di avere avuto per tanto tempo un istinto giusto. La contentezza di Javert si dimostrò nel suo atteggiamento altezzoso. La deformità del suo trionfo splendeva sulla sua fronte bassa. Si vide in lui quanto può essere orribile una faccia contenta. Javert in quel momento era in cielo. Senza che se ne rendesse chiaramente conto, ma tuttavia con una intuizione confusa della sua utilità e del suo trionfo, personificato, lui, Javert, in quel momento, la giustizia, la luce, la verità nella loro massima funzione: l'annientamento del male. E dietro e tutto intorno gli stavano come stelle l'autorità, la ragione, la cosa giudicata, la coscienza legale, la vendetta pubblica; egli proteggeva l'ordine, faceva scoccare il fulmine della legge, vendicava la società, dava man forte all'assoluto; e così s'innalzava nella sua luce di gloria; c'era nella sua vittoria un resto di sfida e di combattimento; in piedi, altero, sfolgorante, faceva campeggiare sull'azzurro del cielo la bestialità sovrumana di un arcangelo feroce; nell'ombra paurosa dell'azione che egli compiva, si scorgeva, nel suo pugno contratto, l'incerto luccicare della grande spada sociale; felice e sdegnato, egli teneva sotto il suo calcagno il delitto, il vizio, la ribellione, la perdizione, l'inferno, luminoso e sorridente nella sua opera di sterminio: insomma vi era, in quel mostruoso San Michele, una incontestabile grandezza. Javert era spaventoso, ma non aveva nulla di ignobile. La probità, la sincerità, il candore, la convinzione, l'idea del dovere, sono cose che possono diventare orribili se sbagliano, ma anche orribili, rimangono grandi: la loro maestà, propria della coscienza umana, persiste nell'orrore. Sono virtù che hanno un solo vizio: l'errore. La spietata gioia di un onesto fanatico che commette un'atrocità, conserva sempre una certa luce lugubremente venerabile. Senza che se ne avvedesse, Javert, nella sua formidabile felicità, era da compatirsi come ogni ignorante che trionfa. Nulla poteva essere così doloroso e terribile come quella sua faccia in cui appariva ciò che si potrebbe chiamare tutta la perfidia del buono. IV. L'autorità riprende i propri diritti Fantine non aveva più rivisto Javert dal giorno in cui il sindaco l'aveva salvata. Il suo cervello malato non si rese conto di nulla, soltanto non dubitò neppure un istante che quell'uomo venisse a cercarla. E non potè sopportare quella vista terribile; si sentì morire, nascose il viso nelle palme, e gridò con angoscia: «Signor Madeleine, salvatemi!». Jean Valjean, d'ora innanzi lo chiameremo sempre così, si era alzato in piedi. Disse a Fantine con la sua voce più dolce e più calma: «State tranquilla. Non viene per voi». Poi si rivolse a Javert e gli disse: «So quello che volete». Javert rispose: «Presto». Ci fu nel modo come venne detta questa parola qualcosa di selvaggio e di frenetico. Javert non disse: presto. Nessuna ortografia potrebbe rendere quel suo ruggito semiarticolato. Non agì come di consueto: non entrò in materia, non mostrò il mandato di cattura. Per lui Jean Valjean era una specie di combattente misterioso e inafferabile, un lottatore tenebroso che teneva stretto da cinque anni senza poterlo abbattere. Questo arresto non era un principio per lui, era la fine. Perciò si limitò a dire: «Presto». E dicendo questo non fece un passo, lanciò soltanto su Valjean uno di quegli sguardi che erano come uncini, di cui si serviva per tirare a sé violentemente i miserabili. Questo stesso sguardo era penetrato fino nel midollo delle ossa alla povera Fantine due mesi prima. Al ruggito di Javert, Fantine aveva riaperto gli occhi. Ma il signor sindaco le era vicino, che cosa poteva temere? Javert si fece avanti in mezzo alla camera e gridò: «Insomma, vieni sì o no?». La disgraziata si guardò attorno. Non c'era nessuno oltre il sindaco e la suora. A chi poteva Javert dare del tu con tanto disprezzo? A lei sola. E ne tremò tutta. Allora vide una cosa inaudita, talmente inaudita che nulla di simile le era mai apparso nei suoi incubi febbrili. Vide il poliziotto Javert prendere per il colletto il sindaco: e vide il signor sindaco curvare la testa. Le sembrò che tutto il mondo si inabissasse. Javert, infatti aveva preso Jean Valjean per il colletto. «Signor sindaco!», gridò Fantine. Javert scoppiò in una di quelle risate che gli scoprivano tutti i denti. «Non c'è più nessun signor sindaco qui!» Valjean non provò nemmeno a levare la mano che teneva il colletto della sua redingote. Disse: «Javert...». Javert l'interruppe: «Chiamami signor ispettore». «Signor ispettore», disse Valjean, «vorrei dirvi una parola...» «Forte! forte!», gridò Javert, «non si parla piano a me!» Valjean continuò abbassando ancora la voce: «Vi volevo fare una preghiera...». «Ti ho detto di parlar forte.» «Ma dovete sentire voi solo...» «Che cosa importa a me? io non sto a sentire.» Valjean si rivolse a lui e gli disse rapidamente, a voce bassissima: «Accordatemi tre giorni! tre giorni soli per andare a cercare la figlia di questa disgraziata! Pagherò quello che bisognerà. Mi accompagnerete, se vorrete». «Hai voglia di ridere!», gridò Javert. «Non ti credevo così gaglioffo! Mi domandi tre giorni per andartene! E dici che è per andare a cercare la figlia di questa donna! Ah! ah! carina, questa! mi piace!» Fantine fu presa da un tremito. «Mia figlia?», gridò. «Andare a cercare mia figlia? Ma dunque non è qui? Suora, ditemelo, dov'è la mia Cosette? Voglio la mia piccina! Signor Madeleine! Signor sindaco!» Javert batté il piede in terra. «Ecco quell'altra, adesso! Vuoi star zitta, briccona! Porco paese, dove i galeotti sono magistrati e le puttane di strada sono curate come contesse! Ma perdio! Adesso finisce la cuccagna. Era ora!» E guardando fisso Fantine, afferrando nel pugno la cravatta e la camicia di Valjean, aggiunse: «Ho detto che non ci sono più Madeleine né sindaci. C'è un ladro, un brigante, un forzato che si chiama Jean Valjean! e io lo tengo, così! ecco che cosa c'è!». Fantine si drizzò di soprassalto e appoggiandosi sulle braccia irrigidite, sulle mani rattrappite, guardò Valjean, guardò Javert, guardò la monaca, aprì la bocca come volesse parlare, ma le uscì solo un rantolo dal fondo del petto: i denti le stridettero, stese le braccia con angoscia, aprendo convulsamente le mani e movendole come uno che affoghi, poi cadde di schianto sul cuscino. La testa urtò contro il ferro del letto e le venne a ricadere sul petto con la bocca aperta e gli occhi spalancati e spenti. Era morta. Jean Valjean posò la sua mano sulla mano di Javert che lo teneva per il colletto, e l'aprì come avrebbe aperto la mano di un ragazzo, poi disse a Javert: «Avete ammazzato questa donna». «Vogliamo finirla, sì o no?», gridò Javert furioso. «Non sono qui per sentire delle ragioni. Meno chiacchiere, ci sono le guardie giù. Andiamo subito, o le manette.» C'era in un angolo della camera un vecchio letto di ferro in cattivo stato che serviva da branda alle suore quando vegliavano. Valjean corse a quel letto, con un sol colpo staccò la testiera, cosa facile per dei muscoli come i suoi, e impugnata la spranga principale, guardò in faccia Javert. Questi rinculò fino alla porta. Valjean con la sua sbarra in mano andò lentamente verso il letto di Fantine. Quando l'ebbe raggiunto si voltò e disse a Javert con una voce che appena si udiva: «Non vi consiglio di toccarmi in questo momento». È certo che Javert tremava. Ebbe per un momento l'idea di andare a chiamare le guardie, ma pensò che Valjean potesse approfittare di quel frattempo per fuggire. Restò lì dunque; afferrò la sua canna dalla parte più fina e si appoggiò allo stipite dell'uscio senza lasciare con gli occhi la sua preda. Valjean posò il gomito sul pomo della testiera del letto e la fronte sulla mano e si mise a contemplare Fantine immobile e distesa. Restò così, assorbito, muto, non pensando evidentemente più a nessuna cosa di questa vita. Sul suo viso si vedeva soltanto un'infinita pietà. Dopo qualche istante di questa meditazione, si chinò su Fantine e le parlò a bassa voce. Che cosa le disse? Che cosa poteva dire quell'uomo che era condannato, a quella donna che era morta? Che parole saranno state? Nessuno le udì sulla terra. E la morte le udì? Ci sono certe illusioni commoventi che sono forse realtà sublimi. È certo almeno che suor Simplice, unico testimone di quella scena, ha spesso raccontato che nel momento in cui Valjean parlò all'orecchio di Fantine, vide distintamente spuntare un ineffabile sorriso su quelle labbra pallide e su quelle pupille senza sguardo già piene dello stupore del sepolcro. Jean Valjean prese nelle sue mani la testa di Fantine e l'accomodò sul guanciale come avrebbe fatto una madre con la sua creatura; le riallacciò la camicia e le accomodò i capelli dentro la cuffietta. Fatto questo, le chiuse gli occhi. Il volto di Fantine apparve allora stranamente illuminato. La morte è l'entrata nella gran luce. La mano di Fantine pendeva fuori del letto. Valjean si inginocchiò dinanzi a quella mano, la sollevò e la baciò. Poi si alzò e disse a Javert: «Adesso, sono con voi». V. Una tomba adeguata Javert lasciò Valjean nella prigione della città. L'arresto di Madeleine produsse un'impressione o, per meglio dire, una commozione straordinaria a Montreuil-sur-mer. Ci addolora non poter nascondere che bastò questa sola frase: era un galeotto, per farlo abbandonare da tutti. In meno di due ore tutto il bene che aveva fatto fu dimenticato, e non rimase di lui altro che «un galeotto». È giusto notare che non si conoscevano ancora i particolari del fatto di Arras. Tutta la giornata corsero per la città frasi del genere di questa: «Sapete? era un forzato liberato! - Chi? - il Sindaco - Come, Madeleine? - Sì - Davvero? - Non si chiamava mica Madeleine, ha un nome terribile: Béjean, Bojean, Boujean - Dio mio! - È stato arrestato. - Arrestato? - È qui nella prigione della città aspettando di essere trasferito. - Trasferito? lo trasferiscono dunque: e dove? - Andrà alla Corte d'Assise, per un furto compiuto sulla strada maestra parecchio tempo fa. - Eppure io sospettavo qualche cosa. Era troppo buono quell'uomo, troppo perfetto, troppo dolce. Rifiutava le decorazioni, dava dei soldi a tutti i ragazzacci che incontrava. Ho sempre pensato che ci covasse qualche magagna». Nei «salotti» poi, questo genere di frasi abbondò. Una vecchia signora, abbonata al Drapeau blanc1, fece questa riflessione di una profondità quasi insondabile: «Non mi dispiace. Impareranno i bonapartisti!». Così disparve da Montreuil-sur-mer quel fantasma che portò il nome di Madeleine. Tre o quattro persone soltanto restarono fedeli alla sua memoria in tutta la città; tra queste vi fu la vecchia portiera che l'aveva servito. La sera stessa di quel giorno, questa brava vecchia era seduta nel suo stanzino ancora tutta scombussolata e addolorata. La fabbrica era rimasta chiusa tutta la giornata: la porta principale era chiusa a paletto e la strada era deserta. In casa vi erano soltanto suor Perpétue e suor Simplice che vegliavano la morta. Avvicinandosi l'ora in cui Madeleine era solito rincasare, la brava portiera si alzò macchinalmente, prese la chiave della camera di Madeleine da un cassetto, e la bugia di cui si serviva tutte le sere per salire le scale; poi attaccò la chiave al solito chiodo dove lui la trovava sempre, e mise vicino la bugia come se l'aspettasse anche quella sera. Poi tornò a sedere, a pensare. La povera vecchia aveva fatto tutto questo senza averne coscienza. Soltanto dopo due ore, ci ripensò e disse: «To'! Gesù mio, che ho fatto! Ho messo la chiave al chiodo!». In quel momento il vetro dello stanzino si aprì, una mano penetrò dentro, prese la chiave e la bugia e accese la bugia alla candela che ardeva. La portiera alzò gli occhi e restò a bocca aperta con un grido in gola che non volle farsi strada. Riconobbe subito quella mano, quel braccio, quella manica della redingote. Era Madeleine. Restò qualche momento, senza poter parlare, soffocata, come soleva dire più tardi, raccontando la cosa. «Dio mio! Signor sindaco», gridò finalmente, «io vi credevo...» S'interruppe perché la fine della frase avrebbe mancato di rispetto al principio. Jean Valjean era rimasto per lei il signor sindaco. «...in prigione», disse lui terminando il pensiero di lei. «C'ero infatti. Ho rotto un'inferriata, mi sono lasciato cadere da un tetto, e sono qua. Salgo nella camera: andatemi a cercare suor Simplice. Sarà vicino a quella povera morta.» La vecchia obbedì in gran fretta. Egli non le fece nessuna raccomandazione: era ben sicuro che quella vecchia non l'avrebbe tradito. Non si è mai saputo come fosse riuscito a penetrare nel cortile senza aprire la porta grande. Aveva bensì l'abitudine di portare con sé una chiavetta comune che apriva una porticina laterale: ma avrebbe dovuto esser stato frugato in prigione e la chiavetta essergli stata tolta. Questo punto è rimasto oscuro. Salì la scala che conduceva alla sua camera. Arrivato su, lasciò la bugia sopra gli ultimi scalini, aprì la porta con poco rumore e andò tentoni a chiudere vetri e imposte della sua finestra; poi tornò a prendere la sua bugia e rientrò nella camera. La precauzione era utile, perché ricordiamo che la sua finestra poteva essere vista dalla strada. Gettò un'occhiata all'intorno, sulla tavola, sulla seggiola, sul letto che non era stato disfatto da tre giorni. Non restava nessuna traccia del disordine di due notti prima. La portiera aveva «rifatto la camera». Aveva perfino raccolto nella cenere e posato accuratamente sulla tavola le due estremità del bastone ferrato e la moneta da quaranta soldi annerita dal fuoco. Prese un foglio di carta e vi scrisse sopra: Questi sono i due capi del mio bastone ferrato e la moneta da quaranta soldi rubata a Petit-Gervais, di cui ho parlato in Corte d'Assise. E posò su questo foglio i pezzi di ferro e la moneta, in modo che fosse quella la prima cosa che si vedesse entrando. Levò fuori da un armadio una sua vecchia camicia e la strappò. Con quelle striscie di tela imballò i due candelieri d'argento. Non era agitato né aveva troppa fretta; anzi mentre imballava i candelieri del vescovo, mordeva un pezzo di pane nero. È probabile che fosse il pane della prigione, che evadendo si era portato con sé. Questo fu provato da certe briciole di pane nero che furono trovate sul pavimento della camera quando più tardi la giustizia operò una perquisizione. Furono battuti due leggeri colpi all'uscio. «Entrate», disse Valjean. Era suor Simplice. Era pallida, aveva gli occhi rossi; la candela che portava le tremava nelle mani. I colpi violenti del destino hanno questa virtù: che per quanto perfezionati e rigidi noi siamo, fanno sempre riemergere la nostra natura umana forzandola a riapparire. Nelle commozioni di quella giornata la suora era ridiventata donna. Aveva pianto e tremava. Valjean aveva scritto qualche riga sopra un altro pezzo di carta: lo porse alla suora, dicendole: «Sorella, darete questo al signor curato». Il foglio era spiegato e i suoi occhi vi caddero sopra. «Potete leggere», soggiunse lui. La suora lesse: «Prego il signor curato di vegliare su tutto ciò che lascio qui. Mi farà il favore di pagare le spese del mio processo e quelle per sotterrare la donna morta oggi. Il resto sarà per i poveri». La suora volle parlare, ma potè appena balbettare qualche suono inarticolato. Tuttavia riuscì a dire: «Il signor sindaco non vuol rivedere per l'ultima volta quella poveretta?». «No», rispose Valjean; «mi cercano, e non vorrei che mi arrestassero nella sua camera. La disturberebbero.» Finiva appena di dire così, quando si udì un gran rumore su per le scale. Erano passi che salivano e la vecchia portiera che gridava, con quanto fiato aveva: «No, signor mio, vi giuro per il buon Dio che in tutta la giornata non è entrato nessuno qua dentro, e io non ho mai lasciato la porta». Un uomo rispose: «Però c'è luce nella camera». Egli riconobbe la voce di Javert. La camera era fatta in modo che la porta, aprendosi, nascondeva l'angolo del muro. Valjean spense la bugia e si mise in quell'angolo. Suor Simplice cadde in ginocchio vicino al tavolo. La porta si aprì. Entrò Javert. Si udivano vociare molti uomini nella scala, e la portiera protestare nel corridoio. La suora non alzò gli occhi. Pregava. La candela era sul caminetto e dava ben poca luce. Javert vide la suora, e si arrestò interdetto. Noi sappiamo come il fondo del carattere di Javert, il suo elemento, l'aria che respirava, fosse la venerazione di ogni autorità. Era tutto di un pezzo e non ammetteva né obiezioni né restrizioni. E per lui, beninteso, l'autorità ecclesiastica era la prima di tutte. Era religioso, superficiale e corretto su questo punto come su tutti gli altri. Ai suoi occhi un prete era qualcuno che non può sbagliare, una monaca una creatura che non pecca mai. Erano, secondo lui, anime murate per questo mondo, che mantenevano una sola porta, la quale si apriva soltanto per lasciar passare la verità. Vedendo la suora, il suo primo movimento fu di ritirarsi. Ma poiché vi era anche un altro dovere che lo tratteneva e che lo spingeva imperiosamente in senso inverso, il suo secondo movimento fu di restare, e di arrischiare almeno una domanda. Era quella suor Simplice che non aveva mai mentito in vita sua. Javert lo sapeva e la venerava particolarmente per questo. «Sorella», le chiese, «siete sola in questa camera?» Vi fu un momento terribile durante il quale la povera portiera si sentì mancare. La suora alzò gli occhi, e rispose: «Sì». «Così», riprese Javert, «scusate se insisto, perché è mio dovere: non avete veduto questa sera un uomo? È fuggito, e noi lo cerchiamo: quel Jean Valjean non l'avete veduto?» La suora rispose: «No». Mentì. Mentì due volte di seguito, una dopo l'altra senza esitare, rapidamente, come chi si sacrifica. «Scusate», disse Javert, e si ritirò con un profondo inchino. Oh buona vergine! siete ormai da molti anni fuori da questa vita! avete raggiunto nella gran luce le vostre sorelle vergini e i vostri fratelli angeli: che questa menzogna possa esservi ricompensata in paradiso! L'affermazione della suora fu per Javert qualcosa di così decisivo che non notò neppure la singolarità di quella bugia spenta proprio allora, e che fumava ancora sul tavolo. Un'ora dopo, un uomo, camminando tra gli alberi, nella nebbia, s'allontanava rapidamente da Montreuil-sur-mer lungo la strada di Parigi. Quest'uomo era Jean Valjean. È stato provato dalla testimonianza di due o tre carrettieri che lo incontrarono, che portava un involto e che era vestito di un camiciotto. Dove l'aveva preso? Non si è mai saputo. Tuttavia si sa che un vecchio operaio era morto qualche giorno prima nell'infermeria della fabbrica, lasciando soltanto la sua blusa. Forse era quella. Un'ultima parola su Fantine. Abbiamo tutti una madre: la terra. A questa madre fu resa Fantine. Il curato credette di far bene, e forse fece bene serbando più che potè, di ciò che Valjean aveva lasciato, ai poveri. Dopo tutto, di che si trattava? di un forzato e di una donna pubblica. Per questo semplificò la sepoltura di Fantine riducendola al puro necessario, che si chiama: fossa comune. Fantine fu dunque sotterrata in quella parte gratuita del cimitero che è di tutti e dove i poveri scompaiono. Fortuna che Dio sa dove ritrovare l'anima. Si calò Fantine giù nelle tenebre fra le ossa del primo venuto e subì così la promiscuità delle ceneri. Fu gettata nella fossa pubblica. La sua tomba assomigliò al suo letto. 1 Giornale realista. PARTE SECONDA Cosette LIBRO PRIMO Waterloo I. Ciò che si vede venendo da Nivelles L'anno passato (1861), una bella mattina di maggio, un viaggiatore, e precisamente colui che scrive questa storia, giungeva da Nivelles: seguiva, fra due filari di alberi, una larga strada lastricata ondeggiante su colline che si susseguivano l'una all'altra, alzando la strada e abbassandola, formando come delle onde enormi. Aveva passato Lillois e Bois Seigneur-Isaac. Scorgeva, a Ovest, il campanile di ardesia di Braïne-l'Alleud, che ha la forma di un vaso capovolto. Aveva lasciato dietro di sé un bosco su un'altura, e, all'angolo di una strada traversa, una specie di cavalletto tarlato, recante l'iscrizione: Ancienne Barrière «n. 4», e una bettola che aveva sulla facciata questa scritta: Aux quatre vents. Echabeau, café de particulier. A un mezzo quarto di lega più lontano da quella bettola, giunse in fondo a una piccola vallata in cui c'era dell'acqua che passava sotto un'arcata praticata nel terrapieno della strada. Il gruppo d'alberi, non fitto, ma verdissimo che riempiva la valle da una parte dell'argine, si sparpagliava dall'altra nei prati e se ne andava con grazia, come in disordine, verso Braïne-l'Alleud. C'era là a destra, in cima alla strada, una locanda. Si vedeva un carretto a quattro ruote davanti alla porta, un gran fascio di pertiche di luppolo, un aratro, un mucchio di sterpi secchi vicino a una siepe viva, della calce che fumava in una buca quadrata, una scala appoggiata a una vecchia tettoia a tramezzi di paglia. Una giovanetta sarchiava in un campo dove un grande manifesto giallo, probabilmente di uno spettacolo di girovaghi in qualche fiera, volava al vento. All'angolo della locanda, accanto a una pozza nella quale navigava una flottiglia di anitre, un sentiero mal lastricato si smarriva tra i cespugli. Vi entrò. Dopo un centinaio di passi, dopo aver costeggiato un muro del quindicesimo secolo, sormontato da un pignone acuto a mattoni contrastanti, si trovò davanti a una grande porta in pietra a volta, con imposte rettilinee, nel grave stile di Luigi XIV, sormontata da due medaglioni lisci. Una facciata severa dominava quella porta; un muro perpendicolare alla facciata veniva quasi a toccarla e la fiancheggiava con un brusco angolo retto. Sul posto situato davanti alla porta giacevano tre erpici, attraverso i quali vegetavano, confusamente, tutti i fiori di maggio. La porta era chiusa da due battenti decrepiti ornati di un vecchio batacchio arrugginito. Il sole era incantevole, i rami avevano quel dolce fremito di maggio che sembra venire dai nidi piuttosto che dal vento. Un coraggioso uccellino, probabilmente innamorato, cinguettava a squarciagola su un grande albero. Il passante si curvò ed esaminò, nella pietra a sinistra, una larga escavazione circolare somigliante all'alveolo di una sfera. In quel momento i battenti si aprirono e una contadina uscì. Ella vide, comprese ciò che attirava l'attenzione del viandante e disse: «È una palla francese che l'ha colpita». Quindi soggiunse: «Ciò che vedete, più in alto, nella porta, vicino a un chiodo, è il buco di un grosso proiettile. La palla di ferro non ha attraversato il legno». «Come si chiama questo luogo?», domandò il passante. «Hougomont», disse la contadina. Il passante si rizzò, fece qualche passo e andò a guardare al di là delle siepi. Scorse all'orizzonte, attraverso gli alberi, una specie di altura, e, su quell'altura, qualche cosa che, in lontananza, somigliava a un leone. Era sul campo di battaglia di Waterloo. II. Hougomont Hougomont fu un luogo funebre; il principio dell'ostacolo, la prima resistenza che incontrò a Waterloo quel grande taglialegna dell'Europa che si chiamava Napoleone; il primo nodo sotto il colpo di scure. Allora castello, ora non è più che una fattoria. Hougomont, per l'antiquario, è Hougomons. Questo maniero fu costruito da Hugo, sire di Somerel, lo stesso che dotò la sesta cappellania dell'Abbazia di Villers. Il passante spinse la porta, urtò col gomito una vecchia vettura che era sotto l'atrio, ed entrò nella corte. La prima cosa che lo colpì in quel cortile, fu una porta del sedicesimo secolo che vi simula un'arcata, essendo tutto caduto all'intorno. Spesso l'aspetto monumentale nasce dalle rovine. Vicino all'arco si apre in un muro un'altra porta del tempo di Enrico iv, che lascia vedere gli alberi di un frutteto. A fianco di questa porta una buca da letame, delle vanghe, dei badili, qualche carriola, un vecchio pozzo con la sua pietra e il suo arganello in ferro, un puledro che salta, un tacchino che fa la ruota, una cappella: ecco la corte la cui conquista fu un sogno per Napoleone. Quell'angolo di terra gli avrebbe, forse, dato il mondo, se avesse potuto prenderlo. Alcune galline vi sparpagliano la polvere col becco. Si ode un brontolio; è un grosso cane che mostra i denti e rimpiazza gli inglesi. Furono ammirevoli gli inglesi lì: le quattro compagnie delle guardie di Cooke tennero testa per ben sette ore all'accanimento di un'armata. Hougomont, veduto sulla carta in piano geometrico, edifici e cintati compresi, presenta una specie di rettangolo irregolare con un angolo irregolare. È in questo angolo che è situata la porta meridionale, custodita da quel muro che le cade sopra a piombo. Hougomont ha due porte; la porta meridionale, quella del castello e la porta settentrionale, quella della fattoria. Napoleone mandò contro Hougomont suo fratello Gerolamo; le divisioni Guilleminot, Fay e Bachelu vi si scontrarono; quasi tutto il corpo di Reille vi fu impiegato e vi si arenò; le palle di Kellermann si consumarono su quell'eroica ala di muro. La brigata Baudoin non fu di troppo per forzare Hougomont al Nord e la brigata Soye non potè che attaccarlo al Sud, senza prenderlo. Gli edifici della fattoria circondano la corte a sud. Un pezzo della porta nord, rotta dai francesi, pende dal muro. Sono quattro assi inchiodate su due traversine, in cui si distinguono gli sfregi dell'attacco. La porta settentrionale, sfondata dai francesi, e alla quale hanno messo una pezza per rimpiazzare l'intelaiatura sospesa al muro, si apre in fondo al cortile; è tagliata quadrata nel muro, di pietra al basso e di mattoni in alto, che chiude il cortile a nord. È un semplice portone da carri come ve ne sono tanti in tutte la masserie, due larghi battenti fatti di legno ordinario che si aprono sui prati. La disputa di questa entrata fu famosa. Per lungo tempo si videro sul regolo della porta ogni sorta di impronte di mani insanguinate. E là che Baudoin fu ucciso. L'uragano del combattimento è ancora in questa corte: l'orrore è visibile; la confusione della mischia vi si è pietrificata; tutto ciò vive; tutto ciò muore; era ieri: le mura agonizzano, le pietre cadono; le brecce gridano; le buche sono piaghe; gli alberi curvi e frementi sembrano fare sforzi per fuggire. Nel 1815, questa corte era meglio fortificata di oggi. Edifici, poi atterrati, vi formavano sporgenze, angoli e gomiti a squadra. Gli inglesi vi si erano barricati; i francesi vi penetrarono, ma non poterono rimanervi. A fianco della cappella un'ala del castello, il solo avanzo che rimanga del maniero di Hougomont, si staglia distrutta, si potrebbe dire sventrata. Il castello servì da torrione, la cappella da fortezza. Vi si fece uno sterminio. I francesi archibugiati da tutte le parti, dietro ai muri, dall'alto dei granai, dal fondo delle cantine, da tutte le aperture, da tutti gli spiragli, da tutte le fessure, portarono fascine e appiccarono fuoco ai muri e agli uomini: la mitraglia ebbe per risposta l'incendio. Si intravedono, nell'ala rovinata, attraverso finestre munite di sbarre di ferro, le camere smantellate di una casa in mattoni; le guardie inglesi erano nascoste in quelle camere: la spirale delle scale, screpolate dal pianterreno al soffitto, appare come l'interno di una conchiglia spezzata. La scala era a due piani; gli inglesi assediati nella scala, pigiati sugli scalini superiori, avevano tagliato gli inferiori: delle larghe lastre di pietra turchina che formano un mucchio fra le ortiche. Una decina di scalini sono ancora attaccati al muro; sul primo è intagliata la figura di un tridente. Quegli scalini inaccessibili sono solidi nelle loro nicchie. Tutto il resto somiglia a una mascella sdentata. Vi sono due vecchi alberi: uno è morto, l'altro è ferito al piede, e rinverdisce in aprile. Dopo il 1815 si è messo a germogliare attraverso la scala. Nella cappella avvenne un massacro. Ora, ridivenuta calma, è strana. Non vi si è più celebrata la messa dall'epoca della carneficina. Del resto, l'altare c'è ancora, un altare in legno greggio addossato a un fondo di pietra rozza. Quattro muri intonacati a calce, una porta di fronte all'altare, due piccole finestre armate, sulla porta un grande crocefisso di legno, sotto al crocefisso un pertugio quadrato turato da un fascio di fieno, a terra, in un angolo, una vecchia invetriata tutta rotta: ecco la cappella. Vicino all'altare è inchiodata una statua in legno di Sant'Anna, del quindicesimo secolo; la testa del bambin Gesù è stata portata via da un'archibugiata. I francesi, padroni un momento della cappella, poi scacciati, l'hanno incendiata. Le fiamme hanno riempito quel tugurio; divenne una fornace; la porta bruciò, il soffitto bruciò, il Cristo in legno non bruciò. Il fuoco gli ha roso i piedi, dei quali non si vedono più che i moncherini anneriti, poi si è arrestato. Un miracolo, a sentire la gente del paese. Il bambino Gesù decapitato non è stato tanto fortunato quanto il Cristo. I muri sono coperti di iscrizioni. Vicino ai piedi del Cristo si legge questo nome: Henquinez. Poi questi altri: Conde de Rio Maior, Marqués y marquesa de Almagro (Habana). Vi sono nomi francesi con punti esclamativi; segno di collera. Nel 1849 rimbiancarono il muro. Le nazioni vi si insultavano. È alla porta di questa cappella che fu raccolto un cadavere che teneva una scure in mano. Quel cadavere era il sottotenente Legros. Si esce dalla cappella, e a sinistra si vede un pozzo. Ve ne sono due in quella corte. Si domanda: «Perché non c'è secchio né carrucola in questo?». «Perché non vi si attinge più acqua.» «E perché non se ne attinge più?» «Perché è pieno di scheletri.» L'ultimo che attinse acqua a quel pozzo si chiamava Guillaume Van Kylsom. Era un contadino che abitava a Hougomont, e faceva il giardiniere. Il 18 giugno 1815, la sua famiglia scappò e andò a nascondersi nei boschi. La foresta attorno all'Abbazia di Villers ospitò per parecchi giorni e parecchie notti tutte quelle disgraziate popolazioni disperse. Ancora oggi certe vestigia riconoscibili, come vecchi tronchi d'albero bruciati, segnano il posto di quei poveri bivacchi tremanti in fondo ai macchioni. Guillaume Van Kylsom rimase a Hougomont «per custodire il castello», e si nascose nella cantina. Gli inglesi lo scoprirono. Lo strapparono dal suo nascondiglio, e a piattonate i combattenti si fecero servire da quell'uomo spaventato. Avevano sete e quel Guillaume portava loro da bere: attinse acqua a quel pozzo. Molti bevvero là il loro ultimo sorso. Quel pozzo, a cui bevvero tanti morti, doveva morire. Dopo l'azione, si ebbe una gran premura di seppellire i cadaveri. La morte ha un modo tutto suo di molestare la vittoria, e fece seguire la gloria dalla peste. Il tifo è un ausiliario del trionfo. Quel pozzo era profondo, e se ne fece un sepolcro. Vi si gettarono trecento morti. Forse con troppa fretta. Erano proprio tutti morti? La leggenda dice di no: sembra che la notte dopo il seppellimento si udissero uscire dal pozzo delle deboli voci che chiamavano. Quel pozzo è isolato in mezzo alla corte. Tre muri, metà mattoni e metà pietre, ripiegati come le foglie di un paravento, e simulanti una torretta quadrata, lo circondano da tre lati. Il quarto è aperto. È da quella parte che attingevano l'acqua. Il muro di fondo ha una specie di finestrino tondeggiante informe, forse un buco di obice. Questa torretta aveva un soffitto di cui non rimangono che le travi. L'armatura di sostegno del muro a destra disegna una croce. Affacciandovisi, l'occhio si perde in un profondo cilindro di mattoni, pieno di tenebre. Tutto intorno al pozzo, la parte inferiore del muro sparisce nelle ortiche. Questo pozzo non ha per facciata la larga lastra turchina che serve di tavoliere a tutti i pozzi del Belgio. La lastra turchina è rimpiazzata da una sbarra alla quale si appoggiano cinque o sei deformi pezzi di legno nodosi e stecchiti che somigliano a lunghe ossa. Non ha più né secchio, né catena, né carrucola; ma ha ancora la catinella di pietra che serviva da risciacquatoio. L'acqua piovana vi si raccoglie, e di quando in quando un uccello delle foreste vicine viene a dissetarsi e fugge. Una casa in quella rovina, la casa della fattoria, è ancora abitata. La porta di quella casa dà sulla corte. A lato di una bella decorazione di serratura gotica c'è su quella porta un'impugnatura di ferro a trifoglio, posta di sbieco. Nel momento in cui il luogotenente Wilda afferrava quell'impugnatura per rifugiarsi nella fattoria, uno zappatore francese gli mozzava la mano con un colpo di scure. La famiglia che abita la casa ha per nonno l'antico giardiniere Van Kylsom, morto molto tempo dopo. Una donna dai capelli grigi mi disse: «Ero là. Avevo tre anni. Mia sorella, maggiore di me, aveva paura e piangeva. Ci portarono nei boschi. Ero nelle braccia di mia madre; si appoggiava l'orecchio a terra per ascoltare. Io imitavo il cannone e facevo bum, bum». Una porta della corte a sinistra, l'abbiamo detto, dà sul frutteto. Il frutteto è terribile. È diviso in tre parti, e si potrebbe quasi dire in tre atti. La prima parte consiste in un giardino, la seconda nel frutteto vero e proprio, la terza in un bosco. Queste tre parti hanno una cinta comune; dalla parte dell'entrata, le costruzioni del castello e della fattoria, a sinistra una siepe, a diritta e in fondo un muro. Il muro a destra è in mattoni, quello di fondo è in pietra. Dapprima, si entra nel giardino. E in salita, piantato a ribes, ingombro di vegetazioni selvatiche, chiuso da uno sterramento monumentale in pietra viva ornato di balaustre a doppia entasi. Era un giardino signorile in quel primo stile francese che ha preceduto Lenôtre: oggi è in rovina. I pilastri sono sormontati da globi che sembrano palle da cannone in pietra. Si contano ancora quarantadue balaustre in piedi; le altre sono coricate nell'erba. Quasi tutte hanno delle scalfitture di moschetteria. Una colonna spezzata è piegata sulle rovine come una gamba rotta. In questo giardino, più basso dell'orto, sei soldati del primo fanteria leggera, che erano entrati e non potevano più uscire, presi e attorniati come orsi nella loro tana, accettarono il combattimento con due compagnie dell'Hannover, una delle quali armata di carabine. Gli hannoveriani costeggiavano le balaustre e tiravano dall'alto. Essi rispondevano dal basso, sei contro duecento, intrepidi, senz'altro riparo che i ribes. Impiegarono un quarto d'ora a morire. Si sale qualche scalino, e dal giardino si passa nel frutteto propriamente detto. Là, in quei pochi metri quadrati, millecinquecento uomini caddero in meno d'un'ora. Il muro sembra pronto a ricominciare la battaglia. I trentotto mortai piantati dagli inglesi ad altezze irregolari vi sono ancora. Davanti al sedicesimo vi sono due tombe inglesi in granito. Non vi sono feritoie che al muro sud; l'attacco principale veniva da là. Questo muro è nascosto dall'esterno da una grande siepe viva; i francesi arrivarono, credendo di aver a che fare con la siepe, la saltarono, e trovarono il muro, ostacolo e imboscata, le guardie inglesi dietro, le trentotto feritoie esplodenti contemporaneamente, un uragano di mitraglia e di palle; e la brigata Soye vi si infranse, Waterloo cominciò così. Nonostante questo il frutteto fu preso. I francesi, non avendo scale, si arrampicarono con le unghie. Si batterono corpo a corpo sugli alberi. Tutta quell'erba è stata bagnata di sangue. Un battaglione di Nassau, settecento uomini, fu fulminato là. All'esterno il muro, contro il quale furono puntate le due batterie di Kellermann, è crivellato dalla mitraglia. Questo orto è sensibile come qualunque altro al mese di maggio. Ha i suoi bottoni d'oro e le sue margheritine; l'erba vi cresce alta; i cavalli da tiro vi pascolano; corde di crine, sulle quali si stende la biancheria, sono tese fra un albero e l'altro e fanno abbassare la testa ai passanti; si cammina in quel terreno incolto e il piede affonda nei buchi delle talpe. In mezzo all'erba si nota un tronco sradicato, atterrato, verdeggiante. Il maggiore Blackman vi si è appoggiato per spirare. Sotto un grande albero vicino è caduto il generale tedesco Duplat, di famiglia francese rifugiata alla revoca dell'editto di Nantes. Lì vicino si curva un vecchio melo malato, fasciato da una benda di paglia e di creta. Quasi tutti i meli cadono per vetustà. Non ve n'è uno senza la sua palla di moschetto. Gli scheletri di alberi morti abbondano nell'orto. I corvi volano fra i rami; in fondo c'è un bosco pieno di violette. Baudoin ucciso, Foy ferito, l'incendio, il massacro, la carneficina, un ruscello di sangue inglese, tedesco e francese, furiosamente mescolato, un pozzo colmo di cadaveri; il reggimento di Nassau e il reggimento di Brunswick distrutti, Duplat ucciso, Blackman ucciso, le guardie inglesi mutilate, venti battaglioni francesi, su quaranta del corpo di Reille, decimati, tremila uomini in questa sola stamberga di Hougomont, sciabolati, tagliati a pezzi, sgozzati, fucilati, bruciati, e tutto ciò perché oggi un contadino dica a un viaggiatore: «Signore, datemi tre franchi; se lo desiderate, vi spiegherò le cose a Waterloo!». III. 18 giugno 1815 Torniamo indietro, (è un diritto del narratore) all'anno 1815, e anche un po' prima dell'epoca in cui comincia l'azione raccontata nella prima parte di questo libro. Se non fosse piovuto nella notte dal 16 al 17 giugno 1815, l'avvenire d'Europa sarebbe mutato; alcune gocce d'acqua di più o di meno hanno fatto piegare Napoleone. Perché Waterloo fosse l'epilogo di Austerlitz, la Provvidenza non ha avuto bisogno che di un po' di pioggia, e una nube, traversando il cielo, è bastata per far crollare un mondo. La battaglia di Waterloo non ha potuto incominciare che alle undici e mezzo, e questo ha dato a Blücher il tempo di giungere. Perché?... Perché la terra era bagnata. Si dovette aspettare che il terreno si rassodasse perché l'artiglieria potesse manovrare. Napoleone era ufficiale d'artiglieria e ne pagava le decime. Tutti i suoi piani di battaglia erano fatti per i proiettili. Far convergere l'artiglieria sopra un dato punto, ecco la chiave della sua vittoria. Egli trattava la strategia del generale nemico come un cittadella, la batteva in breccia; opprimeva il punto debole con la mitraglia; annodava e snodava le battaglie con il cannone. V'era del tiro nel suo genio. Sfondare i quadrati, polverizzare i reggimenti, rompere le linee, tritare e sperdere le masse, tutto per lui stava lì: battere, battere sempre, e affidare questo incarico al cannone. Metodo spaventoso, e che, unito al genio, ha reso invincibile per quindici anni quel cupo atleta del pugilato della guerra. Il 18 giugno 1815 contava specialmente sull'artiglieria, tanto più che la sapeva numerosa. Wellington non aveva che centocinquantanove bocche da fuoco; Napoleone ne aveva duecentoquaranta. Supponete la terra soda; l'artiglieria, potendo muoversi, avrebbe incominciato l'azione alle sei del mattino. La battaglia sarebbe stata guadagnata e finita alle due, tre ore prima dell'intervento prussiano. Quanta parte di colpa ha Napoleone nella perdita di questa battaglia?... Il naufragio è imputabile al pilota?... La decadenza fisica evidente di Napoleone si univa a quell'epoca a un certo calo interiore? I vent'anni di guerra avevano consumato la lama al pari del fodero, l'anima come il corpo? Il veterano si faceva fastidiosamente sentire nel capitano?... In una parola, quel genio, come molti storici considerevoli l'hanno creduto, si eclissava?... Diventava frenetico per nascondere a se stesso il proprio indebolimento? Cominciava a oscillare sotto lo smarrimento di un soffio di avventura? Diventava, cosa grave in un generale, incosciente del pericolo? In quella classe dei grandi uomini materiali che si possono chiamare i giganti dell'azione, c'è un'età per la miopia del genio? La vecchiaia non ha presa sui geni dell'ideale; per i Dante, per i Michelangelo, invecchiare è progredire; per gli Annibale, per i Bonaparte è forse decrescere? Napoleone aveva forse perduto il senso retto della vittoria? Era giunto a tal punto da non riconoscere più lo scoglio, da non indovinare più l'agguato, da non discernere più l'orlo degli abissi? Mancava della previsione delle catastrofi? Lui che un tempo conosceva tutte le strade del trionfo e che dall'alto del suo carro luminoso le indicava con dito sovrano, aveva ora quello stordimento sinistro di condurre a precipizio il suo tumultuoso tiro di legioni? Era affetto, a quarantasei anni, da una pazzia suprema? Quel titanico cocchiere del destino non era più che un immenso rompicollo? Noi non lo pensiamo. Il suo piano di battaglia era, per riconoscimento unanime, un capolavoro. Muovere diritto al centro della linea alleata, sfondarla, tagliarla in due, spingere la metà britannica su Hall e la metà prussiana su Tengres, fare di Wellington e di Blücher due pezzi, prendere Mont-Saint-Jean, impossessarsi di Bruxelles; gettare il tedesco nel Reno, l'inglese nel mare. Tutto ciò, per Napoleone, doveva decidersi in quella battaglia. In seguito si sarebbe visto. Non c'è bisogno di dire che non pretendiamo di far qui la storia di Waterloo; una delle scene generatrici del dramma che raccontiamo si riattacca a questa battaglia; ma tale storia è stata fatta e scritta magistralmente, da un suo punto di vista, da Napoleone, e dall'altro punto di vista da Charras. In quanto a noi, lasciamo i due storici alle prese fra loro; noi non siamo che un testimone lontano, un passante per la pianura, un cercatore curvo su quella terra indurita di carne umana che forse dà alle apparenze importanza di realtà; noi non abbiamo il diritto di far fronte, in nome della scienza, a un insieme di fatti in cui v'è senza dubbio del miraggio, noi non abbiamo né la pratica militare né la competenza strategica che autorizzano un sistema; secondo noi, una concatenazione del caso domina a Waterloo i due capitani: e quando si tratta del destino, di questo misterioso imputato, giudichiamo come il popolo, il giudice ingenuo. IV. A Coloro che vogliono figurarsi nettamente la battaglia di Waterloo non hanno che da tracciare sul terreno, col pensiero, un'A maiuscola. La gamba sinistra della A è la strada di Nivelles, la gamba destra è la strada di Genappe, la corda della A è la strada incassata tra Ohain e Braïne-l'Alleud, il vertice è Mont-Saint-Jean; là è Wellington; la punta sinistra inferiore è Hougomont, dove si trova Reille con Gerolamo Bonaparte; la punta destra inferiore è Belle-Alliance: e qui c'è Napoleone. Un po' al disotto del punto in cui la corda della A incontra e taglia l'asta diritta, v'è la Haie-Sainte. In mezzo a quella corda v'è il punto preciso in cui fu detta l'ultima parola della battaglia. È là che hanno posto il leone, simbolo involontario del supremo eroismo della guardia imperiale. Il triangolo compreso alla sommità della A fra le due aste e il limite, è il poggio di Mont-Saint-Jean. La contesa di quel poggio fu tutta la battaglia. Le ali delle due armate si stendevano a destra e a sinistra delle due vie di Genappe e di Nivelles; d'Erlon facendo fronte a Piéton, Reille di faccia a Hill. Dietro la punta della A, dietro il poggio di Saint-Jean c'è la foresta di Soignes. In quanto alla pianura per se stessa, si figuri un vasto terreno ondeggiante; ogni piega domina quella che la segue, e tutte le ondulazioni salgono verso Mont-Saint-Jean, arrestandosi alla foresta. Due truppe nemiche sopra un campo di battaglia somigliano a due lottatori. L'uno cerca di far cadere l'altro. Si attaccano a tutto; un cespuglio è un punto d'appoggio; un angolo di muro è uno spalleggiamento; in mancanza di una bicocca a cui addossarsi, un reggimento indietreggia; un abbassamento del piano, un movimento del terreno, un sentiero di traverso provvidenziale, un bosco, un burrone, possono arrestare il tallone di quel colosso che si chiama un'armata e impedirgli di indietreggiare. Chi esce dal campo è battuto. Da ciò deriva, per il capo responsabile, la necessità di esaminare il più piccolo gruppo di alberi e di accertarsi del minimo rilievo. I due generali avevano attentamente studiato la piana di Mont-Saint-Jean, detto oggi pianura di Waterloo. Fin dall'anno precedente, Wellington, con previdente sagacia, l'aveva esaminata per il caso di una battaglia. In quel terreno, per quel duello, il 18 giugno, Wellington aveva la parte buona, Napoleone la cattiva. L'armata inglese era in alto, quella francese in basso. Pretendere di descrivere ora l'aspetto di Napoleone, a cavallo, con la lente in mano, sull'altura di Rossomme, all'alba del 18 giugno 1815, sarebbe troppo. Prima che lo si mostri, tutto il mondo l'ha veduto. Quel profilo calmo sotto il cappellino della scuola di Brienne, quell'uniforme verde, con i rovesci bianchi che nascondono la placca, il cappotto che nasconde le spalline, l'angolo del cordone rosso sotto il panciotto, i calzoni di pelle, il cavallo bianco con la gualdrappa di velluto porpora avente ai lati le N coronate e le aquile, gli stivali alla scudiera sulle calze di seta, gli speroni d'argento, la spada di Marengo, tutta questa figura dell'ultimo Cesare è ritta davanti alle menti, acclamata dagli uni, severamente considerata dagli altri. Questa figura è stata per lungo tempo tutta nella luce; lo doveva a quel certo alone leggendario che la maggior parte degli eroi sviluppano e che vela sempre più o meno lungamente la verità, ma oggi la storia e la luce si rifanno. Questa luce, cioè la storia, è spietata; essa ha questo di strano e di divino, e cioè che quantunque sia luce, e precisamente perché è luce, mette spesso dell'ombra là dove si vedono raggi; dello stesso uomo fa due fantasmi differenti, e l'uno attacca l'altro, e ne fa giustizia, e le tenebre del despota lottano con lo splendere del capitano. Da qui, una misura più vera nell'apprezzamento definitivo dei popoli. Babilonia violata diminuisce Alessandro; Roma incatenata diminuisce Cesare; Gerusalemme uccisa diminuisce Tito. La tirannia segue il tiranno. È una sventura per un uomo lasciare dietro di sé dell'ombra che ha la forma sua. V. Il «quid obscurum» delle battaglie La prima fase di questa battaglia è conosciuta da tutti; principio turbato, incerto, esitante, minaccioso per le due armate, ma per gli inglesi più ancora che per i francesi. Era piovuto tutta la notte; la terra era sprofondata per la pioggia dirotta; l'acqua si era raccolta qua e là nelle cavità della pianura come in catini: in certi punti gli equipaggi dei convogli ne avevano sino all'assale; i sottopancia dei cavalli sgocciolavano di fango liquido; se i grani e la segale atterrati da quella folla di carri in marcia non avessero colmate le rotaie e fatto letto sotto le ruote, ogni movimento, specialmente nelle vallate dalla parte di Papelotte, sarebbe stato impossibile. La faccenda incominciò tardi; Napoleone, lo abbiamo spiegato, aveva l'abitudine di tenere tutta l'artiglieria in mano sua, come una pistola, mirando ora un punto, ora un altro della battaglia, e aveva voluto aspettare che le batterie pronte potessero correre e galoppare liberamente; bisognava perciò che comparisse il sole ad asciugare il suolo. Ma il sole non comparve. Non era più il convegno di Austerlitz. Quando fu tirato il primo colpo di cannone, il generale inglese Colville guardò l'orologio e constatò che erano le undici e trentacinque minuti. L'azione si impegnò con impeto, con maggior impeto, forse, di quello che l'imperatore avrebbe voluto, dall'ala sinistra francese su Hougomont. Nello stesso tempo Napoleone attaccò il centro precipitando la brigata Quiot sulla Haie-Sainte e Ney spinse l'ala destra contro l'ala sinistra inglese, che si appoggiava su Papelotte. L'azione su Hougomont era una simulazione: attirare Wellington, costringerlo a piegare a sinistra, questo era il piano. Questo piano sarebbe riuscito se le quattro compagnie delle guardie inglesi e i valorosi belgi della divisione Perponcher non avessero solidamente conservata la posizione, e Wellington, invece di aggrappatisi, non si fosse limitato a inviarvi come tutto rinforzo quattro compagnie di guardie e un battaglione di Brunswick. L'attacco dell'ala destra francese su Papelotte era a fondo; rovesciare la sinistra inglese, tagliare la strada di Bruxelles, sbarrare il passaggio ai prussiani avanzanti, forzare Mont-Saint-Jean, respingere Wellington su Hougomont, di là su Braïne-l'Alleud, di là su Hall, niente di più preciso. Eccettuato qualche incidente, questo attacco riuscì, Papelotte fu presa; la Haie-Sainte fu tolta. Particolare notevole. Nella fanteria inglese e particolarmente nella brigata di Kempt, vi erano parecchie reclute. Quei giovani soldati furono valorosi davanti ai nostri temibili fantaccini e nonostante l'inesperienza se la cavarono da intrepidi; e, specialmente, resero un eccellente servizio ai tiratori: il soldato tiratore, un po' abbandonato a sé, diventa per così dire il proprio generale; quelle reclute mostrarono qualcosa della prontezza e della furia francese. Quella fanteria novizia ebbe dello spirito. Ciò spiacque a Wellington. Dopo la presa dell'Haie-Sainte, la battaglia vacillò. Vi è in questa giornata, da mezzogiorno alle quattro, un intervallo oscuro: il centro di questa battaglia è quasi indistinto e partecipa del cupo della mischia. Venne il crepuscolo. Si scorsero vaste fluttuazioni in quel nebbione, un miraggio vertiginoso, l'armamentario di guerra di allora, oggi quasi sconosciuto, i colbacks a fiamma, i sabretaches fluttuanti, gli attrezzi di cuoio incrociati, le giberne a granate, i dolmans degli ussari, gli stivali rossi a mille pieghe, i pesanti shakos inghirlandati di trecce, la fanteria quasi nera di Brunswick mescolata alla fanteria scarlatta d'Inghilterra, i soldati inglesi con le spalline bianche circolari, i cavalleggeri dell'Hannover col loro elmo di cuoio oblungo a bende di rame e a criniere di crine rosso, gli scozzesi dai ginocchi nudi e dai mantelli a quadri, le grandi uose bianche dei nostri granatieri; quadri, non delle linee strategiche; ciò che abbisogna a Salvator Rosa, non ciò che serve a Gribeauval1. Una certa quantità di tempesta si mescola sempre a una battaglia. Quid obscurum, quid divinum. In queste confusioni ogni storico traccia un po' le linee come gli piace meglio. Qualunque sia la combinazione dei generali, l'urto delle masse armate ha riflussi incalcolabili; nell'azione i due piani dei due capi entrano l'uno nell'altro e si deformano l'uno con l'altro. La linea di battaglia fluttua e serpeggia come un filo; le strisce di sangue scorrono illogicamente, le fronti delle armate ondeggiano, i reggimenti entrando o uscendo formano capi o golfi, tutti quegli scogli si muovono continuamente; dov'era la fanteria, arriva l'artiglieria; dov'era l'artiglieria accorre la cavalleria, i battaglioni sono vampe di fumo. C'era qualche cosa, cercate; è scomparso; gli spazi scoperti cambiano; le onde cupe avanzano e indietreggiano, una specie di vento sepolcrale spinge, respinge, gonfia e disperde quelle tragiche moltitudini. Che cosa è una mischia? Un'oscillazione. L'immobilizzazione di un piano matematico esprime un minuto, non una giornata. Per dipingere una battaglia ci vogliono quei pittori potenti che hanno del caos nel pennello; Rembrandt vale meglio di Vardeermeulen2. Vardeermeulen, esatto a mezzogiorno, mente alle tre. La geometria inganna; soltanto l'uragano è vero. È ciò che dà a Folard il diritto di contraddire Polybe. Aggiungiamo che c'è sempre un certo momento in cui la battaglia degenera in combattimento, particolareggia, o si perde in innumerevoli fatti minuti che, per servirci dell'espressione di Napoleone stesso, appartengono più alla biografia dei reggimenti che alla storia dell'armata. Lo storico, in questo caso ha il diritto evidente di riassumere. Egli non può che afferrare i contorni principali della lotta, e non è dato ad alcun narratore, per quanto coscienzioso sia, di rendere assolutamente la forma di quella nube orribile che si chiama una battaglia. Questo che è vero per tutti i grandi scontri armati, è particolarmente vero per Waterloo. Tuttavia, nel pomeriggio, in un certo momento, la battaglia si determinò. VI. Le quattro del pomeriggio Verso le quattro, la situazione dell'armata inglese era grave. Il principe d'Orange comandava il centro, Hill l'ala destra, Picton l'ala sinistra. Il principe d'Orange, smarrito e intrepido, gridava ai belga-olandesi: «Nassau! Brunswick!... Mai indietro!». Hill, indebolito, si era appoggiato a Wellington, Picton era morto. Nello stesso momento in cui gli inglesi avevano portato via ai francesi la bandiera del 105° di linea, i francesi avevano ucciso agli inglesi il generale Picton con una palla attraverso il capo. Per Wellington, la battaglia aveva due punti di appoggio, Hougomont e la Haie-Sainte; Hougomont resisteva ancora, ma bruciava; la Haie-Sainte era presa; del battaglione tedesco che la difendeva, soltanto quarantadue uomini sopravvivevano; tutti gli ufficiali, meno cinque, erano morti o prigionieri. Tremila combattenti si erano massacrati in quel granaio. Un sergente delle guardie inglesi, il primo lottatore d'Inghilterra, reputato invulnerabile dai suoi compagni, vi era rimasto ucciso da un tamburino francese. Baring era sloggiato, Alten sciabolato. Parecchie bandiere erano perdute, fra le quali una della divisione Alten, e una del battaglione di Lunebourg portata da un principe della famiglia Deux-Ponts. Gli scozzesi grigi non esistevano più; i grossi dragoni di Ponsomby erano finiti a colpi di scure. Questa valorosa cavalleria aveva piegato sotto i lancieri di Bro e sotto i corazzieri di Travers; di milleduecento cavalli ne rimanevano seicento; dei tre luogotenenti colonnelli, due erano a terra, Hamilton ferito, Mater ucciso, Ponsomby era caduto, bucato da sette colpi di lancia. Gordon era morto. Marsh pure. Due divisioni, la quinta e la sesta, erano distrutte. Hougomont intaccato, la Haie-Sainte presa, non c'era più che un nodo, il centro. Questo nodo resisteva sempre, Wellington lo rinforzò. Vi chiamò Hill, che era a Merle-Bra'ine, vi chiamò Chasse che era a Braì'ne-l'Alleud. Il centro dell'armata inglese, su una linea un po' rientrante, molto fitto e molto compatto, era in una buonissima posizione. Occupava il poggio di Mont-Saint-Jean, avendo dietro di sé il villaggio, e davanti la discesa, allora piuttosto ripida. Si appoggiava a quella forte casa in pietra che, a quell'epoca, era proprietà demaniale di Nivelles e che segna la intersezione delle strade, fabbricato del sedicesimo secolo così robusto che le palle vi rimbalzavano senza sfregiarlo. Tutt'attorno al poggio, gli inglesi avevano tagliato qua e là delle siepi, fatto dei vani nei biancospini, messo gole di cannone fra due rami, fortificato i cespugli. La loro artiglieria stava nascosta dietro le macchie. Questo lavoro punico, incontestabilmente autorizzato dalla guerra che ammette gli agguati, era così ben fatto che Haxo, inviato dall'imperatore per una ricognizione delle batterie nemiche, non aveva veduto nulla, ed era ritornato a dire a Napoleone che non c'era ostacolo, tranne le due barricate sbarranti le vie di Nivelles e di Genappe. Era il momento in cui le messi sono alte; sulla cima del poggio, un battaglione della brigata Kempt, il 95°, armato di carabine, era coricato tra le spighe. Assicurato così e ben guardato, il centro dell'armata anglo-olandese era in buona posizione. Il pericolo di questa posizione era la foresta di Soignes, allora obliqua al campo di battaglia e tagliata dagli stagni di Groenendael e di Boitsfort. Un'armata non avrebbe potuto indietreggiare senza dissolversi; i reggimenti vi si sarebbero disgregati subito. L'artiglieria si sarebbe perduta nei pantani. La ritirata in quel luogo, secondo l'opinione di parecchi uomini del mestiere, contestata da altri, è vero, sarebbe stata un si salvi chi può. Wellington aggiunse a quel centro una brigata di Chasse, tolta all'ala destra, e una brigata di Wincke, tolta all'ala sinistra, più la divisione Clinton. Ai suoi inglesi, ai reggimenti di Halkett, alla brigata di Mitchell, alle guardie di Maitland, egli diede, come spalla e contrafforte, la fanteria di Brunswick, il contingente di Nassau, gli hannoveriani di Kielmansegge e i tedeschi di Ompteda. Ciò gli mise sottomano ventisei battaglioni. L'ala destra, come disse Charras, fu ripiegata dietro il centro. Una batteria enorme era nascosta da sacchi di terra nel luogo dov'è oggi quello che si chiama «il museo di Waterloo». Wellington aveva inoltre nella curva del terreno i dragoni-guardie di Somerset, millequattrocento cavalli. Era l'altra metà di quella cavalleria inglese, così giustamente celebre. Distrutto Ponsomby, rimaneva Somerset. La batteria che, una volta terminata, sarebbe stata quasi un fortino, era disposta dietro un muro di giardino bassissimo, ricoperto in fretta da una camicia di sacchi di sabbia e da un terrapieno. Quell'opera non era finita; non avevano avuto tempo di cintarla con una palizzata. Wellington, inquieto, ma impassibile, era a cavallo, e vi rimase tutta la giornata, sempre nella stessa posizione, un po' prima del vecchio mulino di Mont-Saint-Jean, che esiste ancora, sotto un olmo che un inglese, poi, vandalo entusiasta, ha comprato per duecento lire, segato e portato via. Wellington, lì, fu freddamente eroico. I proiettili piovevano. L'aiutante di campo Gordon gli era caduto a fianco. Lord Hill, mostrandogli un obice che scoppiava, gli disse: «Mylord, quali sono le vostre istruzioni, e quali ordini ci lasciate, se vi fate ammazzare?». «Di fare come me», rispose Wellington. A Clinton egli disse laconicamente: «Conservare la posizione fino all'ultimo uomo». Evidentemente la giornata si metteva male. Wellington gridava ai suoi antichi compagni di Talavera, di Vittoria e di Salamanca: «Boys! Forse qualcuno può pensare a qualche vigliaccheria? Pensate alla vecchia Inghilterra!». Verso le quattro, la linea inglese si mosse indietreggiando. A un tratto non si videro più sulla cresta del poggio che l'artiglieria e i tiratori, il resto disparve; i reggimenti, scacciati dagli obici e dai proiettili francesi, si ripiegarono nel fondo che taglia ancor oggi il sentiero di servizio della fattoria di Mont-Saint-Jean; si fece un movimento retrogrado, il fronte di battaglia inglese si nascose, Wellington indietreggiò. «Comincia la ritirata!», gridò Napoleone. VII. Napoleone di buonumore Sebbene malato e scomodo a cavallo per un piccolo dolore, l'imperatore non era mai stato di buonumore come quel giorno. Dal mattino, la sua impenetrabilità sorrideva. Il 18 giugno 1815, quell'anima profonda, mascherata di marmo, splendeva ciecamente. L'uomo che era stato cupo ad Austerlitz fu gaio a Waterloo. I grandi predestinati presentano di questi controsensi. Le nostre gioie non sono che ombra. Il supremo sorriso è di Dio. Ridet Caesar, Pompeius flebit3, dicevano i legionari della legione sterminatrice. Pompeo questa volta non doveva piangere, ma è certo che Cesare rideva. Fin dalla vigilia, la notte, all'una, esplorando a cavallo, sotto l'uragano e sotto la pioggia, con Bertrand, le colline delle vicinanze di Rossomme, soddisfatto di vedere la lunga linea dei fuochi inglesi illuminare tutto l'orizzonte da Frischemont a Braïne-l'Alleud, gli era sembrato che il destino, segnato da lui a giorno fisso sul campo di Waterloo, fosse esatto; aveva fermato il cavallo ed era rimasto per qualche tempo immobile, guardando i lampi, ascoltando il tuono; e si era udito quel fatalista gettare nell'ombra questa parola misteriosa: «Siamo d'accordo». Napoleone s'ingannava. Non erano più d'accordo. Non aveva dormito un minuto; tutti gli istanti di quella notte erano stati segnati da una gioia per lui. Aveva percorso tutta la linea delle sentinelle, fermandosi qua e là per parlare alle scolte. Alle due e mezzo, vicino al bosco di Hougomont, aveva sentito il passo di una colonna in marcia; per un momento aveva creduto alla ritirata di Wellington. Aveva detto a Bertrand: «Questa è la retroguardia inglese che si muove per levare le tende. Farò prigionieri i seimila inglesi sbarcati a Ostenda». Parlava con espansione; aveva ritrovato la vena dello sbarco del primo marzo, quando mostrava al grande maresciallo il contadino entusiasta del golfo Juan, esclamando: «Ebbene, Bertrand, abbiamo già un rinforzo!». La notte dal 17 al 18 giugno canzonava Wellington. «Quest'inglesino ha bisogno d'una lezione», diceva Napoleone. La pioggia raddoppiava; mentre l'imperatore parlava, tuonava. Alle tre e mezzo del mattino, aveva perduto un'illusione; alcuni ufficiali inviati in ricognizione gli avevano annunciato che il nemico non faceva nessun movimento. Nulla si muoveva; non un fuoco di bivacco era stato spento. L'armata inglese dormiva. Il silenzio era profondo sulla terra; non c'era rumore in cielo. Alle quattro, gli esploratori gli avevano condotto un contadino; questo contadino aveva fatto da guida a una brigata di cavalleria inglese, probabilmente la brigata Vivian, che andava a prendere posizione al villaggio di Oham, all'estrema sinistra. Alle cinque, due disertori belgi gli narravano di aver lasciato il loro reggimento, e che l'armata inglese aspettava la battaglia. «Tanto meglio!», aveva esclamato Napoleone. «Mi piace più abbatterli che respingerli.» Al mattino, sull'argine che forma l'angolo della strada di Plancenoit, aveva messo piede a terra, nel fango, si era fatto portare dalla fattoria di Rossomme una tavola da cucina e una sedia da contadino, si era seduto, con un po' di paglia per tappeto, e aveva spiegato sulla tavola la carta del campo di battaglia, dicendo a Soult: «Bella scacchiera!». In seguito alle piogge della notte, i convogli di viveri incagliati nelle strade sprofondate, non avevano potuto giungere al mattino, i soldati non avevano dormito, erano bagnati, digiuni; ma ciò non aveva impedito a Napoleone di esclamare allegramente a Ney: «Abbiamo novanta probabilità su cento». Alle otto avevano portato la colazione all'imperatore. Erano invitati parecchi generali. Mangiando, avevano raccontato che la vigilia Wellington era a Bruxelles, al ballo in casa della duchessa di Somerset, e Soult, rozzo soldato con quella faccia da arcivescovo, aveva detto: «Oggi si balla sul serio». L'imperatore aveva canzonato Ney che diceva: «Wellington non sarà tanto ingenuo da aspettare vostra maestà». Del resto, era il suo modo di fare. «Scherzava volentieri», disse Fleury de Chaboulon. «Il fondo del suo carattere era un umore festevole», disse Gourgaud. «Abbondava in facezie, più bizzarre che spiritose», disse Benjamin Constant. Vale la pena di insistere su queste facezie di gigante. Fu lui a chiamare i granatieri «brontoloni» e gli pizzicava le orecchie, e gli tirava i baffi. «L'imperatore ci faceva sempre delle burle», ecco cosa diceva uno di loro. Durante il misterioso tragitto dall'isola d'Elba in Francia, il 27 febbraio, in alto mare, il brick da guerra francese Zéphir avendo incontrato il brick Incostant, in cui Napoleone era nascosto e avendo domandato aìl'Incostant notizie di Napoleone, l'imperatore, che in quel momento aveva ancora la coccarda bianca di amaranto punteggiata di api, adottata da lui all'isola d'Elba, aveva preso, ridendo, il megafono e aveva risposto lui stesso: «L'imperatore sta bene». Chi ride in tal modo è familiarizzato con gli eventi. Napoleone aveva avuto parecchi attacchi di una tale allegria durante la colazione di Waterloo. A colazione finita, si era raccolto un quarto d'ora, poi due generali si erano seduti sulla paglia, con la penna in mano, un foglio di carta sulle ginocchia, e l'imperatore aveva dettato loro l'ordine di battaglia. Alle nove, nell'istante in cui l'armata francese scaglionata e messa in moto su cinque colonne, s'era dispiegata, le divisioni in due linee, l'artiglieria fra le brigate, la musica in testa, battendo l'allarme col rullo dei tamburi e le sonerie delle trombe, vasto allegro mare di elmi, di sciabole e di baionette sull'orizzonte, l'imperatore commosso, aveva gridato due volte: «Magnifico! magnifico!...». Dalle nove alle dieci e mezza, tutta l'armata, il che sembra incredibile, aveva preso posizione e si era situata sulle linee, formando, per ripetere l'espressione dell'imperatore, «la figura di sei V». Alcuni istanti dopo, formando il fronte in ordine di battaglia, in mezzo a quel profondo silenzio da vigilia d'uragano che precede le mischie, vedendo sfilare le due batterie da dodici, distaccate dietro suo ordine dai tre corpi dell'Erlon, di Reille e di Loban, e destinate a cominciare l'azione battendo Mont-Saint-Jean dov'è l'intersecazione delle strade di Nivelles e di Genappe, l'imperatore aveva battuto sulla spalla di Haxo dicendogli: «Eccovi ventiquattro belle ragazze, generale». Sicuro della riuscita, aveva incoraggiato con un sorriso, mentre passava davanti a lui, la compagnia degli zappatori del primo corpo, che aveva scelto per barricarsi in Mont-Saint-Jean, appena sarebbe stato in possesso del villaggio. Tutta questa serenità non era stata turbata che da una parola di pietà altera; vedendo alla sua sinistra, in un luogo in cui oggi c'è una gran tomba, pigiarsi coi loro cavalli superbi quegli innumerevoli scozzesi grigi, egli aveva detto: «Peccato». Poi era montato a cavallo, si era portato davanti a Rossomme, e aveva scelto per osservatorio una stretta macchia a destra della via da Genappe a Bruxelles, che fu la sua seconda postazione durante la battaglia. La terza postazione, quella delle sette di sera, fra la Belle-Alliance e la Haie-Sainte, è spaventevole; è un'altura abbastanza elevata, che esiste ancora e dietro la quale la guardia stava ammucchiata in un declivio del poggio. Attorno a quell'altura, i proiettili rimbalzavano sul lastricato fino a Napoleone. Come a Brienne, era circondato dal fischio delle pallottole e delle mitraglie. Si sono raccolte, quasi nel luogo in cui erano i piedi del suo cavallo, palle bucate, vecchie lame di sciabola, proiettili informi consumati dalla ruggine. Scabra rubigine. Qualche anno fa vi fu dissotterrato un obice da sessanta, ancora carico, la cui spoletta si era spezzata rasente alla bomba. È in quest'ultima postazione che l'imperatore diceva alla sua guida Lacoste, contadino ostile, spaventato, attaccato alla sella d'un ussaro, che si voltava a ogni scarica di mitraglia, cercando di nascondersi dietro Napoleone: «Imbecille e vergognoso. Ti farai uccidere nella schiena». Colui che scrive queste righe ha trovato lui stesso nelle zolle friabili di quest'altura, scavando nella sabbia, i resti del collo di una bomba disgregata dall'ossido di quarantasei anni e dei vecchi tronconi di ferro che gli si rompevano fra le dita come bastoni di sambuco. Gli scoscendimenti del terreno diversamente inclinati in cui ebbe luogo lo scontro tra Napoleone e Wellington non sono più gli stessi del 18 giugno 1815. Nessuno l'ignora. Togliendo a quel campo funebre di che fargli un monumento, gli si è tolto il naturale rilievo, e la storia, sconcertata, non vi si ritrova più. Per glorificarlo l'hanno sfigurato. Wellington, due anni dopo, rivedendo Waterloo, ha esclamato: «M'hanno cambiato il campo di battaglia». Là dov'è oggi la grossa piramide di terra sormontata dal leone, c'era un ciglione che verso la strada di Nivelles si abbassava in discesa praticabile, ma che dal lato della riva di Genappe era in pratica una scarpata. L'elevamento di questo ciglione può forse ancora oggi essere misurato dall'altezza dei tumuli dei due grandi sepolcri che fiancheggiano la strada da Genappe a Bruxelles: la tomba inglese, a sinistra; la tomba tedesca a destra. Non vi sono tombe francesi. Per la Francia, tutta quella pianura è un sepolcro. Grazie alle migliaia e migliaia di carrettate di terra impiegate nel monticello di centocinquanta piedi di altezza e d'un migliaio di circuito, il poggio di Mont-Saint-Jean è oggi accessibile per un dolce declivio; il giorno della battaglia, specialmente dal lato della Haie-Sainte, era d'accesso aspro e ripido. Quel versante là era così inclinato che i cannoni inglesi non vedevano sotto di loro la fattoria situata in fondo alla vallata, centro del combattimento. Il 18 giugno 1815, le piogge avevano ancor più dirupato quella salita che il fango rendeva più difficile, e non soltanto vi si sprofondava, ma ci si impantanava. Lungo la cresta del poggio correva una specie di burrone impossibile a indovinarsi da un osservatore lontano. Che cos'era questo fossato? diciamolo. Braïne-l'Alleud è un villaggio del Belgio; Ohain un altro. Questi villaggi, entrambi nascosti nelle curve del terreno, sono uniti da una strada lunga circa una lega e mezzo che attraversa una pianura dal livello ondeggiante, e spesso entra e s'immerge nelle colline come un solco, il che fa sì che in diversi punti questa strada diventi una gola. Nel 1815, come oggi, quella strada tagliava la cresta dell'altopiano di Mont-Saint-Jean fra le due strade di Genappe e di Nivelles; soltanto che oggi è allo stesso livello dell'altopiano, mentre allora era una strada infossata. Le hanno tolto i due pendii per erigere un colle-monumento. Questa strada era ed è ancora una trincea nella maggior parte del suo percorso; trincea infossata qualche volta per una dozzina di piedi e le cui alture troppo ripide franavano qua e là, specialmente in inverno, sotto la pioggia. Avvenivano incidenti. La strada era talmente stretta all'entrata di Braïne-l'Alleud che un passeggero vi era rimasto stritolato da un carretto, come testimonia una croce di pietra eretta vicino al cimitero, con il nome del morto, Monsieur Bernard Debrye, mercante a Bruxelles, e la data dell'incidente, febbraio 16374. Era così profonda sull'altopiano di Mont-Saint-Jean che un contadino, Mathieu Nicaise, vi era rimasto schiacciato nel 1793 da una frana del pendio, come testimoniava un'altra croce di pietra, la vetta della quale è scomparsa nei dissodamenti, ma il cui piedistallo atterrato è ancora visibile, oggi, sul declivio della gola erbosa dell'argine fra la Haie-Sainte e la fattoria di Mont-Saint-Jean. In un giorno di battaglia, quel cammino infossato, che nulla metteva in evidenza, costeggiante la cresta di Mont-Saint-Jean, burrone alla sommità dell'erba, solco nascosto nelle terre, era invisibile, cioè terribile. VIII. L'imperatore interroga la guida Lacoste Dunque, la mattina di Waterloo, Napoleone era contento. E aveva ragione di esserlo; il piano di battaglia da lui ideato era infatti ammirevole. Una volta impegnata la lotta, le peripezie diversissime, la resistenza di Hougomont, la tenacità della Haie-Sainte, Baudoin ucciso, Foy messo fuori di combattimento, il muro inaspettato contro cui si era spezzata la brigata Soye, la fatale stoltezza di Guilleminot, che non aveva né bombe, né sacchi di polveri; l'impantanamento delle batterie, i quindici pezzi senza scorta rovesciati da Uxbridge in una strada senza uscita, il poco effetto delle bombe lanciate sulle linee inglesi che affondavano nel terreno bagnato dalle piogge senza riuscire a far altro che vulcani di fango, di modo che la mitraglia mutava in fanghiglia, l'inutilità della dimostrazione di Pire su Braïrië-l'Alleud, tutta quella cavalleria, quindici squadroni, resa quasi inutile, l'ala destra inglese mal molestata, l'ala sinistra mal intaccata, lo strano malinteso di Ney che ammassò, invece di scaglionarle, le quattro divisioni del primo corpo; ventisette ranghi di soldati dal fronte di duecento uomini abbandonati dalla sorte alla mitraglia, lo spaventevole vuoto dei proiettili in quelle masse, e colonne d'attacco disgiunte, la batteria di sbieco improvvisamente scoperta sul loro fianco, Bourgeois, Donzelot e Duratte compromessi, Quiot respinto, il luogotenente Vinux, quest'Ercole uscito dalla scuola politecnica, ferito nel momento in cui sfondava a colpi di scure la porta della Haie-Sainte sotto il fuoco cadente dalla barricata inglese che sbarrava il gomito della strada da Genappe a Bruxelles, la divisione Marcognet, presa tra la fanteria e la cavalleria, fucilata a bruciapelo nei campi di grano da Best a Pack, sciabolata da Ponsomby; la batteria di sette pezzi inchiodata; il principe di Sassonia-Weymar, che conservava e difendeva, nonostante il conte d'Erlon, Frichemont e Smohain, la bandiera del 105° presa, la bandiera del 45° presa, quell'ussaro nero prussiano arrestato dall'avanguardia della colonna volante di trecento cacciatori battenti la strada fra Wavre e Placenoit, le cose inquietanti che quel prigioniero aveva detto, il ritardo di Grouchy, i mille-cinquecento uomini uccisi in minor tempo ancora intorno alla Haie-Sainte; tutti questi incidenti tempestosi, passando come nubi della battaglia davanti a Napoleone, avevano appena turbato il suo sguardo e non avevano affatto oscurato quella faccia imperiale della certezza. Napoleone era abituato a guardare la guerra negli occhi: non faceva mai, cifra su cifra, la somma opprimente dei particolari; le cifre gli importavano poco purché dessero un totale: vittoria; che il principio si smarrisse, egli non lo allarmava affatto, si credeva padrone e possessore della fine; sapeva aspettare supponendosi fuori causa e trattava il destino da pari a pari. Sembrava dire alla sorte: non oserai. Metà luce e metà ombra, Napoleone si sentiva protetto nel bene e tollerato nel male. Aveva, o credeva di avere, una connivenza, si potrebbe quasi dire una complicità degli avvenimenti, equivalente all'antica invulnerabilità. Eppure, quando si ha dietro di sé la Beresina, Lipsia e Fontainebleau, sembra che si potrebbe diffidare di Waterloo. Un misterioso aggrottamento di ciglia diventa visibile in fondo al cielo. Al momento in cui Wellington indietreggiò, Napoleone trasalì. Vide subito il poggio di Mont-Saint-Jean senza difesa, e sparire il fronte dell'armata inglese. Essa si scherniva, ma si nascondeva. L'imperatore si sollevò a mezzo sulle staffe. Lo splendore della vittoria passò nei suoi occhi. Wellington, preso alle strette nella foresta di Soignes e distrutto, era la sconfitta definitiva dell'Inghilterra per opera della Francia; erano Crècy, Pointier, Malplaquet e Ramillier vendicati. L'uomo di Marengo cancellava Azincourt. Allora l'imperatore, meditando sulla terribile peripezia, girò ancora una volta il cannocchiale su tutti i punti del campo di battaglia. La sua guardia, dietro di lui a pied'arm, l'osservava dal basso con una specie di religione. Egli pensava; esaminava i versanti, notava le discese, scrutava i gruppi d'alberi, i quadrati di segale, i sentieri, sembrava contasse ogni cespuglio. Guardò con qualche insistenza le barricate inglesi sulle due strade, due slarghi in cui avevano abbattuto gli alberi, quella della contrada di Genappe al di sopra della Haie-Sainte, armata di due cannoni, i soli di tutta l'artiglieria inglese che prendessero di mira il campo di battaglia, e quella della strada di Nivelles, in cui sfolgoravano le baionette olandesi della brigata Chasse. Notò vicino a questa barricata la vecchia cappella di Saint-Nicolas dipinta di bianco, che è all'angolo della traversa per Braine-l'Alleud. Si curvò e parlò sottovoce alla guida Lacoste. La guida fece un cenno negativo col capo, probabilmente perfido. L'imperatore si raddrizzò e si raccolse. Wellington aveva indietreggiato. Non gli restava più che terminare quell'indietreggiamento con un annientamento. Napoleone, voltatosi bruscamente, spedì una staffetta a briglia sciolta a Parigi per annunciare che la battaglia era vinta. Napoleone era uno di quei geni da cui esce il tuono. Aveva trovato il suo colpo di fulmine. Diede ordine ai corazzieri di Milhaud di prendere l'altopiano di Mont-Saint-Jean. IX. L'imprevisto Erano tremilacinquecento, e presentavano un fronte di un quarto di lega. Erano ventisei squadroni, e avevano dietro, per appoggiarli, la divisione di Lefebre Desnouettes, i centosei gendarmi scelti, i cacciatori della guardia, millecentonovantasette uomini, e i lancieri della guardia, ottocentottanta lance. Portavano l'elmo senza criniera, e la corazza di ferro battuto, le pistole d'arcione nelle custodie, e la lunga sciabola-spada. Al mattino, tutta l'armata li aveva ammirati, quando, alle nove, mentre squillavano le trombe e tutte le musiche suonavano: Veillons au salut de l'empire5, erano venuti, in colonna serrata, con una batteria al fianco, l'altra al centro, a spiegarsi su due ranghi fra la riva di Genappe e Frischemont, occupando il loro posto di battaglia in quella potente seconda linea, così sapientemente composta da Napoleone, la quale avendo all'estremità sinistra i corazzieri di Kellermann e all'estremità destra i corazzieri di Milhaud, possedeva per così dire, due ali di ferro. L'aiutante di campo portò loro l'ordine dell'imperatore. Ney trasse la spada e si mise alla testa. Gli squadroni enormi si mossero. Allora si vide un formidabile spettacolo. Tutta quella cavalleria, a sciabole levate, con bandiera e tromba al vento, serrata in colonna per divisione, discese con movimento uniforme e come un sol uomo, con la precisione di un ariete di bronzo che apre una breccia, la collina di Belle-Alliance, si spinse nel fondo spaventoso in cui tanti uomini erano già caduti, e sparve nel fumo; poi uscendo da quell'ombra riapparve dall'altro lato della valle, sempre compatta e serrata, salendo a gran trotto, attraverso una nube di mitraglia scoppiettante, la ripida salita di fango nel poggio di Mont-Saint-Jean. Salivano, gravi, minacciosi, imperturbabili; negli intervalli della moschetteria e dell'artiglieria, si sentiva uno scalpiccio colossale. Essendo due divisioni, erano due colonne; la divisione Wathier aveva la destra, la divisione Delort aveva la sinistra. Sembrava vedere di lontano allungarsi verso la testa del poggio due immensi serpenti d'acciaio. Attraversarono la battaglia come un prodigio. Nulla di simile si era veduto dalla presa del grande fortino di Moskowa per opera della cavalleria; mancava Murat, ma c'era Ney. Sembrava che quella massa fosse divenuta mostro, e non avesse che un'anima. Ogni squadrone ondeggiava e si gonfiava come il tentacolo di un polipo. Si scorgevano attraverso una larga nube di fumo lacerata qua e là. Confusione di elmi, di grida, di sciabole, sbalzi tempestosi di gruppi di cavalli fra il rombo del cannone e la fanfara, tumulto disciplinato e terribile; al di sopra, corazze, come scaglie sull'idra. Sembrano racconti di un'altra epoca. Qualcosa di simile a questa visione appariva senza dubbio nelle vecchie epopee orfiche dove si narra degli uomini-cavallo, gli antichi ippantropi, quei titani dalla faccia umana e dal pettorale equino, il cui galoppo diede la scalata all'Olimpo, invulnerabili, sublimi: dèi e bestie. Bizzarra coincidenza numerica, ventisei battaglioni andavano a ricevere quei véntisei squadroni. Dietro la cima del poggio, all'ombra della battaglia nascosta, la fanteria inglese, divisa in tredici quadrati, due battaglioni per ogni quadrato, e su due linee, sette sulla prima, sei sulla seconda, col calcio del fucile poggiato alla spalla, mirando verso chi stava per giungere, calma, muta, immobile, aspettava. Non vedeva i corazzieri e questi non la vedevano; ascoltava salire quella marcia di uomini. Sentiva il rumore dei tremila cavalli che aumentava, il colpeggiare alternato e simmetrico delle zampe al gran trotto, il fragore delle corazze, il tintinnio delle sciabole, e una specie di gran soffio feroce. Vi fu un silenzio terribile; poi, improvvisamente, una lunga fila di braccia alzate brandenti le sciabole apparve al di sopra della cresta, e gli elmi e le trombe e gli stendardi e tremila teste dai baffi grigi gridanti: viva l'imperatore! Tutta quella cavalleria sbucò con impeto sul poggio, e fu come l'entrata di un terremoto. A un tratto, cosa tragica, a sinistra degli inglesi, alla nostra destra, la testa della colonna di corazzieri si impennò con un clamore spaventoso. Giunti al punto culminante della cresta, sfrenati, in preda alla furia e intenti alla corsa sterminatrice sui quadrati e sui cannoni, i corazzieri avevano scorto tra loro e gli inglesi un fossato, una fossa. Era la strada di Ohain. Fu un istante spaventoso. Il burrone era là, inaspettato, aperto a picco sotto le zampe dei cavalli, profondo due tese fra le due scarpate; il secondo rango vi spinse il primo, e il terzo vi spinse il secondo; i cavalli si impennavano, si gettavano indietro, cadevano sulla groppa agitando le quattro zampe in aria, pestando e rovesciando i cavalieri. Nessun mezzo di indietreggiare, tutta la colonna non era più che un proiettile, la forza acquistata per schiacciare gli inglesi schiacciò i francesi, il burrone inesorabile non poteva arrendersi che colmo; cavalieri e cavalli vi ruzzolarono mescolati, triturandosi gli uni sugli altri, formando una carne sola in quel baratro, e quando quella fossa fu piena di uomini vivi, vi si camminò sopra e il resto passò. Quasi un terzo della brigata Dubois crollò in quell'abisso. E incominciò la perdita della battaglia. Una tradizione locale, evidentemente esagerata, dice che duemila cavalli e millecinquecento uomini furono sepolti nella strada senza uscita di Ohain. Questa cifra probabilmente comprende tutti gli altri cadaveri che si gettarono in quel burrone il giorno seguente quello del combattimento. Napoleone, prima di comandare quella carica dei corazzieri di Milhaud, aveva scrutato il terreno, ma non aveva potuto vedere quel cammino senza uscita che non formava nemmeno una piega sulla superficie del poggio. Tuttavia, avvisato e messo sull'attenti dalla piccola cappella bianca, che ne segnava l'angolo sulla strada di Nivelles, aveva fatto, probabilmente sull'eventualità d'un ostacolo, una domanda alla guida Lacoste. La guida aveva risposto no. Si potrebbe quasi dire che da quel cenno di capo di un contadino è uscita la catastrofe di Napoleone. E dovevano sorgere altre difficoltà. Era possibile che Napoleone guadagnasse quella battaglia? Noi rispondiamo di no. Perché? a causa di Wellington? a causa di Blücher? No. Per volere di Dio. Bonaparte, vincitore a Waterloo, non era più nella legge del diciannovesimo secolo. Un'altra serie di fatti si preparava, in cui Napoleone non aveva più posto. La cattiva volontà degli avvenimenti si era annunciata da molto tempo. Era l'ora che quell'uomo tanto grande cadesse. L'eccessivo peso di quell'uomo nel destino dell'umanità turbava un equilibrio. Quell'individuo contava da solo più del gruppo universale. La sintesi di tutta la vitalità umana concentrata in una sola testa; il mondo prono ai piedi di un uomo, sarebbe mortale alla civilizzazione, se durasse. Era venuto il momento per l'incorruttibile equità suprema di accorgersene. Probabilmente i princìpi e gli elementi, da cui dipendono le gravitazioni regolari nell'ordine materiale, si lamentavano. Il sangue che fuma, i cimiteri troppo pieni, le madri in lacrime, sono arringhe temibili; quando la terra soffre per qualcosa di grave, vi sono, nell'ombra, gemiti misteriosi che l'abisso ascolta. Napoleone era stato denunciato nell'infinito, e la sua caduta era decisa. Incomodava Dio. Waterloo non è una battaglia; è il mutamento di fronte dell'universo. X. Mont-Saint-Jean Contemporaneamente al burrone era uscita allo scoperto anche la batteria. Sessanta cannoni e i tredici quadrati fulminarono i corazzieri a bruciapelo. L'intrepido generale Delord fece il saluto militare alla batteria inglese. Tutta l'artiglieria volante inglese era rientrata nei quadrati al galoppo. I corazzieri non si fermarono nemmeno un istante. Il disastro del fossato li aveva decimati, ma non scoraggiati. Erano di quegli uomini che, diminuiti di numero, aumentano di cuore. Soltanto la colonna Wathier aveva sofferto nel disastro; la colonna Delort, che Ney aveva fatto piegare a sinistra, come se presentisse l'agguato, era giunta intera. I corazzieri si scagliarono sui quadrati inglesi. Ventre a terra, briglie sciolte, sciabole fra i denti, pistole in pugno, attaccarono. Nelle battaglie vi sono momenti in cui l'animo indurisce fino al punto da mutare il soldato in statua, in cui tutta quella carne diventa granito. I battaglioni inglesi, disperatamente assaliti, non si mossero. Allora fu spaventoso. Tutti i lati dei quadrati inglesi furono attaccati contemporaneamente. Una vertigine frenetica li avviluppò. Quella fredda fanteria rimase impassibile. Il primo rango, ginocchio a terra, riceveva i corazzieri sulla baionetta, il secondo li fucilava; dietro il secondo rango i cannonieri caricavano i pezzi, il fronte del quadrato si apriva, lasciava passare un'irruzione di mitraglia e tornava a chiudersi. I corazzieri rispondevano schiacciando i difensori. I loro grandi cavalli si impennavano, scavalcavano i ranghi, saltavano sopra le baionette e cadevano, giganteschi in mezzo a quei quattro muri viventi. Le pallottole facevano vuoti tra i corazzieri, i corazzieri aprivano brecce nei quadrati. File di uomini sparivano, stritolate sotto i cavalli. Le baionette si sprofondavano nel ventre di quei centauri. Ferite mostruose, mai viste, forse, altrove. I quadrati, circondati da quella cavalleria forsennata, si restringevano senza esitare. Inesauribili di mitraglia, esplodevano in mezzo agli assalitori. La vista di quel combattimento era mostruosa. Quei quadrati non erano più battaglioni, erano crateri; quei corazzieri non erano più una cavalleria, ma una tempesta. Ogni quadrato era un vulcano assalito da una nube; la lava combatteva la folgore. Il quadrato all'estremità destra, il più esposto di tutti essendo allo scoperto, fu quasi annientato ai primi scontri. Era formato del 75° highlanders. Il suonatore di cornamusa al centro, mentre ci si sterminava attorno a lui, abbassando in una disattenzione profonda lo sguardo melanconico pieno del riflesso delle foreste e dei laghi, seduto sopra un tamburo, col suo pibroch6 sotto il braccio, suonava le arie delle montagne. Quegli scozzesi morivano pensando al Ben Lothian, come i greci ricordando Argo. La sciabola di un corazziere, abbattendo il pibroch e il braccio che lo portava, fece cessare il canto uccidendo il cantore. I corazzieri, relativamente poco numerosi, diminuiti dalla catastrofe del burrone, avevano contro quasi tutta l'armata inglese, ma si moltiplicavano; ogni uomo ne valeva dieci. Intanto, alcuni battaglioni di hannoveriani cedettero. Wellington se n'accorse, e pensò alla sua cavalleria. Se in quel momento stesso Napoleone avesse pensato alla sua fanteria, avrebbe guadagnato la battaglia. Questa dimenticanza fu il suo errore fatale. D'un tratto, i corazzieri assalitori si sentirono assaliti. La cavalleria inglese era alle loro spalle. Davanti a loro i quadrati, dietro Somerset; Somerset, erano i millequattrocento dragoni-guardie. Somerset aveva alla destra Dornberg con i cavalleggeri tedeschi e alla sinistra Trip con i carabinieri belgi; i corazzieri, attaccati di fianco e in testa, davanti e dietro, dalla fanteria e dalla cavalleria, dovettero far fronte da tutte le parti. Cosa importava loro? Erano turbine. Il valore divenne inesprimibile. Inoltre, avevano dietro di loro la batteria sempre tonante. Ci voleva questo, perché quegli uomini fossero feriti nella schiena. Una loro corazza, bucata alla scapola sinistra da un grosso moschetto, è nella collezione del museo di Waterloo. Per tali francesi, non ci voleva meno di tali inglesi. Non fu più una mischia, fu un'ombra, una furia, un vertiginoso impeto di anime e di corazze, un uragano di spade scintillanti. In un istante, i mille-quattrocento dragoni-guardie si ridussero a ottocento; Fuller, loro tenente colonnello, cadde morto. Ney accorse con i lancieri e i cacciatori di Lefebre Dessouettes. Il poggio di Mont-Saint-Jean fu preso, ripreso e preso ancora. I corazzieri lasciavano la cavalleria per tornare alla fanteria, o per meglio dire, tutta quella folla formidabile lottava senza che uno lasciasse l'altro. I quadrati resistevano sempre. Vi furono dodici assalti. Ney ebbe quattro cavalli uccisi sotto di lui. La metà dei corazzieri rimase sul poggio. Questa lotta durò due ore. L'armata inglese fu profondamente sbandata. Non c'è dubbio che, se non fossero stati decimati nel loro primo impeto dal disastro del burrone, i corazzieri avrebbero rovesciato il centro e decisa la vittoria. Quella cavalleria straordinaria pietrificò Clinton che aveva veduto Talavera e Badajoz. Wellington, battuto per tre quarti, ammirava eroicamente. Diceva, a mezza voce: «Sublime!»7. I corazzieri annientarono sette quadrati su tredici, presero e inchiodarono sessanta fusti di cannone, tolsero ai reggimenti inglesi sei bandiere, che tre corazzieri e tre cacciatori della guardia portarono all'imperatore davanti alla fattoria della Belle-Alliance. La situazione di Wellington era peggiorata. Quella strana battaglia sembrava un duello tra due feriti accaniti che, ognuno per conto proprio, sempre combattendo e resistendo sempre, perdono tutto il loro sangue. Quale dei due cadrà prima? La lotta sul poggio continuava. Fin dove sono giunti i corazzieri? Nessuno saprebbe dirlo. Quel che è certo è che all'indomani della battaglia, un corazziere e il suo cavallo furono rinvenuti morti nell'armatura del ponte di discesa a Mont-Saint-Jean, nel punto stesso in cui si tagliano e s'incontrano le quattro strade di Nivelles, Genappe, La Hupe e Bruxelles. Quel cavaliere era passato in mezzo alle linee inglesi. Uno degli uomini che rialzarono quel cadavere vive ancora a Mont-Saint-Jean: si chiama Dehaze; aveva allora diciotto anni. Wellington si sentiva perduto. La crisi era vicina. I corazzieri non erano riusciti, vale a dire il centro non era stato sfondato. Tutti erano padroni del poggio, e nessuno lo aveva, insomma rimaneva agli inglesi per la maggior parte. Wellington aveva il villaggio e la pianura culminante; Ney non aveva che la cresta e la riva. Dai due lati si sembrava radicati in quel suolo funebre. Ma l'indebolimento degli inglesi sembrava irrimediabile. L'emorragia di quell'armata era orribile. Kempt, dall'ala sinistra, reclamava rinforzi. «Non ve ne sono», rispose Wellington, «si faccia ammazzare.» Quasi nello stesso istante, coincidenza singolare che dipinge l'esaurimento delle due armate, Ney domandava a Napoleone della fanteria, e Napoleone gridava: «Della fanteria?... Dove vuole che la prenda?... Vuole che la fabbrichi?». Tuttavia l'armata inglese era quella che stava peggio. L'impeto furioso di quei grandi squadroni dalle corazze di ferro e dai petti d'acciaio aveva stritolato la fanteria. Alcuni uomini attorno a una bandiera segnavano il posto di un reggimento, un battaglione non era più comandato che da un capitano o da un luogotenente; la divisione Alten, già maltrattata alla Haie-Sainte, era quasi distrutta; gli intrepidi belgi della brigata Van Kluse giacevano tra la segale lungo la strada di Nivelles; non rimaneva quasi nulla di quei granatieri olandesi che, nel 1811, mescolati in Spagna ai nostri, combattevano Wellington e che, nel 1815, uniti agli inglesi, combattevano Napoleone. Le perdite di ufficiali erano considerevoli. Lord Uxbridge, che il giorno seguente fece seppellire la propria gamba, aveva il ginocchio fracassato. Se, dalla parte dei francesi, in quella lotta dei corazzieri, Delort, l'Héritier, Colbert, Dnop, Travers e Blancard, erano fuori combattimento, dalla parte degli inglesi, Alten e Barne erano feriti, Delancey era morto, Van Meeren era morto, Omteda era morto, tutto lo stato maggiore di Wellington era decimato, e l'Inghilterra aveva avuto la peggior parte in quel sanguinoso equilibrio. Il secondo reggimento delle guardie a piedi aveva perduto cinque luogotenenti colonnelli, quattro capitani e tre bandiere; il primo battaglione del 30° fanteria aveva perduto ventiquattro ufficiali e centododici soldati; il 79° montanari aveva ventiquattro ufficiali feriti, diciotto ufficiali morti, quattrocentocinquanta soldati uccisi. Gli ussari hannoveriani di Cumberland, un intero reggimento con in testa il suo colonnello, Hacke, che doveva più tardi essere giudicato e degradato, avevano voltato briglia davanti alla mischia ed erano fuggiti nella foresta di Soignes, seminando la disfatta fino a Bruxelles. I carriaggi, le prolunghe, i bagagli, i furgoni pieni di feriti, vedendo i francesi avanzare e avvicinarsi alla foresta, vi si precipitavano; gli olandesi sciabolati dalla cavalleria francese, gridavano allarme. Da Vert Coucou fino a Groenendael, per una lunghezza di quasi due leghe verso Bruxelles, c'era, a quanto dicono testimoni ancora vivi, un ingombro di fuggiaschi. Il panico fu tale che raggiunse il principe di Condé a Malines e Luigi XVIII a Gand. Eccezione fatta per la debole riserva scaglionata dietro l'ambulanza situata nella fattoria di Mont-Saint-Jean e per le brigate Vivian e Vandeleur che fiancheggiavano l'ala sinistra, Wellington non aveva più cavalleria. Molte batterie rimanevano smontate. Questi fatti sono confessati da Siborne; e Pringle, esagerando il disastro, giunse a dire che l'armata anglo-olandese era ridotta a trentaquattromilla uomini. Il Duca di Ferro rimaneva calmo, ma le sue labbra erano impallidite. Il commissario austriaco Vincent, il commissario spagnolo Alava, presenti alla battaglia nello stato maggiore inglese, credettero il duca perduto. Alle cinque, Wellington tirò fuori l'orologio, e lo si intese mormorare queste cupe parole: «Blücher, o la notte!». Fu verso quel momento che una linea lontana di baionette scintillò sulle alture dalla parte di Frischemont. Ecco la peripezia di quel gigantesco dramma. XI. Una cattiva guida a Napoleone e una buona a Bülow Si conosce il grave errore di Napoleone; Grouchy atteso, Blücher sopravvenuto in sua vece, la morte invece della vita. Il destino ha di questi contrattempi; aspettava il trono del mondo e scorse Sant'Elena. Se il pastorello, che serviva di guida a Bülow, luogotenente di Blücher, gli avesse consigliato di irrompere dalla foresta sopra Frischemont invece che sotto Plancenoit, l'aspetto del diciannovesimo secolo sarebbe forse stato diverso. Napoleone avrebbe guadagnato la battaglia di Waterloo. Per qualunque altra strada che sotto Plancenoit, l'armata prussiana sarebbe entrata in un burrone inaccessibile all'artiglieria, e Bülow non sarebbe giunto. Quindi, un'ora di ritardo, - è il generale prussiano Muffling che lo dichiara - e Blücher non avrebbe trovato più Wellington in piedi: «la battaglia era perduta». Era tempo che Bülow giungesse. Del resto, aveva tardato molto. Aveva bivaccato a Dion-le-Mont, ed era partito all'alba. Ma le strade erano impraticabili e le due divisioni si erano impantanate. Inoltre, aveva dovuto passare la Dyle sullo stretto ponte di Wacre; la strada per il ponte era stata incendiata dai francesi; i cassoni e i furgoni dell'artiglieria, non potendo passare tra due file di case in fiamme, avevano dovuto aspettare che fosse spento l'incendio. A mezzogiorno l'avanguardia di Bülow non aveva ancora potuto giungere a Chapelle-Saint-Lambert. L'azione cominciata due ore prima sarebbe stata finita alle quattro, e Blücher sarebbe caduto sulla battaglia vinta da Napoleone. Tali sono quegli immensi casi, proporzionati a un infinito che ci sfugge. Da mezzogiorno, l'imperatore, per primo, aveva col canocchiale veduto all'estremo orizzonte qualcosa che aveva attratto la sua attenzione. Aveva detto: «Vedo là in fondo una nube e mi pare siano soldati». Poi aveva domandato al duca di Dalmazia: «Soult, che cosa vedete verso Chapelle-Saint-Lambert?». Il maresciallo, puntando il canocchiale, aveva risposto: «Quattro o cinquemila uomini, sire». Evidentemente Grouchy. Tuttavia, quella cosa restò immobile nella nebbia. Tutti i canocchiali dello stato maggiore avevano studiato «la nube» indicata dall'imperatore. Alcuni avevano detto: «Sono colonne ferme». I più avevano detto: «Sono alberi». La verità è che la nube non si muoveva. L'imperatore aveva staccata in ricognizione, verso quel punto oscuro, la divisione di cavalleria leggera di Domon. Di fatto, Bülow non s'era mosso. La sua avanguardia era debolissima, e non poteva nulla. Doveva aspettare il grosso del corpo d'armata; e aveva ordine di concentrarsi prima di entrare in linea; ma vedendo il pericolo di Wellington, Blücher ordinò a Bülow di attaccare, e disse queste memorabili parole: «Bisogna "dare fiato" all'armata inglese». Poco dopo, le divisioni Losthin, Hiller, Hacke e Ryssel si schieravano davanti il corpo di Louban, la cavalleria del principe Guglielmo di Prussia irrompeva dal Bois de Paris, Plancenoit era in fiamme e le palle prussiane cominciavano a piovere sino nei ranghi della guardia di riserva dietro Napoleone. XII. La guardia Il resto è noto: l'irruzione di una terza armata, la battaglia stravolta, ottantasei bocche di fuoco tuonanti a un tratto, Pirch sopraggiunto con Bülow, la cavalleria di Zienten condotta da Blücher in persona, i francesi respinti, Margognet spazzato via dal poggio d'Ohain, Durutte sloggiato da Papelotte, Dougelot e Quiot in ritirata, Louban battuto, una nuova battaglia che si abbatteva nella notte cadente sui nostri reggimenti smantellati, tutta la linea inglese che riprendeva l'offensiva spinta in avanti, il gigantesco buco fatto nell'armata francese, la mitraglia prussiana e quella inglese che si aiutavano a vicenda, lo sterminio, il disastro di fronte, il disastro di fianco, la guardia che entrava in linea sotto quello spaventoso crollo. Come comprese che andava a morire gridò: Viva l'imperatore! La storia non ha nulla di più emozionante di quest'agonia scoppiante in acclamazioni. Il cielo era rimasto coperto durante tutto il giorno. A un tratto in quel momento stesso, erano le otto di sera, le nubi dell'orizzonte si aprirono e lasciarono passare, attraverso gli olmi della strada di Nivelles, il grande rossore sinistro del sole che tramontava. Lo si era veduto alzarsi ad Austerlitz. Ogni battaglione della guardia, per quel finale, era comandato da un generale. Friant, Michel, Roguet, Harlet, Mallot, Poret de Morvan, erano là. Quando gli alti berretti dei granatieri della guardia con la larga placca dell'aquila apparvero, simmetrici, allineati, tranquilli, nella nebbia di quella mischia, il nemico sentì il rispetto della Francia; si credette di vedere venti vittorie entrare sul campo di battaglia, ad ali spiegate, e coloro che erano vincitori, si credettero vinti, indietreggiarono; ma Wellington gridò: «In piedi, guardie, e mirate giusto!». Il reggimento rosso delle guardie inglesi, coricato dietro le siepi, si alzò, una nube di mitraglia crivellò la bandiera tricolore che rabbrividiva attorno alle nostre aquile, tutti si scagliarono avanti, e la suprema carneficina incominciò. La guardia imperiale sentì nell'ombra l'armata che cedeva attorno a lei, e il vasto laceramento della disfatta; sentì il si salvi chi può! che aveva preso il posto del viva l'imperatore! e, con la fuga dietro di sé, continuò ad avanzare sempre più fulminata, sempre più morente a ogni passo che faceva. Non vi furono né titubanti, né timidi. In quella truppa il soldato era eroe quanto il generale. Non un uomo mancò al suicidio. Ney, perduto, grande in tutta la grandezza della morte accettata, si offriva a tutti i colpi in quella tormenta. Ebbe il quinto cavallo morto sotto di lui. Grondante sudore, con la fiamma negli occhi, la schiuma alle labbra, l'uniforme sbottonata, una delle spalline tagliata a metà dal colpo di sciabola di un horse-guard, la placca della grande aquila ammaccata da una palla, sanguinante, infangato, magnifico, una spada rotta in mano, diceva: «Venite a vedere come muore un maresciallo di Francia sul campo di battaglia!». Ma invano. Non morì. Era smarrito e indignato. Gettava a Drouet di Erlon questa domanda: «Forse non ti fai uccidere tu?...». Gridava in mezzo a tutta quell'artiglieria che schiacciava un pugno di uomini: «Non c'è nulla per me!... Oh vorrei che tutte quelle pallottole inglesi mi entrassero nel ventre!». Tu eri destinato a pallottole francesi, disgraziato! XIII. La catastrofe La disfatta dietro la guardia fu lugubre. L'armata ripiegò bruscamente da tutte le parti contemporaneamente; da Hougomont, da la Haie-Sainte, da Papelotte, da Plancenoit. Il grido: tradimento! fu seguito dal grido: si salvi chi può! Un'armata che si sbanda, è un disgelo! Tutto cede, si fonde, scoppia, fluttua, ruzzola, cade, si urta, si affretta, si precipita. Ney prende un cavallo qualunque, vi salta sopra, e, senza cappello, senza cravatta, senza spada, si mette di traverso alla strada di Bruxelles, arrestando contemporaneamente inglesi e francesi. Cerca di trattenere l'armata, la chiama, l'insulta, si aggrappa alla sconfitta. È sopraffatto. I soldati fuggono, gridando: Viva il maresciallo Ney! Due reggimenti di Durutte vanno e vengono spaventati e come sballottati fra la sciabola degli ulani e la fucileria delle brigate di Kempt, Best, Pack e Rynlandt; la peggiore delle mischie è la sconfitta; gli amici si uccidevano per fuggire; gli squadroni e i battaglioni si dividevano e si sperdevano gli uni contro gli altri, enorme schiuma della battaglia. Lobau da una parte come Reille dall'altra sono travolti nel flutto. Invano Napoleone forma barriere con ciò che gli resta della guardia; invano spende in un ultimo sforzo i suoi squadroni di servizio. Quiot indietreggia davanti a Vivien, Kellermann davanti a Vaudeleur, Lobau davanti a Bülow, Morand davanti a Pirch, Domen e Subervic davanti al principe Guglielmo di Prussia. Guyot, che ha condotto alla carica gli squadroni dell'imperatore, cade sotto i piedi dei dragoni inglesi. Napoleone corre al galoppo dietro ai fuggiaschi, parla loro, incalza, minaccia, supplica. Quelli che al mattino gridavano viva l'imperatore, rimanevano a bocca aperta; lo riconoscevano a stento. La cavalleria prussiana, giunta di fresco, si slancia, vola, sciabola, taglia, pesta, uccide, fa uno sterminio. I carriaggi vanno, i cannoni fuggono, i soldati del traino staccano i cassoni e si servono dei cavalli per fuggire; i furgoni rovesciati con le quattro ruote all'aria ingombrano la strada e sono causa di massacro. Si schiacciano, si spingono, si cammina sui morti e sui vivi. Le braccia sono come paralizzate. Una moltitudine vertiginosa riempie le strade, i sentieri, i ponti, i piani, le colline, le valli, i boschi, ingombri per quell'invasione di quarantamila uomini. Grida, disperazione, sacchi e fucili gettati nella segale, passaggi aperti a colpi di spada; non vi sono più compagni, né ufficiali, né generali; un inesprimibile spavento. Zieten sciabola la Francia come gli piace. I leoni divengono caprioli. Tale fu quella fuga. A Genappe si cercò di tornare indietro, di far fronte, di porre un freno. Lobau riunì trecento uomini... Si barricò l'ingresso del villaggio, ma alla prima volata della mitraglia prussiana, tutti scapparono, e Lobau fu preso. Ancora oggi si vede quella volata di mitraglia impressa sulla vecchia facciata di un casolare di mattoni, a destra della strada, qualche minuto prima di entrare a Genappe. I prussiani si slanciarono dentro Genappe, furiosi senza dubbio di essere vincitori di così poco. L'inseguimento fu mostruoso. Blücher ordinò lo sterminio. Roguet aveva dato quell'orribile esempio di minacciare di morte ogni granatiere francese che gli avesse condotto un prigioniero prussiano. Blücher sorpassò Roguet. Il generale della giovane guardia, Duhesme, messo alle strette contro la porta di un albergo a Genappe, consegnò la spada della morte a un ussaro, che la prese e uccise il prigioniero. La vittoria terminò con l'assassinio dei vinti. Puniamo, poiché noi siamo la storia: il vecchio Blücher si disonorò. Quella ferocia fu il colmo del disastro. La sconfitta disperata attraversò Genappe, Quatre-Bras, Gosselies, Frasnes, Charleroi, e non si fermò che alla frontiera. Ahimè! e chi mai fuggiva in tal modo?... la grande armata. Quella vertigine, quel terrore, quella caduta in rovina del più alto valore che abbia mai meravigliato la storia, è forse senza scusa?... No. L'ombra di un delitto enorme si proietta su Waterloo. È la giornata del destino. La forza superiore all'uomo ha decretato quel giorno. Da ciò il curvarsi spaventoso delle teste, da ciò tutte quelle grandi anime che cedevano la loro spada. Coloro che avevano vinto l'Europa caddero atterriti, non avendo più nulla da dire, né da fare, sentendo nell'ombra una presenza terribile. Hoc erat in fatis. Da quel giorno la prospettiva del genere umano cambiò. Waterloo è il cardine del diciannovesimo secolo. La scomparsa del grand'uomo era necessaria all'avvento del gran secolo. Se ne incaricò qualcuno a cui non si replica. Il panico degli eroi si spiega. Nella battaglia di Waterloo non c'è più che nube; non c'è più che meteora. Dio è passato. Al cadere della notte, in un campo vicino a Genappe, Bernard e Bertrand presero per un lembo del soprabito e fermarono un uomo smarrito, pensoso, sinistro, che, trascinato fin là dalla corrente della disfatta, messo piede a terra, si era passato la briglia del cavallo sotto il braccio e, con lo sguardo smarrito, se ne ritornava solo verso Waterloo. Era Napoleone che cercava ancora di andare avanti, immenso sonnambulo di quel sogno svanito. XIV. L'ultimo quadrato Alcuni quadrati della guardia, immobili nello straripamento della rotta come rocce nell'acqua che scorre, tennero fino a notte. Venendo la notte, e con essa la morte attesero quell'ombra duplice, e, fermi, vi si lasciarono avvolgere. Ogni reggimento, isolato dagli altri, non avendo più alcun legame con l'armata sbandata in tutte le parti, moriva per suo conto. Avevano preso posizione per compiere quest'ultima azione, gli uni sulle alture di Rossomme, gli altri nella pianura di Mont-Saint-Jean. Là, abbandonati, vinti, quei terribili quadrati cupi, agonizzavano formidabili. Ulm, Wagram, Jena, Friedland, morivano con essi. Al crepuscolo, verso le nove di sera, sotto il poggio di Mont-Saint-Jean, ne rimaneva uno solo. In quella vallata funesta ai piedi di quel pendio scalato dai corazzieri, inondato in quel momento dalle masse inglesi, sotto i fuochi convergenti dell'artiglieria nemica vittoriosa, sotto una spaventevole densità di proiettili, quel quadrato lottava. Era comandato da un oscuro ufficiale chiamato Cambronne. A ogni scarica, il quadrato diminuiva, ma rispondeva a dovere. Con la fucileria replicava alla mitraglia, restringendo continuamente i suoi quattro muri. Da lontano i fuggiaschi si fermavano alcuni momenti senza fiato, ascoltavano nelle tenebre quel cupo tuono decrescente. Quando quella legione non fu che un pugno, quando la loro bandiera non fu che uno straccio, quando i loro fucili senza proiettili non furono più che bastoni, quando la macchia dei cadaveri fu più grande del gruppo vivente, vi fu in mezzo ai vincitori una specie di sacro terrore intorno a quei morti sublimi, e l'artiglieria inglese, riprendendo fiato, fece silenzio. Fu una specie di dilazione. Quei combattenti avevano attorno come un formicolio di spettri, profili di uomini a cavallo, l'ombra nera dei cannoni, il cielo bianco scorto attraverso le ruote e gli affusti, il colossale teschio che gli eroi intravedevano sempre nel fumo in fondo alla battaglia, si avanzava sopra di loro e li guardava. Poterono sentire nell'ombra crepuscolare che si caricavano i pezzi, le micce accese simili a occhi di tigre nella notte fecero un circolo attorno alle loro teste: tutti i serventi delle batterie inglesi si avvicinarono ai cannoni, e allora, commosso, tenendo il minuto estremo sospeso sopra quegli uomini un generale inglese, Colville, secondo alcuni, Maitland, secondo altri, gridò loro: «Prodi francesi, arrendetevi!». «Merda!», rispose Cambronne. XV. Cambronne Al lettore francese, che vuol essere rispettato, non si può ripetere la più bella parola che un francese abbia mai detta. Proibizione di introdurre il sublime nella storia. A nostro rischio e pericolo trasgrediamo tale proibizione8. Dunque, fra quei giganti c'era un Titano. Cambronne. Dire quella parola, e morire subito, che c'è di più grande? Poiché egli voleva morire, e non è colpa sua se, mitragliato, sopravvisse. L'uomo che ha vinto la battaglia di Waterloo non è Napoleone sconfitto, non è Wellington in ritirata alle quattro, disperato alle cinque, non è Blücher, che non si batté; l'uomo che vinse la battaglia di Waterloo fu Cambronne. Fulminare con una parola simile la folgore che vi uccide, è vincere. Rispondere quello alla catastrofe, dire quella parola al destino, dare quella base al leone futuro, gettare quella replica alla pioggia della notte, al muro traditore di Hougomont, al burrone di Ohain, al ritardo di Grouchy, all'arrivo di Blücher, essere l'ironia nel sepolcro, fare in modo di rimanere in piedi dopo essere caduto, annegare in due sillabe la coalizione europea, offrire ai re quelle latrine già conosciute dai Cesari, fare dell'ultima delle parole la prima mescolandovi il lampo della Francia, chiudere insolentemente Waterloo col martedì grasso, completare Leonida con Rabelais, riassumere quella vittoria in una parola suprema impossibile a pronunciarsi, perdere terreno e guardare la storia, dopo quella carneficina avere per sé i burloni, è immenso. È l'insulto alla folgore. È qualcosa che raggiunge la grandezza eschilea. La parola di Cambronne fa l'effetto di una frattura. È la frattura di un petto per lo sdegno; è l'agonia, eccessiva, che esplode. Chi ha vinto? È Wellington? No. Senza Blücher era perduto. È Blücher? No. Se Wellington non avesse incominciato, Blücher non avrebbe potuto finire. Quel Cambronne, quel passante dell'ultima ora, quel soldato oscuro, quell'infinitamente piccolo della guerra, sente che c'è là una menzogna in una catastrofe, raddoppiamento cocente e al momento in cui scoppia di rabbia gli offre quella derisione, la vita! Come non saltare? Sono là, tutti i re d'Europa, i generali felici, i Giovi tonanti, hanno centomila soldati vittoriosi, e dietro i centomila un milione, i loro cannoni dalle micce accese sono spalancati, hanno sotto i loro talloni la guardia imperiale e la grande armata, hanno schiacciato Napoleone, e non rimane più che Cambronne; a protestare, non rimane più che quel verme della terra. E protesterà. Cerca una parola come si cerca una spada. Gli sale la schiuma alla bocca, e questa schiuma è la sua parola. Davanti a quella vittoria senza vittoriosi, quel disperato si raddrizza; ne subisce l'enormità, ma ne constata il nulla, e fa più che sputare su di lei; e sotto l'oppressione del numero, della forza e della materia, trova nell'anima una espressione, l'escremento. Lo ripetiamo: dire ciò, fare ciò, trovare ciò è essere il vincitore. Lo spirito dei giorni gloriosi entrò in questo sconosciuto in quel fatale momento. Cambronne trovò la parola di Waterloo come Rouget de l'Isle trovò la Marsigliese, per ispirazione dell'alito soprannaturale. Un effluvio dell'uragano divino si stacca e passa attraverso gli uomini, ed essi trasaliscono, e uno canta il canto supremo e l'altro manda il grido terribile. Quella parola dello sdegno titanico, Cambronne non la getta soltanto all'Europa in nome dell'Impero, ciò sarebbe poco; la getta al passato in nome della Rivoluzione. Lo si sente, e si riconosce in Cambronne la vecchia anima dei giganti. Sembra sia Danton che parla o Kléber che ruggisce. Alla parola di Cambronne, la voce inglese rispose: «Fuoco!». Le batterie fiammeggiarono, la collina tremò, da tutte quelle bocche di bronzo usciva un ultimo vomito di mitraglia, spaventevole: una nube di fumo vagamente imbiancata dalla luna che si levava, rotolò, e quando la nube si dissipò, non c'era più nulla. Quel residuo formidabile era annientato; la guardia era morta. Le quattro mura del fortino vivente erano atterrate, appena si distingueva qua e là un fremito tra i cadaveri; ed è così che le legioni francesi, più grandi delle legioni romane, spirarono a Mont-Saint-Jean sulla terra bagnata di pioggia, di sangue, tra le messi cupe, nel luogo dove ora passa, alle quattro del mattino, zufolando e frustando allegramente il suo cavallo, Joseph, che conduce la diligenza postale di Nivelles. XVI. «Quot libras in duce?»9 È un enigma la battaglia di Waterloo. Essa è tanto oscura per chi l'ha vinta, come per chi l'ha perduta. Per Napoleone è un panico10; Blücher non vi vede che fuoco; Wellington non ci comprende niente. Vedetene i rapporti. I bollettini sono confusi, i commentari sono imbrogliati. Questi balbettano, quelli balbuziano: Jomini divide la battaglia di Waterloo in quattro parti; Muffling la taglia in tre peripezie; soltanto Charras, quantunque noi su qualche punto abbiamo altro parere dal suo, ha col suo sicuro colpo d'occhio preso i lineamenti caratteristici di quella catastrofe del genio umano alle prese con la fatalità divina. Tutti gli altri storici dimostrano di prendere come un abbaglio, e in questo abbaglio vanno a tentoni. Giornata sfolgorante, di fatto; crollo della monarchia militare che, con grande stupore dei re, ha trascinato con sé tutti i reami; caduta della forza, rotta della guerra. In un tale avvenimento, improntato di necessità sovrumana, la parte degli uomini è nulla. Togliere Waterloo a Wellington e a Blücher, è togliere qualcosa all'Inghilterra e alla Germania? No. Né quella illustre Inghilterra, né questa illustre Germania sono in questione nel problema di Waterloo. Grazie al cielo, i popoli sono grandi anche senza le lugubri avventure della spada. Né la Germania, né l'Inghilterra, né la Francia sono soltanto un fodero. In quell'epoca, in cui Waterloo non è che un clamore di sciabole al di sopra di Blücher, la Germania ha Goethe, e al di sopra di Wellington l'Inghilterra ha Byron. Un vasto sorgere di idee è proprio del nostro secolo, e in quell'aurora l'Inghilterra e la Germania hanno uno splendore magnifico. Esse sono maestose perché pensano. L'elevazione del livello che apportano alla civiltà è loro intrinseco; viene da loro stesse e non per accidente. Il loro ingrandirsi nel diciannovesimo secolo non ha Waterloo per sorgente. Non vi sono che i popoli barbari che abbiano accrescimenti subitanei dopo una vittoria. E la vanità passeggera dei torrenti gonfiati da un uragano. I popoli civili, soprattutto nei nostri tempi, non si elevano, né si abbassano per la buona o cattiva fortuna di un capitano. Il loro peso specifico nel genere umano risulta da qualche cosa di più che un combattimento. Il loro onore, grazie a Dio, la loro dignità, il loro splendore, il loro genio, non sono numeri che gli eroi e i conquistatori, giocatori d'azzardo, possano mettere in palio alla lotteria delle battaglie. Spesso, battaglia perduta, progresso conquistato. Meno gloria, più libertà. Se il tamburo tace, la ragione prende la parola. È giocare a «chi perde guadagna». Parliamo dunque di Waterloo freddamente da ambo le parti. Diamo al caso ciò che è del caso e a Dio ciò che è di Dio. Che cos'è Waterloo? Una vittoria? No. Una cinquina. Una cinquina vinta dall'Europa, pagata dalla Francia. Non valeva proprio la pena di mettervi un leone. Waterloo, del resto, è il più grave scontro che vi sia nella storia. Napoleone e Wellington non sono due nemici, sono due contrari. Ma Dio, che si compiace delle antitesi, ha creato un contrasto più improvviso, un confronto più straordinario. Da una parte la precisione, la previdenza, la geometria, la prudenza, la ritirata assicurata, le riserve pronte, un sangue freddo tenace, un metodo imperturbabile, la strategia che approfitta del terreno, la tattica che equilibra i battaglioni, la strage tirata con le corde, la guerra tirata con l'orologio alla mano, nulla lasciato volontariamente al caso, il vecchio coraggio classico, la correttezza assoluta; dall'altra l'intuizione, la divinazione, la stranezza militare, l'istinto sovrumano, il colpo d'occhio fiammeggiante, un certo nonsoché che guarda come l'aquila e colpisce come la folgore, un'arte prodigiosa in una impetuosità sdegnosa, tutti i misteri di un'anima profonda, l'associazione col destino; il fiume, il piano, la foresta, il colle, uniti e in qualche modo costretti a obbedire, il despota che arriva fino a tiranneggiare il campo di battaglia; la fede nella propria stella mescolata alla scienza strategica, che ne resta ingrandita ma turbata. Wellington era il Barême11 della guerra, Napoleone il Michelangelo, e questa volta il genio fu vinto dal calcolo. Entrambe le parti aspettavano qualcuno; fu il calcolatore esatto che vinse. Napoleone aspettava Grouchy; non giunse. Wellington aspettava Blücher; giunse. Wellington è la guerra classica che prende la sua rivincita. Bonaparte, nella sua aurora, l'aveva incontrata in Italia e superbamente battuta. La vecchia civetta era fuggita davanti al giovane avvoltoio. L'antica tattica era stata non soltanto fulminata, ma scandalizzata. Chi era quel Corso di ventisei anni, che significava quell'ignorante splendido che, avendo tutto contro di sé, nulla per sé, senza viveri, senza munizioni, senza cannoni, senza scarpe, quasi senza armata, con un pugno d'uomini, contro intere masse, si gettava sull'Europa coalizzata, e guadagnava assurdamente delle vittorie nell'impossibile? Da dove usciva questo forsennato fulminante che, quasi senza riprender fiato, e con la medesima combinazione di combattenti fra le mani, polverizzava l'una dopo l'altra le cinque armate dell'imperatore di Germania, capitombolando Beaulieu su Alvinzi, Wurmser su Beaulieu, Mélas su Wurmser, Mack su Mélas? E chi era quel nuovo venuto della guerra, con la sfrontatezza di un astro? La scuola accademica militare lo scomunicava indietreggiando. Da ciò un implacabile rancore del vecchio cesarismo contro il nuovo, della sciabola corretta contro la spada fiammeggiante, della scacchiera contro il genio. Il 18 giugno 1815, questo rancore ebbe l'ultima parola, e sotto Lodi, Montebello, Montenotte, Mantova, Marengo, Arcole, scrisse: Waterloo. Trionfo dei mediocri docili alle maggioranze. Il destino accondiscese a quell'ironia. Declinando, Napoleone trovò davanti a sé Wurmser giovane. Per avere Wurmser basta infatti incanutire i capelli di Wellington. Waterloo è una battaglia di primo ordine vinta da un capitano di secondo ordine. Ciò che bisogna ammirare nella battaglia di Waterloo è l'Inghilterra, la fermezza inglese, la risoluzione inglese, il sangue inglese; ciò che l'Inghilterra ha avuto là di superbo, non le dispiaccia, è se stessa. Non è il suo capitano, è la sua armata. Wellington, bizzarramente ingrato, dichiara in una lettera a lord Bathurts che la sua armata, l'armata che ha combattuto il 18 giugno 1815, era «una detestabile armata». Che ne pensa quella cupa mescolanza di ossami sepolta sotto i solchi di Waterloo?L'Inghilterra è stata troppo modesta di fronte a Wellington. Fare Wellington così grande è fare piccola l'Inghilterra. Wellington non è che un eroe come un altro. Quegli scozzesi grigi, quelle horse-guards, quei reggimenti di Maitland e di Mitchell, quella fanteria di Pack e di Kempt, quella cavalleria di Ponsomby e di Somerset, quegli highlanders che suonano il fibroch sotto la mitraglia, quei battaglioni di Rylandt, quelle reclute così giovani che sapevano appena maneggiare il moschetto e tenevano testa alle vecchie bande di Essling e di Rivoli, ecco ciò che è grande. Wellington è stato tenace, questo fu il suo merito e noi non lo discutiamo, ma l'ultimo dei suoi fantaccini e dei suoi cavalieri è stato fermo quanto lui, l'iron-soldier vale l'iron-duke12. In quanto a noi ogni glorificazione va al soldato inglese, all'armata inglese, al popolo inglese. Se c'è un trofeo, è all'Inghilterra che quel trofeo è dovuto. La colonna di Waterloo sarebbe più giusta se, invece della figura di un uomo, elevasse nella nube la statua di un popolo. Ma questa grande Inghilterra si irriterà per quanto stiamo dicendo. Essa ha ancora, dopo il suo 1688 e il nostro 1789, l'illusione feudale. Essa crede nell'eredità e nella gerarchia. Quel popolo, che nessuno sorpassa in potenza e in gloria, si considera come nazione, non come popolo. Come popolo, si subordina volentieri e prende un lord per capo. Workman13, si lascia sdegnare; soldato si lascia bastonare. Si ricorda nella battaglia d'Inkermann, un sergente che, a quel che sembra, aveva salvato l'armata e non potè essere nominato da lord Raglau, la gerarchia militare inglese non permettendo di citare in un rapporto nessun eroe che non avesse, almeno, il grado di ufficiale. Ciò che noi ammiriamo soprattutto in uno scontro come quello di Waterloo, è la prodigiosa abilità del caso. Pioggia notturna, muro di Hougomont, burrone di Ohain, Grouchy sordo al cannone, a Napoleone una guida che lo inganna, a Bülow una guida che lo illumina; tutto questo cataclisma è meravigliosamente condotto. In totale, diciamolo, a Waterloo vi fu più massacro che battaglia. Waterloo è di tutte le battaglie campali quella che presenta il fronte più piccolo in confronto al numero dei combattenti. Napoleone, tre quarti di lega, Wellington, una mezza lega; settantaduemila combattenti per ogni parte. Da tale agglomerato venne la carneficina. Si è fatto questo calcolo e stabilita questa proporzione. Perdite umane: ad Austerlitz, francesi quattordici per cento; russi trenta per cento, austriaci quarantaquattro per cento. A Wagram, francesi tredici per cento, austriaci quattordici. Alla Moskowa, francesi trentasette per cento, russi e prussiani, quarantaquattro. A Bautzen, francesi tredici per cento, russi e prussiani, quattordici. A Waterloo, francesi cinquantasei per cento, alleati trentuno. Totale per Waterloo quarantuno per cento. Centoquarantaquattromila combattenti, sessantamila morti. Il campo di Waterloo oggi ha la calma che appartiene alla terra, sostegno impassibile dell'uomo, e somiglia a tutte le pianure. Tuttavia, di notte, vi si sviluppa una specie di nebbia visionaria, e se qualche viaggiatore vi si aggira, se guarda, se ascolta, se sogna come Virgilio nelle funeste pianure di Filippi, lo domina l'allucinazione della catastrofe. Lo spaventevole 18 giugno rivive; la falsa collina-monumento scompare; quel leone qualunque si dissipa; il campo di battaglia riprende la sua realtà; linee di fanteria ondeggiano nel piano, galoppi furiosi attraversano l'orizzonte; il sognatore spaventato vede lo scintillio delle sciabole, lo splendore delle baionette, il fiammeggiare delle bombe, l'incrociarsi mostruoso dei fulmini; sente, come un rantolo in fondo a una tomba, il clamore vago della battaglia fantasma. Quelle ombre sono i granatieri; quelle luci sono i corazzieri; quello scheletro è Napoleone; quell'altro scheletro è Wellington; tutto ciò non è più, e si cozza e si combatte ancora; e i burroni si imporporano, gli alberi fremono, e v'è della furia fin nelle nubi, e nelle tenebre. Tutte quelle alture feroci, Mont-Saint-Jean, Hougomont, Frischmont, Papelotte, Plancenoit, appaiono confusamente coronate da turbini di spettri che continuano a sterminarsi. XVII. Si deve considerare un bene Waterloo? Esiste una scuola liberale rispettabilissima che non odia Waterloo. Noi non le apparteniamo. Per noi, Waterloo non è che la data stupefatta della libertà. Che un'aquila simile esca da un simile uovo, è di certo inaspettato. Waterloo, se ci si pone dal punto di vista culminante della questione, è intenzionalmente una vittoria controrivoluzionaria. È l'Europa contro la Francia, è Pietroburgo, Berlino e Vienna contro Parigi, è lo statu quo contro l'iniziativa, è il 14 luglio 1789 attaccato attraverso il 20 marzo 1815, è il comando della monarchia da prepararsi al combattimento contro l'indomabile sommossa francese. Spegnere finalmente questo vasto popolo in eruzione da ventisei anni, tale era il sogno. Solidarietà di Brunswick, dei Nassau, del Romanoff, degli Hohenzollern, degli Asburgo con i Borboni; Waterloo porta in groppa il diritto divino. È vero che, l'Impero essendo stato dispotico, la monarchia, per la naturale reazione delle cose, doveva essere forzatamente liberale, e che un ordine costituzionale è sorto di malavoglia da Waterloo, con gran dispiacere dei vincitori. E che la rivoluzione non può essere veramente vinta, e che essendo provvidenziale e assolutamente fatale, riappare sempre: prima di Waterloo, in Bonaparte, gettando giù i vecchi troni; dopo Waterloo, in Luigi XVIII che concede e subisce la costituzione. Bonaparte mette un postiglione sul trono di Napoli e un sergente sul trono di Svezia14, impiegando l'ineguaglianza e mostrando l'uguaglianza; Luigi XVIII a Saint-Ouen firma la dichiarazione dei diritti dell'uomo. Se volete rendervi conto di ciò che è la rivoluzione, chiamatela progresso; e se volete rendervi conto di ciò che è il progresso, chiamatelo domani. Il domani fa irresistibilmente l'opera sua, e la fa da oggi. E giunge sempre al suo scopo stranamente. Impiega Wellington a fare di Foy, che non era che un soldato, un oratore. Foy cade a Hougomont e si rialza alla tribuna. Così procede il progresso. Non vi sono cattivi strumenti per un operaio come quello: accomoda col suo lavoro divino, senza sconcertarsi, l'uomo che ha scavalcato le Alpi e il buon vecchio malato vacillante del padre Eliseo15. Si serve del gottoso come del conquistatore. Waterloo, tagliando corto alla demolizione dei troni europei con la spada, non ha avuto altro effetto che quello di continuare il lavoro rivoluzionario da un'altra parte. Gli sciabolatori hanno finito, ora tocca ai pensatori. Il secolo che Waterloo voleva arrestare è andato avanti, ha proseguito la sua corsa. Quella vittoria sinistra è stata vinta dalla libertà. Insomma, incontestabilmente, ciò che trionfava a Waterloo, ciò che sorrideva dietro Wellington, ciò che gli portava tutti i bastoni di maresciallo d'Europa, compreso, dicono, il bastone di maresciallo di Francia, ciò che spingeva allegramente le carriole di terra piene di ossa per elevare la collina del leone, ciò che ha trionfalmente scritto su quel piedistallo questa data: 18 giugno 1815, ciò che incoraggiava Blücher sciabolando la disfatta, ciò che dall'alto del poggio di Mont-Saint-Jean si curvava sulla Francia come su unapreda, era la controrivoluzione che mormorava questa parola infame: smembramento. Giunta a Parigi, essa vide quel cratere da vicino, sentì che quella cenere le bruciava i piedi, e si è ravveduta. È ritornata al balbettio di una carta costituzionale16. Noi in Waterloo non vediamo che ciò che è in Waterloo. Niente libertà internazionale. La controrivoluzione era involontariamente liberale, allo stesso modo che, per un fenomeno corrispondente, Napoleone era involontariamente rivoluzionario. Il 18 giugno 1815, Robespierre a cavallo fu disarcionato. XVIII. Recrudescenza del diritto divino Fine della dittatura. Tutto il sistema europeo crollò. L'Impero si cancellò in un'ombra che somigliò a quella del mondo romano spirante. Si risorse dall'abisso come al tempo del barbari. Soltanto, la barbarie del 1815, che bisognava chiamare col suo piccolo nome, controrivoluzione, aveva poco fiato; si spense presto, e durò poco. L'Impero, confessiamolo, fu pianto, e pianto da occhi eroici. Se la gloria è nella spada fatta scettro, l'Impero era stato anche la gloria. Esso aveva sparso sulla terra tutta la luce che la tirannia può dare: luce cupa o, per meglio dire, oscura. Comparata al giorno vero, è notte. Quella scomparsa della notte fece l'effetto d'un'eclissi. Luigi XVIII rientrò in Parigi. I balli dell'8 luglio cancellarono gli entusiasmi del 20 marzo. Il Corso divenne l'antitesi del bearnese. La bandiera della cupola delle Tuileries fu bianca. L'esilio imperò. La tavola d'abete di Hartwell prese posto davanti alla poltrona ornata di fiordalisi di Luigi XIV17. Si parlò di Bouvinen e di Fontenoy come di ieri, mentre Austerlitz appariva invecchiata. L'altare e il trono fraternizzarono maestosamente. Una delle forme più incontestate del benessere della società nel diciannovesimo secolo si stabilì sulla Francia e sul continente. L'Europa prese la coccarda bianca. Trestaillon18 fu celebre. La divisa non pluribus impar riapparve in raggi di pietra figurante un sole sulla facciata della caserma del Quai d'Orsay. Dove c'era stata una guardia imperiale, si ebbe una Maison Rouge. L'arco del Carrousel, tutto carico di vittorie mal guadagnate, sviato in quelle novità, un po' vergognoso forse di Marengo e d'Arcole, se la cavò con la statua del duca d'Angoulême. Il cimitero della Madeleine, spaventevole fossa comune del '93, si coprì di marmo e di diaspro, essendo in quella polvere le ossa di Luigi XVI e di Maria Antonietta. Nel fossato di Vincennes, un ceppo sepolcrale usciva dalla terra, ricordando che il duca d'Enghien era morto nel mese stesso in cui Napoleone era stato incoronato. Papa Pio VII, che aveva compiuto quella consacrazione vicinissima a quella morte, benedisse tranquillamente la caduta come aveva benedetto l'elevazione. Ci fu a Schoenbrunn una piccola ombra di quattro anni che era sedizioso chiamare re di Roma. E queste cose si sono fatte, e questi re hanno ripreso i loro troni, e il padrone dell'Europa è stato messo in una gabbia, e l'antico regime è divenuto il nuovo, e tutta l'ombra, e tutta la luce della terra hanno mutato di posto, perché nel pomeriggio di un giorno d'estate un pastore ha detto a un prussiano in un bosco: «Passate di qui e non di là!». Quel 1815 fu una specie di lugubre aprile. Le vecchie realtà malsane e velenose si coprirono di apparenze nuove. La menzogna sposò il 1789; il diritto divino si mascherò con una costituzione; le funzioni si fecero costituzionali, i pregiudizi, le superstizioni e i secondi fini, con l'articolo 14 al cuore, si verniciarono di liberalismo. Cambiamento di pelli di serpenti. L'uomo era stato nello stesso tempo ingrandito e rimpicciolito da Napoleone. L'ideale, sotto quel regno della materia splendida, aveva ricevuto il nome strano di ideologia. Grave imprudenza di un grand'uomo, volgere in derisione l'avvenire. Ciononostante i popoli, questa carne da cannone così amante del cannoniere, lo cercarono con gli occhi. Dov'è? Che fa? Napoleone è morto, diceva un passeggero a un invalido di Marengo e di Waterloo. «Morto lui?», esclamò quel soldato. «Voi non lo conoscete bene!» Le fantasie deificavano quell'uomo atterrato. Il fondo dell'Europa, dopo Waterloo, fu tenebroso. Qualcosa di enorme rimase lungamente vuoto per la scomparsa di Napoleone. I re si insediarono in quel vuoto. La vecchia Europa ne approfittò per riformarsi. Ci fu una Santa Alleanza. Belle-Alliance aveva predetto il campo fatale di Waterloo. Alla presenza e in faccia a quell'antica Europa rifatta, si abbozzarono i lineamenti di una Francia nuova. L'avvenire, schernito dall'imperatore, fece là la sua entrata. Esso aveva sulla fronte questa stella: Libertà. Gli occhi ardenti delle giovani generazioni si volsero verso di lei. Cosa singolare, s'innamoravano contemporaneamente di quell'avvenire, libertà, e di quel passato, Napoleone. La disfatta aveva ingrandito il vinto. Bonaparte caduto sembrava più alto di Napoleone in piedi. Coloro che avevano trionfato ebbero paura. L'Inghilterra lo fece custodire da Hudson-Lowe e la Francia lo fece spiare da Montchenu. Le sue braccia conserte divennero l'inquietudine dei troni. Alessandro lo chiamava: la mia insonnia. Quello spavento derivava dalla quantità di rivoluzione che c'era in lui. È quanto spiega e scusa il liberalismo bonapartista. Quel fantasma dava i brividi al vecchio mondo. I re regnavano alquanto a disagio, con la roccia di Sant'Elena all'orizzonte. Mentre Napoleone agonizzava a Longwood, i sessantamila uomini caduti sul campo di Waterloo imputridirono tranquillamente, e qualcosa della loro pace si sparse nel mondo. Il congresso di Vienna ne fece i trattati del 1815, e l'Europa chiamò tutto questo Restaurazione. Ecco che cos'è Waterloo. Ma che importa all'infinito? Tutta quella tempesta, tutta quella nube, quella guerra, poi quella pace, tutta quell'ombra, non turbò un momento lo splendore dell'occhio immenso davanti al quale un insetto saltellante da un filo d'erba all'altro uguaglia l'aquila che vola di campanile in campanile fin sulle torri di Notre-Dame. XIX. Il campo di battaglia di notte Ritorniamo su quel fatale campo di battaglia. È una necessità di questo libro. Il 18 giugno 1815 era luna piena. Tale chiarore favorì l'inseguimento feroce di Blücher, denunciò le tracce dei fuggiaschi, abbandonò quella massa disastrosa alla cavalleria prussiana accanita e aiutò il massacro. Nelle catastrofi vi sono qualche volta di queste tragiche compiacenze della notte. Tirato l'ultimo colpo di cannone, la pianura di Mont-Saint-Jean rimase deserta. Gli inglesi occuparono l'accampamento dei francesi; è l'abituale constatazione della vittoria: coricarsi nel letto del vinto. I prussiani, lanciati sulla dirotta, si spinsero avanti. Wellington si recò al villaggio di Waterloo per redigere un rapporto a lord Bathurst. Se mai il sic vos non vobis è stato applicabile, lo è certo a colpo sicuro a quel villaggio di Waterloo. Waterloo non ha fatto nulla, è rimasto a mezza lega dall'azione. Mont-Saint-Jean è stato cannoneggiato, Hougomont, Papelotte e Plancenoit sono stati bruciati, la Haie-Sainte è stata presa d'assalto, la Belle-Alliance ha veduto l'abbraccio dei due vincitori; questi nomi si conoscono appena, e Waterloo, che non ha fatto nulla nella battaglia, ne ha tutto l'onore. Noi non siamo di quelli che lusingano la guerra; quando se ne presenta l'occasione diciamo la verità. La guerra ha spaventevoli bellezze, che non abbiamo nascosto; ha pure, conveniamone, alcune bruttezze. Una delle più sorprendenti è la pronta spoliazione dei morti dopo la vittoria. L'alba che segue una battaglia, si leva sempre su cadaveri nudi. Chi fa questo? Chi insozza in tal modo il trionfo? Qual è quella ributtante mano furtiva che s'insinua nella tasca della vittoria? Chi sono i borsaioli che fanno i loro colpi dietro la gloria? Alcuni filosofi, tra cui Voltaire, affermano che sono proprio coloro che hanno fatto la gloria. Sono gli stessi, dicono essi, non c'è ricambio: quelli che sono in piedi spogliano quelli che sono a terra. L'eroe del giorno è il vampiro della notte. Dopo tutto, si ha bene il diritto di rubare un po' a un cadavere di cui si è l'autore. Noi non lo crediamo: cogliere lauri e rubare le scarpe d'un morto, ci pare impossibile che possa essere fatto dalla stessa mano. Quel che è certo è che, di solito, dopo i vincitori vengono i ladri. Ma mettiamo il soldato, soprattutto il soldato contemporaneo, fuori causa. Ogni armata ha una coda, ed è questa che si deve accusare. Degli esseri simili a pipistrelli, mezzo briganti e mezzo valletti, tutte le specie di feccia che genera quel crepuscolo che si chiama guerra, i portatori d'uniforme che non combattono, i falsi ammalati, i finti zoppi, i cantinieri contrabbandieri, che trottano talvolta con le loro mogli su carrette rubando ciò che rivendono, mendicanti che si offrono per guida agli ufficiali, galoppini, predatori... Le armate in viaggio in altri tempi - non parliamo del presente - trascinavano tutto ciò che, in gergo, era detto, appunto, «la coda». Nessuna armata, nessuna nazione era responsabile di quegli esseri; parlavano italiano e seguivano i tedeschi; parlavano francese e seguivano gli inglesi. Fu da uno di questi miserabili, uno spagnolo che parlava francese, che il marchese di Fervaques, ingannato dal suo gergo furbesco che lo faceva prendere per uno dei nostri, venne ucciso a tradimento e derubato sullo stesso campo di battaglia, nella notte dopo la vittoria di Cérisolles. Dalla scorribanda nasceva il ladro. La detestabile massima: vivere sul nemico, produceva questa lebbra, che soltanto una disciplina ferrea poteva guarire. Ci sono facce che ingannano; non si sa sempre perché certi generali, grandi del resto, siano stati così popolari. Turenne era adorato dai suoi soldati, perché tollerava il saccheggio; il male permesso fa parte della bontà; Turenne era così buono che lasciava mettere a fuoco e sangue il Palatinato. Al seguito degli eserciti si vedevano più o meno predoni a seconda che il capo fosse più o meno severo. Hoche e Marceau non avevano «pigracci», Wellington, gli rendiamo volentieri questa giustizia, ne aveva pochi. Tuttavia nella notte dal 18 al 19 giugno si spogliarono i morti. Wellington fu rigido; aveva dato l'ordine di passare per le armi chiunque fosse stato preso in flagrante delitto; ma la rapina è tenace: i predoni rubavano da un lato del campo di battaglia, mentre li fucilavano dall'altro. La luna era sinistra su quella pianura. Verso mezzanotte, un uomo si aggirava, o meglio, strisciava, dalla parte del fossato di Ohain. Era, apparentemente, uno di quelli che abbiamo ora descritto, né inglese, né francese, né contadino, né soldato, meno uomo che lamia19; attratto dall'odore dei morti, avente per vittoria il furto, veniva a svaligiare Waterloo. Indossava un camiciotto che era anche un po' cappotto; era inquieto, era audace, andava avanti e guardava indietro. Chi era quell'uomo? Probabilmente la notte ne sapeva più che il giorno sul suo conto. Non aveva sacco, ma evidentemente portava tasche enormi sotto il cappotto. Ogni tanto si fermava, esaminava la pianura intorno a lui come per vedere se era osservato, si curvava bruscamente, smuoveva a terra qualcosa di silenzioso e di immobile, poi si raddrizzava e fuggiva. Lo strisciare, l'atteggiamento, il gesto rapido e mostruoso lo facevano assomigliare a quelle larve crepuscolari che abitano le rovine, e che le antiche leggende normanne chiamano Allodi. Certi uccelli dalle gambe lunghe hanno profili simili nelle paludi. Uno sguardo che avesse scandagliato attentamente tutta quella nebbia avrebbe potuto notare, a qualche distanza, fermo e come nascosto dietro una catapecchia situata sul limitare della contrada di Nivelles nell'angolo della strada da Mont-Saint-Jean a Braïne-l'Alleud, una specie di piccolo furgone da vivandiere con una capotta di vimini incatramati, attaccato a un ronzino affamato che rosicchiava l'ortica attraverso il morso, e nel furgone una specie di donna seduta su casse e pacchi. Forse c'era qualche legame fra quel furgone e quel vagabondo. L'oscurità era serena. Non una nube allo zenit. Che importa che la terra sia rossa? la luna resta bianca. Sono queste le indifferenze del cielo. Nelle praterie, rami d'alberi rotti dalla mitraglia, non caduti e trattenuti dalla scorza, dondolavano dolcemente al vento della notte. Un alito, quasi un respiro, muoveva i rovi. Vi erano nell'erba fremiti tali che sembravano partenze d'anime. Si sentivano vagamente in lontananza andare e venire le pattuglie e le ronde dell'accampamento inglese. Hougomont e la Haie-Sainte continuavano ad ardere, facendo una a ovest, l'altra a est, due grosse fiammate alle quali veniva ad attaccarsi, come una collana di rubini sparsi avente alle estremità due carbonchi, il cordone di fuoco del bivacco inglese spiegato in un semicerchio immenso sulle colline all'orizzonte. Abbiamo descritto la catastrofe della strada di Ohain. Che cosa sia stata quella morte per tanti valorosi, il cuore si spaventa a pensarci. Se qualcosa è spaventoso, se esiste una realtà che sorpassa il sogno, è questa: vivere, vedere il sole, essere in pieno possesso della forza virile, avere la salute e la gioia, ridere valorosamente, correre verso una gloria che si ha dinanzi, abbagliante, sentirsi nel petto un polmone che respira, un cuore che batte, una volontà che ragiona, parlare, pensare, sperare, amare, avere una madre, avere una moglie, avere dei figli, avere la luce, e a un tratto, nel tempo di un grido, in meno di un minuto, sprofondare in un abisso, cadere, ruzzolare, schiacciare, essere schiacciato, vedere le spighe del grano, i fiori, le foglie, i rami e non poter aggrapparsi a nulla, sentire inutile la sciabola, sentire uomini sotto di sé, cavalli sopra di sé, dibattersi invano, con le ossa rotte da qualche calcio nelle tenebre, sentire un tallone che vi preme sugli occhi, mordere con rabbia i ferri di cavallo, soffocare, urlare, torcersi, essere lì sotto e dire: «Poco fa vivevo!». Allora, là, dove aveva avuto luogo quello straziante disastro, regnava il silenzio. Il fossato era stato riempito di cavalli e di cavalieri inestricabilmente ammonticchiati: allacciamento terribile. Non c'erano più pendii, i cadaveri livellavano la strada con la pianura e giungevano fino al limite del fossato, come un moggio d'orzo ben misurato. Un mucchio di morti nella parte alta, un fiume di sangue nella parte bassa: tale era quella strada la sera del 18 luglio 1815. Il sangue colava fino sulla strada di Nivelles e si travasava in una larga pozza davanti agli alberi abbattuti che sbarravano la via, in un luogo che si mostra ancora. È, ve ne ricorderete, al punto opposto, verso la contrada di Genappe, che aveva avuto luogo l'affondamento dei corazzieri. Lo spessore dei cadaveri era proporzionato alla profondità del fossato. Verso il mezzo, nel luogo in cui diveniva piano, là, dove era passata la divisione Delort, lo strato dei morti si faceva più sottile. Il vagabondo notturno, che abbiamo mostrato di sfuggita al lettore, andava da quella parte. Egli frugava in quell'immensa tomba. Guardava. Passava non si sa quale spaventosa rivista di morti. Camminava coi piedi nel sangue. A un tratto si fermò. A qualche passo davanti a lui, nel fossato, nel punto in cui terminava il monte dei morti, sotto quell'ammasso di uomini e di cavalli, usciva una mano aperta rischiarata dalla luna. Quella mano aveva al dito qualcosa che brillava, e che era un anello d'oro. L'uomo si curvò, rimase un momento raggomitolato, e quando si rialzò su quella mano non c'era più l'anello. A dire il vero non si rialzò, rimase in un atteggiamento selvaggio e feroce, volgendo il dorso al mucchio dei morti, scrutando l'orizzonte, in ginocchio, con tutta la parte anteriore del corpo che premeva sui due indici poggiati a terra, la testa che spiava sopra la riva del fossato. Le quattro zampe dello sciacallo vanno bene per certe azioni. Poi si decise, si alzò. In quel momento ebbe un sussulto. Sentiva qualcuno afferrarlo da dietro. Si volse; era la mano aperta, che si era chiusa afferrandogli un lembo del cappotto. Un uomo onesto avrebbe avuto paura. Quello si mise a ridere. «Guarda, è il morto. Preferisco uno spettro a un gendarme.» Nel frattempo la mano perse ogni forza e lo lasciò. Lo sforzo dura poco nella tomba. «Ah!», riprese il vagabondo. «Che sia vivo quel morto?... Vediamo.» Si curvò di nuovo, rovistò il mucchio, mise in disparte ciò che faceva ostacolo, prese la mano, strinse il braccio, liberò la testa, tirò fuori il corpo, e qualche istante dopo trascinava nell'ombra del fossato un uomo inanimato, almeno svenuto. Era un corazziere, un ufficiale di un certo rango; una grossa spallina d'oro usciva da sotto la corazza; quell'ufficiale non aveva più elmo. Un tremendo colpo di sciabola gli sfregiava il volto, dove non si vedeva che sangue. Del resto, non sembrava avesse membra rotte, e per qualche caso fortunato, se questa parola è possibile qui, i morti si erano piegati ad arco su di lui in modo da impedirne lo schiacciamento. Aveva gli occhi chiusi. Sulla corazza portava la croce d'argento della Légion d'Onore. Il vagabondo strappò quella croce, che sparve nei baratri che aveva sotto il cappotto. Quindi, tastò il taschino dell'ufficiale, sentì un orologio, lo prese. Poi, frugò nel panciotto, vi trovò una borsa e l'intascò. Giunto a questa fase dei soccorsi al morente, l'ufficiale aprì gli occhi. «Grazie», disse debolmente. La brutalità dei movimenti dell'uomo che lo maneggiava, la frescura della notte, l'aria respirata liberamente, lo avevano tratto dal letargo. Il vagabondo non rispose. Alzò la testa. Si sentiva un rumore di passi nella piana; probabilmente si avvicinava qualche pattuglia. L'ufficiale mormorò, ancora con l'agonia nella voce: «Chi ha vinto la battaglia?». «Gli inglesi», rispose il vagabondo. L'ufficiale riprese: «Cercate nelle mie tasche. Troverete una borsa e un orologio. È roba vostra». Era già fatto. Il vagabondo fece quanto gli veniva richiesto, e disse: «Non c'è nulla». «Mi hanno derubato», rispose l'ufficiale, «mi dispiace. Era per voi.» I passi della pattuglia si facevano sempre più distinti. «Ecco che vengono», disse il vagabondo, facendo l'atto di fuggire. L'ufficiale, sollevando penosamente il braccio, lo trattenne: «Mi avete salvato la vita. Chi siete?...». Il vagabondo rispose in fretta e a voce bassa: «Ero anch'io come voi nell'armata francese. Bisogna che vi lasci. Se mi prendessero mi fucilerebbero. Vi ho salvato la vita. Vedete ora di trarvi d'impiccio». «Che grado avete?» «Sergente.» «Come vi chiamate?» «Thénardier.» «Non dimenticherò questo nome», disse l'ufficiale. «E voi ricordate il mio. Mi chiamo Pontmercy.» 1 Salvator Rosa, artista noto più per i «capricci» che per i suoi dipinti di battaglie. J.B. Vaquerre de Gribeauval, ingegnere di artiglieria. 2 In realtà A.F. Van der Meulen (1634-1690). 3 Cesare ride, Pompeo piange. 4 Ecco l'iscrizione: D.O.M. CY A ETE ECRASE PAR MALEUR SOUS UN CHARIOT MONSIEUR BERNARD DEBRYE MARCHAND A BRUXELLE LE (illeggibile) FEVRIER 1637 (N.d.A.). 5 Vegliamo sulla salvezza dell'Impero. 6 Cornamusa scozzese. 7 Splendid! è la parola testuale (N.d.A.). 8 Hugo asseriva di essere stato il primo a stampare e a scrivere per esteso la celebre risposta di Cambronne. 9 Qual è il peso del capo? 10 «Una battaglia terminata, una giornata finita, false misure riparate, i più grandi successi assicurati per l'avvenire, tutto fu perduto in un momento di terror panico.» Napoleone, Dettati di Sant'Eletta (N.d.A.). 11 B.S. Barême, autore di notissimi prontuari di matematica. 12 Il «soldato di ferro» vale il «duca di ferro». 13 Operaio. 14 Si allude a Joachim Murat, re di Napoli nel 1808 e a J.-B.-J. Bernadotte, re di Svezia nel 1818. 15 Soprannome dato a Luigi XVIII. 16 La Charte, concessa da Luigi XVIII il 4 giugno 1814. 17 Luigi XVIII era stato per anni esule a Hartwell, in Inghilterra. 18 Soprannome di J. Dupart, che seminò il terrore bianco nella Francia meridionale, nel 1815. 19 Genio che mangia i morti. LIBRO SECONDO Il vascello Orion I. Il numero 24601 diventa il 9430 Jean Valjean era stato ripreso. Sorvoliamo rapidamente su particolari dolorosi e limitiamoci a trascrivere due notizie pubblicate dai giornali del tempo, qualche mese dopo gli avvenimenti sorprendenti svoltisi a Montreuil-sur-mer. Questi articoli sono un po' sommari; a quell'epoca non esisteva ancora la Gazette des tribunaux. Togliamo il primo dal Drapeau blanc in data del 25 luglio 1823. «Una circoscrizione del Pas-de-Calais è stata teatro di un avvenimento poco comune. Un forestiero, tale Madeleine, aveva rialzato da qualche anno, grazie a processi nuovi, un'antica industria locale, la fabbricazione del giaietto e delle conterie nere. Aveva fatto con ciò la sua fortuna, e anche quella del circondario. In riconoscenza dei suoi servizi lo avevano nominato sindaco. La polizia ha scoperto che Madeleine non era altro che un ex forzato in rottura di bando, condannato nel 1796 per furto, e nominato Jean Valjean. Jean Valjean è stato restituito al bagno penale. Pare che prima del suo arresto sia riuscito a ritirare dal banchiere Laffitte una somma di più di mezzo milione che vi aveva depositato, e che, del resto, aveva legittimissimamente, dicono, guadagnato nel suo commercio. Non si è potuto sapere dove Jean Valjean abbia nascosto questa somma dopo il suo rientro nel bagno penale di Tolone.» Il secondo articolo, un po' più particolareggiato, è tolto dal Journal de Paris, della stessa data: «Un ex forzato liberato, chiamato Jean Valjean, è comparso davanti alla Corte d'Assise del Var in circostanze tali da richiamare l'attenzione. Questo scellerato era giunto a ingannare la vigilanza della polizia; aveva mutato nome ed era riuscito a farsi nominare sindaco di una delle nostre piccole città del Nord. Aveva stabilito in quella città un commercio abbastanza notevole. Alla fine è stato smascherato e arrestato, mercé lo zelo instancabile del pubblico ministero. Aveva per concubina una donna di strada che è morta di crepacuore al momento dell'arresto. Questo miserabile, che è dotato di una forza erculea, aveva trovato il modo di evadere, ma tre o quattro giorni dopo l'evasione, la polizia ha messo nuovamente le mani su di lui, nella stessa Parigi, nel momento in cui saliva su una di quelle piccole vetture che fanno il tragitto dalla capitale al villaggio di Montfermeil (Seine-et-Oise). Si dice che abbia approfittato dell'intervallo di questi tre o quattro giorni di libertà per ritirare una somma considerevole, depositata da lui presso uno dei nostri principali banchieri. Si valuta tale somma a seicento o settecentomila franchi; stando all'atto d'accusa, l'avrebbe nascosta in un luogo noto a lui solo, e nessuno l'ha potuta rinvenire. Comunque, il nominato Jean Valjean è stato tradotto alle Assise del dipartimento del Var con l'accusa di furto a mano armata sulla pubblica via, commesso otto anni fa circa, sulla persona di uno di quegli onesti ragazzi che, come dice il patriarca di Ferney in versi immortali, ...De Savoie arrivent tous les ans Et dont la main légèrement essuie Ces longs canaux engorgés par la suie1. Questo bandito ha rinunciato a difendersi. È stato stabilito dall'abile ed eloquente organo del pubblico ministero, che il furto era stato commesso in complicità e che Jean Valjean faceva parte di una banda di ladri del Mezzogiorno. Di conseguenza Jean Valjean, dichiarato colpevole, è stato condannato alla pena di morte. Questo delinquente aveva rifiutato di ricorrere in Cassazione. Il re, nella sua inesauribile clemenza, si è degnato di commutare la pena in quella dei lavori forzati a vita. Jean Valjean è stato immediatamente inviato al bagno penale di Tolone». Si ricorderà che Jean Valjean aveva a Montreuil-sur-mer abitudini religiose. Alcuni giornali, fra i quali il Costitutionnel, presentavano quella commutazione come un trionfo del partito dei preti. Jean Valjean cambiò matricola al bagno penale. Si chiamò 9430. Del resto, diciamolo per non tornarci più sopra, con Madeleine la prosperità di Montreuil-sur-mer disparve. Tutto ciò che egli aveva preveduto nella sua notte di febbre e di esitazione si realizzò; mancando lui, mancò l'anima. Dopo la sua caduta, si fece a Montreuil-sur-mer quella divisione egoistica delle grandi esistenze cadute, quel fatale sbandamento delle cose fiorenti che si compie ogni giorno oscuramente nella comunità umana e che la storia non ha notato che una volta, perché avvenne dopo la morte di Alessandro. I luogotenenti si incoronarono re; i capofabbrica s'improvvisarono fabbricanti. Le rivalità invidiose sorsero. I vasti magazzini di Madeleine furono chiusi: le fabbriche caddero in rovina, gli operai si dispersero: gli uni lasciarono il paese, gli altri lasciarono il mestiere. Tutto si fece piccolo, invece di farsi grande; per il lucro, non più per il bene. Non c'era più centro; la concorrenza ovunque, e l'accanimento. Madeleine dominava tutto e dirigeva. Caduto lui, ognuno tirò per sé; lo spirito di lotta sostituì lo spirito di organizzazione, l'asprezza la cordialità, l'odio degli uni per gli altri la benevolenza del fondatore per tutti; i fili annodati da Madeleine si imbrogliarono e si ruppero; si falsificarono i processi, si avvilirono i prodotti, si uccise la fiducia; gli sbocchi diminuirono, diminuirono le commissioni, diminuì il salario, gli opifici cessarono di lavorare, sopraggiunse il fallimento. E poi, più nulla per i poveri. Tutto svanì. Lo Stato si accorse che qualcuno era stato demolito in qualche luogo. Meno di quattro anni dopo la sentenza della Corte d'Assise che constatava l'identità di Madeleine con Jean Valjean, le spese di riscossione delle imposte erano raddoppiate nel circondario di Montreuil-sur-mer, e il signor de Villèle lo faceva osservare in Parlamento nel mese di febbraio 1827. II. Dove si leggeranno due versi che, forse, sono del diavolo Prima di procedere, è giusto raccontare con qualche particolare un fatto strano avvenuto verso la stessa epoca a Montfermeil e che, forse, non è senza coincidenza con certe congetture del pubblico ministero. Dura nella contrada di Montfermeil una superstizione antichissima, tanto più curiosa e tanto più preziosa, perché una superstizione popolare nelle vicinanze di Parigi è come un aloe di Siberia. Noi siamo di quelli che rispettano tutto ciò che è allo stato di pianta rara. Ecco dunque la superstizione di Montfermeil: si crede che il diavolo abbia, da tempo immemorabile, scelto la foresta per nascondervi i suoi tesori. Le buone donne affermano che non è raro incontrare, alla caduta del giorno, nei paraggi del bosco, un uomo nero, dall'aspetto di un carrettiere o di un taglialegna, calzato di zoccoli, vestito con calzoni e gabbano di tela, e riconoscibile perché invece di un berretto o di un cappello, ha sulla testa due immense corna. Il che deve, infatti, renderlo riconoscibile. Quell'uomo è abitualmente occupato a scavare una buca. Vi sono tre modi di trar partito da questo incontro. Il primo è di avvicinare l'uomo e di parlargli. Allora si comprende che quell'uomo è semplicemente un contadino, che sembra nero perché si è al crepuscolo, che non scava nessuna buca ma taglia dell'erba per le sue vacche, e che ciò che si era preso per corna non è altro che un forchetto da letame che porta sul dorso, i cui denti, grazie alla prospettiva della sera, sembrano uscirgli dal capo. Si torna a casa, e si muore nella settimana. Il secondo modo, è d'aspettare che abbia scavato la fossa, che l'abbia chiusa e che se ne sia andato; poi bisogna correre frettolosamente alla fossa, riaprirla, prendere il «tesoro» che l'uomo nero vi ha necessariamente deposto. In questo caso si muore entro il mese. Infine, il terzo modo è di non parlare all'uomo nero, di non guardarlo, e di scappare a gambe levate. Si muore entro un anno. Siccome i tre modi hanno i loro inconvenienti, il secondo, che offre almeno qualche vantaggio, tra cui quello di possedere un tesoro, non fosse che per un mese, è generalmente il più adottato. Gli uomini ardimentosi che tentano tutte le vie, hanno dunque, abbastanza di frequente, a quel che si dice, riaperto le buche dell'uomo nero e cercato di rubare al diavolo. Pare che l'operazione sia mediocre. Almeno, se si deve credere alla tradizione e particolarmente ai due versi enigmatici in barbaro latino che ha lasciato su questo soggetto un cattivo monaco normanno un po' stregone, chiamato Tryphon. Questo Tryphon è sepolto nell'abbazia Saint-Georges di Bocherville, vicino Rouen, e sulla sua tomba nascono rospi. Si fanno dunque degli sforzi enormi (quelle buche sono di solito molto fonde), si suda, si cerca, si lavora tutta una notte, poiché è di notte che si fa tutto questo, si bagna una camicia, si consuma una candela, si rovina una vanga, e quando si è giunti in fondo alla fossa, quando si mette la mano sul «tesoro», che cosa si trova? che cos'è il tesoro del diavolo? un soldo, qualche volta uno scudo, una pietra, uno scheletro, un cadavere sanguinante, qualche volta uno spettro piegato in quattro come un foglio di carta in un portafoglio, qualche volta nulla. È ciò che sembrano annunciare ai curiosi indiscreti i versi di Tryphon: Fodit, et in fossa thesaurus, condit opaca; As, nummos, lapides, cadaver, simulacro, nihilque2. Sembra che ai nostri giorni vi si trovi pure ora una fiaschetta di polvere da sparo con le pallottole, ora un vecchio mazzo di carte da gioco, grasso e bisunto che, evidentemente, è servito ai diavoli. Tryphon non registra queste due cose, poiché viveva nel secondo secolo e dato che, a quanto pare, il diavolo non ha avuto lo spirito di inventare la polvere da sparo prima di Ruggero Bacone e le carte prima di Carlo VI. Del resto, se si gioca con quelle carte, si è sicuri di perdere tutto ciò che si ha; e in quanto alla polvere che c'è nella fiaschetta, ha la proprietà di farvi scoppiare il fucile in faccia. Ora, pochissimo tempo dopo l'epoca in cui sembrò al pubblico ministero che il forzato liberato Jean Valjean, durante la sua evasione di qualche giorno avesse gironzolato intorno a Montfermeil, si notò in questo stesso villaggio che un certo vecchio cantoniere chiamato Boulatruelle aveva «qualche affare segreto» nel bosco. Nel paese si credeva di sapere che quel Boulatruelle era stato al bagno penale; era sottoposto a una certa sorveglianza dalla polizia, e, siccome non trovava lavoro da nessuna parte, l'amministrazione lo impiegava, con paga ridotta, come cantoniere sulla strada che va da Gagny a Lagny. Questo Boulatruelle era mal visto dalle persone del luogo; troppo rispettoso, troppo umile, pronto a far tanto di cappello a tutti, tremante e sorridente davanti ai gendarmi, probabilmente affiliato, si diceva, a qualche banda sospetta di agguati nei boschi al calar della notte. A suo favore non c'era che questo fatto: era ubriacone. Ecco ciò che si credeva di aver notato: Da qualche tempo, Boulatruelle lasciava molto di buonora il suo lavoro di selciatura e manutenzione stradale e se ne andava nella foresta con una zappa. Lo si incontrava verso sera nelle radure deserte, nelle macchie più selvagge, con l'aria di chi cerca qualcosa, scavando fosse. Le buone donne che passavano lo prendevano subito per Belzebù, poi riconoscevano Boulatruelle, e non rimanevano perciò più tranquille. Quegli incontri pareva contrariassero vivamente Boulatruelle. Era evidente che cercava di nascondersi, che c'era un mistero in ciò che faceva. Nel villaggio si diceva: «È chiaro che il diavolo ha fatto qualche apparizione. Boulatruelle l'ha veduto, e cerca. Di fatto, è tipo da prendere il gruzzolo di Lucifero». I volterriani aggiungevano: «Sarà poi Boulatruelle che accalappierà il diavolo, o il diavolo che accalappierà Boulatruelle?». Le vecchie facevano molti segni di croce. Tuttavia, i maneggi di Boulatruelle nel bosco cessarono e lui riprese regolarmente il suo lavoro di cantoniere. Si parlò d'altro. Però, alcuni erano rimasti curiosi pensando che probabilmente in tutto ciò c'entrava non già il favoloso tesoro della leggenda, ma qualche buon bottino più serio e più palpabile che i biglietti di banca del diavolo, e di cui il cantoniere aveva senza dubbio sorpreso il segreto a metà. I più «preoccupati» erano il maestro di scuola e il bettoliere Thénardier, che era l'amico di tutti e non aveva neppure disdegnato di fare amicizia con Boulatruelle. «È stato in galera», diceva Thénardier. «Eh!... mio Dio!... Non si sa né chi c'è, né chi ci andrà.» Una sera il maestro di scuola affermava che la giustizia si sarebbe incaricata di sapere ciò che Boulatruelle andava a fare nel bosco, e che avrebbe dovuto parlare, e lo si sarebbe messo alla tortura, se occorreva, e che Boulatruelle non avrebbe punto resistito, per esempio, alla tortura dell'acqua. «Diamogli del vino», disse Thénardier. Si fecero in quattro per far bere il vecchio cantoniere. Boulatruelle bevve enormemente e parlò poco. Combinò con mirabile arte la sete di un crapulone con la discrezione di un giudice. Tuttavia, a forza di tornare alla carica e di combinare e spremere le poche parole oscure che gli erano sfuggite, Thénardier e il maestro di scuola credettero di comprendere quanto segue: Una mattina, Boulatruelle, andando al lavoro allo spuntare del giorno, sarebbe rimasto sorpreso di vedere, in un angolo del bosco, sotto un prunaio, una pala e una zappa, come nascosti. Tuttavia, avrebbe pensato fossero probabilmente la vanga e la zappa di papà Six-Fours, il portatore d'acqua, e non ci avrebbe pensato più. Ma alla sera dello stesso giorno, avrebbe veduto, senza essere visto, essendo nascosto da un grosso albero, dirigersi dalla strada verso il più fitto del bosco «un individuo che non era del paese, e che lui, Boulatruelle, conosceva benissimo». Traduzione di Thénardier: Un compagno di galera. Boulatruelle s'era ostinatamente rifiutato di dirne il nome. Quell'individuo portava un pacco, qualcosa di quadrato, come una grande scatola o un piccolo cofano. Sorpresa di Boulatruelle. Tuttavia, l'idea di seguire l'individuo non gli venne che sette o otto minuti dopo. Ma era troppo tardi; l'individuo era già nel folto del bosco, era ormai scesa la notte e Boulatruelle non aveva potuto raggiungerlo. Allora si era messo a sorvegliare il limitare del bosco. «Splendeva la luna.» Due o tre ore dopo, Boulatruelle aveva visto uscire dalla boscaglia l'individuo non più con il cofanetto, ma con una vanga e una zappa. Boulatruelle aveva lasciato passare quel tale senza che gli venisse l'idea di fermarlo, perché si era detto che l'altro era tre volte più forte di lui e armato d'una vanga, e probabilmente, riconoscendolo e vedendosi riconosciuto, lo avrebbe accoppato. Commovente effusione di due compagni che si ritrovano. Ma la vanga e la zappa erano state un punto di luce per Boulatruelle; era corso al prunaio del mattino, e non aveva più trovato né pala, né zappa. Egli aveva concluso che quell'individuo, entrato nel bosco, vi aveva scavato una fossa con la zappa, vi aveva nascosto il cofano, e aveva chiusa la buca con la pala. Ora, il cofano era troppo piccolo per contenere un cadavere; dunque conteneva del denaro. Da ciò le sue ricerche: Boulatruelle aveva esplorato, scrutato e rovistato tutta la foresta e cercato ovunque gli era parso di vedere la terra smossa di fresco. Invano. Non aveva «snidato» nulla. Nessuno ci pensò più lì a Montfermeil. Soltanto alcune bravi comari dissero: «State pur certi che il cantoniere di Gagny non ha fatto tutto quel lavoro per nulla; è certo che è venuto il diavolo». III. Dove si vede che la catena dei ceppi doveva avere subito un certo lavoro preparatorio per essere spezzata da un solo colpo di martello Sulla fine di ottobre dell'anno 1823, gli abitanti di Tolone videro rientrare in porto, in seguito a una burrasca e per riparare qualche avaria, il vascello Orion, che più tardi venne impiegato a Brest come nave-scuola, e che a quel tempo faceva parte della squadra del Mediterraneo. Il bastimento, quantunque guasto, perché il mare l'aveva malmenato, fece effetto entrando nella rada. Portava non so più quale bandiera, che gli valse un saluto regolare di undici colpi di cannone, restituiti colpo per colpo; totale ventidue. Si è calcolato che in salve, cortesie reali e militari, scambi di rumori doverosi, segnali di etichetta, formalità di rade e cittadelle, levate e tramonti di sole salutati tutti i giorni da tutte le fortezze e da tutti i navigli da guerra, aperture e chiusure di porti ecc. ecc., il mondo civile tirava in tutta la terra, ogni ventiquattro ore, centocinquantamila colpi di cannone inutili; a sei franchi al colpo, si ha un totale di novecentomila franchi al giorno, trecento milioni all'anno che se ne vanno in fumo. Questo non è che un particolare. Intanto i poveri muoiono di fame. L'anno 1823 fu il periodo che la Restaurazione chiamò «l'epoca della guerra di Spagna». Quella guerra, che conteneva molti avvenimenti in uno solo, è forse singolare. Un grosso affare di famiglia per la casa di Borbone; il ramo di Francia che soccorreva e proteggeva il ramo di Madrid, facendo atto di primogenitura; un ritorno apparente alle nostre tradizioni nazionali complicate dalla servitù e dalla soggezione ai gabinetti del Nord; il duca d'Angoulême soprannominato dai fogli liberali l'eroe di Andujar, che reprimeva in un'attitudine trionfale un po' contrariata dalla sua aria pacifica, il vecchio terrorismo chimerico dei liberali, i sans-culottes risuscitati con gran paura dei possidenti sotto il nome di descamisados; il monarchismo che faceva ostacolo al progresso qualificato anarchia; le teorie dell'89 bruscamente interrotte dalla trincea; un altolà europeo intimato all'idea francese mentre stava facendo il giro del mondo; a fianco del figlio di Francia generalissimo, il principe di Carignano, il futuro Carlo Alberto, arruolatosi in questa crociata dei re contro il popolo, come volontario con le spalline di granatiere di lana rossa; i soldati dell'Impero rimessi in campo, ma dopo otto anni di riposo, invecchiati, tristi, e sotto la coccarda bianca; la bandiera tricolore agitata all'estero da un eroico pugno di francesi, come trent'anni prima a Coblenza la bandiera bianca; i monaci mescolati alle nostre truppe; lo spirito di libertà e di novità reso ragionevole dalle baionette; i princìpi schiacciati a colpi di cannone; la Francia che disfaceva con le armi ciò che aveva fatto con la mente; del resto, i capi nemici venduti, i soldati titubanti, le città assediate dal denaro; nessun pericolo militare e ciononostante esplosioni possibili, come in tutte le miniere sorprese e invase: poco sangue versato, poco onore conquistato, vergogna per alcuni, gloria per nessuno; tale fu quella guerra fatta da principi che discendevano da Luigi XIV e condotta da generali che uscivano da Napoleone: ebbe la triste sorte di non ricordare né la gran guerra, né la gran politica. Alcuni fatti d'armi furono seri; la presa del Trocadero, fra l'altro, fu una bell'azione militare, ma, insomma, lo ripetiamo, le trombe di questa guerra danno un suono fesso, l'insieme fu sospetto, la storia approva la Francia che non si decide ad accettare quel falso trionfo. Parve evidente che certi ufficiali spagnoli incaricati della resistenza cedessero troppo facilmente; l'idea di corruzione si sviluppò dalla vittoria; sembrò che si fossero vinti i generali piuttosto che le battaglie, e il soldato vincitore rientrò umiliato. Guerra avvilente in effetto, in cui si può leggere Banca di Francia fra le pieghe della bandiera. Alcuni soldati della guerra del 1808, sui quali era formidabilmente crollata Saragozza, corrugavano la fronte nel 1823, davanti alla facile apertura delle cittadelle, e ricordavano con dispiacere Palafox. È proprio della Francia preferire di avere ancora davanti a sé piuttosto Rostopscin che Ballesteros3. Da un punto di vista più vasto ancora, e sul quale conviene pure insistere, quella guerra che inaspriva in Francia lo spirito militare, indignava lo spirito democratico. Era un'impresa di servilismo. In quella campagna, lo scopo del soldato francese, figlio della democrazia, era la conquista di un giogo per il collo altrui. Controsenso odioso. La Francia è fatta per risvegliare l'anima dei popoli, non per soffocarla. Dal 1792 tutte le rivoluzioni d'Europa sono la Rivoluzione francese; la libertà splende dalla Francia. È un fatto elementare. Cieco chi non lo vede. È Bonaparte che l'ha detto. La guerra del 1823 fu un attentato alla generosa nazione spagnola, dunque fu anche un attentato alla Rivoluzione francese. Questa sequela di fatti mostruosi era la Francia che li commetteva; per forza, perché eccettuate le guerre liberatrici, tutto ciò che le armate fanno, lo fanno per forza. La parola obbedienza passiva lo indica; un'armata è uno strano capolavoro di combinazioni in cui la forza risulta da una somma enorme d'impotenze. Così si spiega la guerra, fatta dall'umanità contro l'umanità, nonostante l'umanità. In quanto ai Borboni, la guerra del 1823 fu loro fatale. La presero per un successo. Essi non videro il pericolo di far uccidere un'idea da una consegna. Nella loro ingenuità si sbagliarono al punto di introdurre nel loro edificio, come elemento di forza, l'immenso indebolimento di un delitto. Lo spirito degli agguati entrò nella loro politica. La campagna di Spagna divenne, nei loro consigli, un argomento per i colpi di forza e per le avventure del diritto divino. La Francia, avendo ristabilito el rey neto4 in Spagna, poteva ben ristabilire il diritto assoluto in casa sua. Essi caddero in quel terribile errore di prendere l'obbedienza del soldato per il consenso della nazione. Questa fiducia perde i troni. Non bisogna addormentarsi né all'ombra di un manzanillo5, né all'ombra di un'armata. Ritorniamo al naviglio Orion. Durante le operazioni dell'armata comandata dal principe generalissimo, una squadra incrociava nel Mediterraneo. Abbiamo detto che l'Orion era di questa squadra e che fu dagli imprevisti del mare condotto nel porto di Tolone. La presenza di una nave da guerra in un porto, ha un nonsoché, che attira e occupa la folla. È che la nave è grande, e la folla ama tutto ciò che è grande. Un vascello di linea è una delle più magnifiche trovate del genio dell'uomo, d'accordo con la potenza della natura. Un vascello di linea è composto di ciò che v'è di più pesante e di ciò che v'è di più leggero, perché ha a che fare nello stesso tempo con le tre forme della sostanza: il solido, il liquido e il fluido, e deve lottare contro tutte e tre. Ha undici artigli di ferro per aggrapparsi al granito in fondo al mare, e più ali e più antenne del moscerino per prendere il vento tra le nubi. Il fiato esce dai suoi centoventi cannoni come da trombe enormi, e risponde fieramente alla folgore. L'oceano cerca di perderlo nello spavento delle sue onde, ma il vascello ha un'anima propria, la bussola, che lo consiglia e gli mostra sempre il Nord. Nelle notti nere, i suoi fanali suppliscono alle stelle. Così, contro il vento ha la corda e la tela, contro l'acqua il legno, contro la roccia il ferro, il rame e il piombo, contro le tenebre la luce, contro l'immensità un ago. Se si vuol avere un'idea di tutte quelle proporzioni gigantesche il cui insieme costituisce il vascello di linea, non si deve far altro che entrare in un cantiere coperto a sei piani, nei porti di Brest o di Tolone. I vascelli in costruzione sono sotto una campana di vetro, per così dire. Quella trave colossale è un pennone; quella grossa colonna di legno coricata a terra a perdita d'occhio è l'albero maestro. A prenderlo dalle radici nella stiva su fino alla cima tra le nubi è lungo sessanta tese, e ha una base di tre piedi di diametro. L'albero maestro inglese si eleva a duecentodiciassette piedi al di sopra della linea di fluttuazione. La marina dei nostri padri impiegava corde, la nostra impiega catene. Il semplice cumulo di catene d'un vascello di cento cannoni ha quattro piedi d'altezza, venti di larghezza, otto di profondità. E per fare un vascello simile quanto legno ci vuole? Tremila steri. È una foresta che galleggia. E ancora, si noti bene, qui non si tratta che di un bastimento militare di quarantanni fa, di un semplice naviglio a vela; il vapore, allora nell'infanzia, ha poi aggiunto nuovi miracoli a quel prodigio che si chiama vascello da guerra. All'epoca in cui siamo, per esempio, il naviglio misto a elica è una macchina sorprendente propulsa da una velatura di tremila metri quadrati di superficie e da una caldaia della forza di duemilacinquecento cavalli. Senza parlare di queste meraviglie moderne, l'antico naviglio di Cristoforo Colombo e di Ruyter è uno dei capolavori dell'uomo. È inesauribile in forza come l'infinito in soffio, immagazzina il vento nella vela, è preciso nella immensa diffusione delle onde e galleggia e regna. Tuttavia giunge l'ora in cui la raffica spezza come una pagliuzza quel pennone lungo sessanta piedi, in cui il vento piega come un giunco quell'albero di quattrocento piedi di altezza, in cui quell'ancora che pesa diecimila libbre si torce nella gola dell'onda come l'amo di un pescatore nella mascella di un luccio, in cui quei cannoni mostruosi mandano ruggiti lamentevoli e inutili che l'uragano trasporta nel vuoto e nella notte, in cui tutta quella maestà si sprofonda in una potenza e in una maestà superiore. Tutte le volte che una forza immensa si dispiega per giungere a una immensa debolezza, fa sognare gli uomini. Perciò nei porti abbondano i curiosi, senza che nemmeno si spieghino perfettamente il perché, intorno a quelle meravigliose macchine da guerra e da navigazione. Tutti i giorni, dunque, dal mattino alla sera, i moli, le banchine e le gittate del porto di Tolone erano coperti da una quantità di oziosi, di perditempo, come si dice a Parigi, che non avevano altro da fare che guardare l'Orion. L'Orion era un naviglio malandato da tempo. Nelle precedenti navigazioni, spessi strati di conchiglie si erano ammucchiati sulla sua carena al punto da fargli perdere metà della velocità; l'anno prima l'avevano messo in secco per raschiare quelle conchiglie, poi aveva ripreso il mare. Ma quella raschiatura aveva alterato il rullio della carena. All'altezza delle Baleari, il bordo si era staccato e aperto, e siccome allora non si faceva il cassero di lamiera, il naviglio aveva fatto acqua. Un violento colpo di vento equinoziale era sopraggiunto sfondando la murata a babordo e danneggiando il sartiame di trinchetto. In seguito a queste avarie, l'Orìon aveva raggiunto Tolone. Era ancorato presso l'arsenale. Era in armamento e lo si riparava. Lo scafo non era stato danneggiato a tribordo, ma alcune bordature erano state schiodate qua e là, secondo l'uso, per lasciar penetrare aria nella carcassa. Un mattino la folla che la contemplava fu testimone di un incidente. L'equipaggio era occupato ad alzare le vele. Il gabbiere incaricato di fissare l'angolo superiore della gran vela a tribordo perdette l'equilibrio. Lo si vide traballare, la folla ammucchiata sulla riva gettò un grido, la testa trascinò il corpo, l'uomo girò attorno al pennone con le mani stese verso l'abisso; prese al volo il falso predellino prima con una mano, poi con l'altra, e vi rimase sospeso. Il mare era sotto di lui a una profondità vertiginosa. La scossa della sua caduta aveva dato al falso predellino un violento movimento di altalena. L'uomo andava e veniva appeso a quella corda come la pietra in una fionda. Soccorrerlo, era correre uno spaventoso rischio. Nessuno dei marinai, pescatori della costa arruolati di fresco, osava avventurarsi. Intanto il disgraziato gabbiere si stancava: non si poteva vedere l'angoscia che gli si dipingeva sul volto, ma si distingueva in tutte le sue membra lo sfinimento. Ogni sforzo che faceva per risalire non serviva che ad aumentare le oscillazioni del falso predellino. Non gridava temendo di perdere le forze. Non si aspettava ormai che il momento in cui avrebbe lasciato la corda e per alcuni istanti tutte le teste si voltarono per non vederlo cadere. Vi sono momenti in cui un pezzo di corda, un pertica, un ramo, sono la vita stessa, ed è spaventoso vedere un essere vivo staccarsi di lì e cadere come un frutto maturo. A un tratto si vide un uomo arrampicarsi su per l'attrezzatura con l'agilità di una tigre. Quell'uomo era vestito di rosso, era un forzato a vita. Giunto all'altezza della vela, un colpo di vento gli portò via il berretto e lasciò vedere una testa tutta bianca: non era giovane. Difatti un forzato, impiegato a bordo con altri del bagno penale, era fin dal primo momento corso dall'ufficiale di guardia, e in mezzo al turbamento e alla titubanza dell'equipaggio mentre tutti i marinai tremavano e indietreggiavano, aveva chiesto all'ufficiale il permesso di rischiare la sua vita per salvare il gabbiere. A un cenno affermativo dell'ufficiale, aveva rotto con un colpo di martello la catena attaccata all'anello che gli circondava il piede, poi aveva preso una corda e si era slanciato fra le sartie. Nessuno notò in quel momento con quale facilità venne spezzata quella catena. Fu solo più tardi che vi si pensò. In un batter d'occhio giunse sul pennone. Si fermò alcuni secondi, e parve lo misurasse con lo sguardo. Quei secondi, durante i quali il vento dondolava il gabbiere all'estremità di un filo, sembrarono secoli a coloro che guardavano. Poi, il forzato alzò lo sguardo al cielo e fece un passo avanti. La folla respirò. Lo si vide percorrere il pennone correndo. Giunto alla punta, vi attaccò un'estremità della corda che aveva portato con sé e lasciò penzolare l'altra, poi si mise a discendere con le mani lungo quella corda, e allora in mezzo a un'inesprimibile angoscia, si videro due uomini sospesi nel baratro invece di uno solo. Lo si sarebbe detto un ragno che va a prendere una mosca; con la differenza che il ragno in quel momento portava la vita e non la morte. Diecimila sguardi erano fissi su quella coppia. Non un grido, non una parola, lo stesso fremito corrugava le fronti. Tutte le bocche trattenevano il fiato, come se avessero temuto, gridando, di aggiungere il minimo soffio al vento che scuoteva quei due miserabili. Intanto il forzato era giunto a calarsi vicino al marinaio. Era tempo; un minuto di più e l'uomo, sfinito e disperato, si lasciava cadere nell'abisso. Il forzato l'aveva legato solidamente con la corda alla quale si teneva con una mano, mentre lavorava con l'altra. Alla fine lo si vide risalire sul pennone e issarvi il marinaio; lo sostenne là un istante per lasciargli riprendere le forze, poi lo prese nelle braccia e lo portò camminando sul pennone fino alla congiunzione dei due alberi, e di là nella gabbia in cui lo lasciò fra le mani dei suoi compagni. In quell'istante la folla applaudì. Vi furono vecchi aguzzini di ciurma che piansero, le donne si abbracciavano sulla riva; e si sentirono tutte le voci gridare con una specie di furore commosso: grazia per quell'uomo. Intanto quello aveva considerato doveroso scendere immediatamente per tornare al suo lavoro. Per giungere più in fretta, si lasciò scivolare sull'attrezzatura e si mise a correre sopra un pennone basso. Tutti gli sguardi lo seguivano. A un certo momento si ebbe paura; fosse stanco, o la testa gli girasse, lo si vide vacillare e dondolare. D'un tratto la folla mandò un grido immenso; il forzato era caduto in mare. La caduta era pericolosa. La fregata Algesiras era ancorata vicino all'Orion, e il povero galeotto era caduto tra i due navigli. Si temeva che sdrucciolasse sotto l'uno o l'altro. Quattro uomini si gettarono in fretta in una barca. La folla li incoraggiava, l'ansietà era di nuovo in tutti gli animi. L'uomo non era risalito alla superficie. Era scomparso in mare senza provocare un'increspatura, come se fosse caduto in una latta d'olio. Si cercò, si scandagliò; invano. Si cercò fino a sera; non si trovò nemmeno il corpo. Il giorno seguente, il giornale di Tolone recava le seguenti righe: «17 novembre 1823. - Ieri, un forzato di corvée a bordo dell'Onora, dopo aver portato soccorso a un marinaio, è caduto in mare ed è annegato. Non si è potuto ritrovare il cadavere. Si presume che possa essersi incastrato tra i piloni del ponte dell'arsenale. Quest'uomo era registrato sotto il numero 9430 e si chiamava Valjean». 1 ...Arrivano dalla Savoia tutti gli anni / E con mano leggera puliscono / Quei lunghi canali intasati di fuliggine. 2 Scava e nasconde in una fossa oscura / ossi, monetine, pietre, cadaveri e nulla. 3 Rostopscin incendiò Mosca per impedire a Napoleone di insediarvisi; Ballesteros è il generale spagnolo che si oppose invano al duca di Angoulême. 4 Il re legittimo. 5 Pianta delle Antille, ritenuta velenosa. LIBRO TERZO L'adempimento della promessa fatta alla morta I. Il problema dell'acqua a Montfermeil Montfermeil è situato tra Livry e Chelles, sulla costa meridionale di quel poggio che separa l'Ourque dalla Marna. Oggi è una grossa borgata adorna, tutto l'anno, di ville bianche e, la domenica, di borghesi allegri. Nel 1823 non c'erano a Montfermeil né tante case bianche, né tanti borghesi soddisfatti; non era che un villaggio fra i boschi. È vero che qua e là si potevano incontrare alcune case di campagna del secolo scorso, riconoscibili dall'aspetto grandioso, dai balconi in ferro battuto e da quelle lunghe finestre con quei piccoli quadrelli che fanno sul bianco delle imposte chiuse tante specie di verdi diversi. Ma Montfermeil non era che un villaggio. I mercanti di stoffe in pensione e i villeggianti non l'avevano ancora scoperto. Era un luogo tranquillo e incantevole, lontano dalla via maestra. Vi si viveva a buon mercato quella vita di campagna così agiata e così facile. Soltanto l'acqua era scarsa a causa dell'altezza del poggio. Bisognava andare lontano a cercarla. La parte del villaggio dal lato di Gagny, attingeva l'acqua ai magnifici stagni che vi sono nei boschi; l'altra parte, che circonda la chiesa, dal lato di Chelles, non trovava acqua potabile che in una piccola sorgente a mezza costa, presso la strada di Chelles, a circa un quarto d'ora da Montfermeil. Era dunque abbastanza faticoso per ogni famiglia provvedersi d'acqua. Le grosse case, l'aristocrazia e la bettola di Thénardier ne facevano parte, e pagavano un liardo per ogni secchio d'acqua a un povero diavolo che non aveva altro mezzo di sussistenza e che guadagnava nell'impresa delle acque di Montfermeil circa otto soldi al giorno; ma quel povero cristo non lavorava che fino alle sette di sera d'estate, e fino alle cinque d'inverno, e quand'era calata la notte, quand'erano chiuse le imposte dei pianterreni, chi non aveva acqua da bere o se l'andava a cercare o ne faceva a meno. Tale inconveniente era il terrore di quel povero essere che il lettore non ha forse dimenticato, la piccola Cosette. Se si ricorda, Cosette era utile ai Thénardier in due maniere: si facevano pagare dalla madre e si facevano servire dalla figlia. Così, quando la madre cessò affatto di pagare - si è detto il perché nei capitoli precedenti - i Thénardier tennero Cosette. Rimpiazzava una serva. In tale veste, era lei che correva a cercare acqua quando ne occorreva. Così la fanciulla, fortemente spaventata dall'idea di andare alla sorgente di notte, aveva gran cura che l'acqua non mancasse mai in quella casa. Il Natale del 1823 fu singolarmente brillante a Montfermeil. Il principio dell'inverno era stato dolce; non si erano ancora visti né neve, né gelo. Alcuni saltimbanchi giunti da Parigi avevano ottenuto dal sindaco il permesso di erigere le loro baracche nella via principale del villaggio, e una banda di mercanti ambulanti aveva, sotto la stessa tolleranza, costruito le sue bottegucce sulla piazza della chiesa e nella ruelle du Boulanger, dov'era situata la bettola dei Thénardier. Tutto questo riempiva gli alberghi e i caffè, e dava a quel piccolo paese tranquillo una vita rumorosa e allegra. Dobbiamo anche dire, per essere storici fedeli, che fra le curiosità sciorinate sulla piazza v'era un serraglio di bestie nel quale pagliacci orribili, vestiti di stracci e venuti da non si sa dove, mostravano nel 1823 ai contadini di Montfermeil uno di quegli spaventosi avvoltoi del Brasile che il nostro museo reale possiede solo dal 1845, e che hanno per occhio una coccarda tricolore. I naturalisti chiamano, credo, quell'uccello Caracarà Polyborus; è dell'ordine degli apicidi e della famiglia degli avvoltoi. Alcuni bravi soldati bonapartisti, ritiratisi nel villaggio, andavano a vedere quella bestia con devozione. I ciarlatani davano la coccarda tricolore come un fenomeno unico e fatto espressamente dal buon Dio per il loro serraglio. Proprio la sera di Natale, parecchi uomini, carrettieri e mercanti girovaghi, erano seduti a tavola e bevevano nella sala della locanda Thénardier, illuminata da quattro o cinque candele. Questa sala assomigliava a tutte le sale di bettola; tavole, brocche di stagno, bottiglie, bevitori e fumatori; poca luce e molto rumore. La data del 1823 era comunque indicata da due oggetti di moda, allora, nella classe borghese, che erano sulla tavola: cioè un caleidoscopio e una lampada di ferro bianco marezzato. La Thénardier sorvegliava la cena che cuoceva davanti a un buon fuoco vivace; il marito Thénardier beveva con i suoi ospiti e parlava di politica. Oltre alle chiacchiere politiche che avevano per soggetto principale la guerra di Spagna e il duca di Angoulême, si sentivano nel chiasso, parentesi del tutto locali come questa: «Dalla parte di Nanterre e di Suresne il raccolto del vino è stato abbondante. Dove si contava su dieci botti, ce ne sono state dodici. Bella vendemmia». «Ma l'uva non doveva essere matura.» «In quei paesi non si aspetta che l'uva sia matura; il vino altrimenti diventa cattivo a primavera.» «Ma è tutto vinello?...» «Sono vini da meno del nostro. Sono costretti a vendemmiare con l'uva acerba.» Oppure era un mugnaio che gridava: «Siamo forse responsabili noi di quello che c'è nei sacchi? Ci troviamo con un mucchio di granelli che non possiamo divertirci mica a scegliere uno per uno e che bisogna lasciare sotto la macina: c'è il loglio, il trifoglio, la nepitella, la veccia, la canepuccia, la coda di volpe, e una quantità di altri ingredienti, senza contare i sassi che abbondano in certi grani, specialmente nei grani bretoni. Non mi piace macinare il grano bretone, come ai legnaioli non piace segare le travi in cui ci sono chiodi. Figuratevi che razza di polvere dà tutto quell'insieme. E poi si lagnano della farina. Hanno torto. La farina non è così per colpa nostra». Seduto tra due finestre, un falciatore, parlando con un proprietario che trattava il prezzo del taglio di un prato da farsi in primavera, diceva: «Non è male se l'erba è bagnata. Si taglia meglio. La rugiada è buona, signore. Tuttavia quell'erba, la vostra erba, è giovane e difficile anche... Ecco, è tenera, si piega sotto il ferro...». Cosette era al suo solito posto, seduta sulla traversa della tavola di cucina vicino al camino. Era coperta di stracci, aveva i piedi nudi, infilati negli zoccoli, e faceva la calza alla luce del fuoco; calze di lana per le piccole Thénardier. Nella stanza vicina si udivano ridere e ciarlare due fresche voci infantili: erano Eponine e Azelma. All'angolo del camino uno staffile pendeva attaccato a un chiodo. A intervalli, il grido di un bambino, che era in qualche parte della casa, si faceva strada in mezzo al rumore della bettola. Era un piccino che la Thénardier aveva avuto in uno dei precedenti inverni, - «senza sapere come», diceva lei; «effetti del freddo» - e che aveva poco più di tre anni. La madre l'aveva allevato, ma non l'amava. Quando il rumore straziante del bimbo diventava troppo molesto: «Tuo figlio urla», diceva Thénardier; «va' a vedere cosa vuole». «Macché!», rispondeva la madre, «mi annoia.» E il piccino, abbandonato, continuava a gridare nelle tenebre. II. Compimento di due ritratti In questo libro i Thénardier non si sono visti ancora che di profilo: è giunto il momento di girare attorno a questa coppia e di guardarla sotto tutti i lati. Thénardier aveva passato i cinquanta; la signora Thénardier toccava la quarantina, che è la cinquantina per le donne; di modo che c'era equilibrio d'età tra moglie e marito. I lettori hanno forse, fin dalla sua apparizione, conservato qualche ricordo di questa Thénardier: alta, bionda, rossa, grassa, carnosa, quadrata, enorme e agile; aveva qualcosa, come abbiamo detto, della razza di quelle selvagge colossali che si esibiscono nelle fiere con dei macigni attaccati ai capelli. Faceva tutto, in casa; i letti, le camere, la lisciva, la cucina, la pioggia, il bel tempo, il diavolo. Non aveva altra serva che Cosette. Un topo al servizio di un elefante. Al suono della sua voce tremavano tutti i vetri, i mobili, le persone. La sua faccia larga, crivellata di macchie rossastre, sembrava una schiumaiola: aveva un po' di barba. Era un facchino del mercato vestito da donna. Bestemmiava splendidamente; si vantava di rompere una noce con un pugno. Se non avesse letto certi romanzi, che in alcuni momenti facevano ricomparire bizzarramente la smorfiosa sotto l'orchessa, nessuno mai avrebbe avuto l'idea di dire di lei: È una donna. Quella Thénardier era come il prodotto dell'innesto di una donna di strada su una pescivendola. Quando la si sentiva parlare si diceva: è un gendarme; quando la si vedeva bere si diceva: è un carrettiere; quando la si vedeva maltrattare Cosette si diceva: è un carnefice. Quando riposava, le usciva un dente di bocca. Thénardier era un ometto magro, livido, angoloso, ossuto, meschino, che aveva l'aspetto malaticcio e stava benone; la sua furberia cominciava da lì. Sorrideva abitualmente per precauzione, ed era cortese quasi con tutti, anche col mendicante al quale rifiutava un liardo. Aveva lo sguardo di una faina e l'aspetto di un letterato. Somigliava molto al ritratto dell'abate Delille1. La sua galanteria consisteva nel bere coi carrettieri. Nessuno era mai riuscito a ubriacarlo. Fumava una grossa pipa. Portava un camiciotto e sotto a questo un vecchio abito nero. Posava a letterato e a materialista. Pronunciava spesso certi nomi per dare importanza alle cose che diceva: Voltaire, Raynal, Parny, e, cosa bizzarra, Sant'Agostino. Affermava di avere un «sistema»: del resto, molto scroccone. Un perfetto filousophe2. Questa specie esiste. Pretendeva di essere stato soldato; raccontava con sussiego che a Waterloo, essendo sergente del 6° o 9° leggeri, aveva da solo, contro uno squadrone di ussari della morte, fatto scudo del suo corpo e salvato sotto la mitraglia un generale ferito gravemente. Da ciò veniva, sul suo muro, quella fiammeggiante insegna e per la sua locanda, in paese, il nome di «osteria del sergente di Waterloo». Era liberale, convenzionale e bonapartista. Aveva sottoscritto per il campo d'Asilo3. Si diceva nel villaggio che aveva studiato per farsi prete. Noi crediamo che avesse semplicemente studiato in Olanda per essere oste. Quel cialtrone era, secondo tutte le probabilità, qualche fiammingo di Lilla in Fiandra, francese a Parigi, belga a Bruxelles, comodamente a cavallo su due frontiere. Conosciamo quale fu la sua prodezza a Waterloo. Il flusso e il riflusso, il meandro, l'avventura erano l'elemento della sua esistenza; coscienza lacerata trascina vita scucita; e verosimilmente, nella tempestosa epoca del 18 giugno 1815, Thénardier apparteneva a quella varietà di cantinieri predatori di cui abbiamo parlato, che battevano la strada, vendendo a questo, rubando a quello, girando con la famiglia, marito, moglie e fanciulli, in qualche carriola zoppicante, seguendo le truppe in marcia con l'istinto di attaccarsi sempre all'armata vittoriosa. Fatta quella campagna, avendo, come egli diceva, del quibus, aveva aperta una bettola a Montfermeil. Quel quibus, composto di borse e orologi, anelli d'oro e croci d'argento raccolti al tempo delle messi nei solchi seminati di cadaveri, non formava un grosso totale e non aveva condotto molto lontano quel vivandiere divenuto bettoliere. Thénardier aveva quel nonsoché di rettilineo nel gesto, che, con una bestemmia, ricorda la caserma, e, con un segno di croce, il seminario. Era buon parlatore. Si lasciava credere scienziato. Ciononostante, il maestro di scuola aveva notato che faceva «spropositi». Stilava il conto degli avventori con una certa superiorità, ma occhi esercitati vi trovavano spesso errori di ortografia. Thénardier era sornione, geloso, vagabondo e destro. Non gli spiacevano le serve, e per questo sua moglie non ne teneva più. Quella gigantesca era gelosa. Le sembrava che quell'ometto magro e giallo dovesse essere oggetto di universale cupidigia. Thénardier, soprattutto, uomo astuto ed equilibrato, era un briccone del genere temperato. Questa specie è la peggiore. Vi si immischia l'ipocrisia. Non che all'occasione anche Thénardier non si irritasse almeno quanto sua moglie: ma ciò avveniva rarissimamente, e in quei momenti ce l'aveva con tutto il genere umano, poiché c'era in lui una profonda fornace d'odio: era di quelle persone che si vendicano continuamente, che accusano chiunque passi di tutto ciò che è loro capitato, pronte a gettare sul primo venuto, come legittimo pregiudizio, la somma degli inganni, delle bancarotte, delle calamità della loro vita. Tutto questo si gonfiava in lui e gli bolliva nella bocca e negli occhi: era spaventoso. Sventurato chi capitava sotto il suo furore in quei momenti! Oltre a tutte le altre qualità, Thénardier aveva pure quella di essere attento e penetrante, silenzioso o ciarlone a seconda dei casi, e sempre molto intelligente. Aveva qualcosa dello sguardo dei marinai abituati a strizzare gli occhi nel cannocchiale. Thénardier era un uomo di Stato. Quanti entravano per la prima volta nella bettola, dicevano, vedendo la Thénardier: ecco il padrone di casa. Errore. Lei non era nemmeno la padrona. Il padrone e la padrona, era il marito. Lei faceva, lui creava. Dirigeva tutto con una specie di azione magnetica invisibile e continua. Gli bastava una parola, qualche volta un segno; il mastodonte obbediva. Thénardier era per la Thénardier, senza che lei se ne rendesse troppo conto, una specie di essere particolare e sovrano. Ella aveva la virtù del suo modo di essere: mai, avesse avuto anche ragione di dissentire in qualche particolare «dal signor Thénardier» - ipotesi del resto inammissibile, - avrebbe dato torto a suo marito in pubblico su qualsiasi cosa. Mai avrebbe commesso «davanti a estranei» quella colpa che commettono così spesso le mogli e che in linguaggio parlamentare si chiama: scoprire la corona. Quantunque il loro accordo non avesse per risultato che il male, vi era della contemplazione nella sottomissione della Thénardier a suo marito. Quella montagna di rumore e di carne si muoveva sotto il dito mignolo di quel debole despota. Era, vista dal suo lato grottesco e nano, questa gran cosa universale: l'adorazione della materia per lo spirito; perché certe laidezze hanno la loro ragion d'essere nelle profondità della bellezza eterna. V'era dell'ignoto in Thénardier; da ciò l'impero assoluto di quell'uomo su quella donna. In certi momenti lei lo considerava come una candela accesa; in altri lo sentiva come un artiglio. Quella donna era una creatura formidabile che non amava che i suoi figlioli e non temeva che suo marito. Era madre perché era un mammifero. Del resto, la sua maternità si fermava alle sue figlie, e, come si vedrà, non si estendeva ai maschi. Lui, l'uomo, non aveva che un pensiero: arricchire. Ma non vi riusciva. A quel gran talento mancava un teatro degno di lui. Thénardier a Montfermeil si rovinava, se la rovina è possibile a livello zero; nella Svizzera o nei Pirenei, quello spiantato sarebbe diventato milionario. Ma l'albergatore bisogna che germogli dove la sorte lo pianta. Si comprende che la parola albergatore è adoperata qui in senso ristretto, e che non si estende a un'intera classe. In quello stesso anno 1823, Thénardier aveva circa millecinquecento franchi di debiti vergognosi, la qual cosa lo preoccupava. Qualunque fosse l'ingiustizia testarda del destino verso di lui, Thénardier era uno di quegli uomini che comprendono meglio, con maggior profondità e nel modo più moderno, quella cosa che è una virtù presso i popoli barbari e una merce presso quelli civili: l'ospitalità. Del resto, bracconiere ammirevole, famoso per la sua mira. Aveva un certo sorriso freddo e pacifico che era particolarmente pericoloso. Le sue teorie di albergatore zampillavano qualche volta da lui come lampi. Aveva aforismi professionali che inculcava nella mente di sua moglie. «Il dovere dell'albergatore», le diceva un giorno, violentemente e a voce bassa, «è di vendere al primo venuto la pietanza, il riposo, il lume, il fuoco, i panni sporchi, la serva, le pulci, il sorriso; di fermare i viandanti, di vuotare le piccole borse, di alleggerire onestamente le grosse, di accogliere con rispetto le famiglie in viaggio, di pelare l'uomo, di spennacchiare la donna, di piluccare il fanciullo; di quotare la finestra aperta, la finestra chiusa, lo sgabello, la seggiolina, il letto di piume, il materasso e il pagliericcio; di sapere quanto l'ombra consumi lo specchio e di darle un prezzo, e, per i cinquecentomila diavoli, far pagare tutto al viaggiatore, comprese le mosche che il suo cane mangia!» Quell'uomo e quella donna erano astuzia e rabbia unite insieme, pariglia orrida e orribile. Mentre il marito ruminava e combinava, la Thénardier non pensava ai creditori assenti, non si dava pensiero né di ieri né di domani, viveva con trasporto tutta nel minuto presente. Tali erano quei due esseri. Cosette, subendo la loro doppia pressione, era tra loro come una creatura che fosse nel tempo stesso schiacciata da una mola e tagliuzzata da una tenaglia. L'uomo e la donna avevano ciascuno la sua maniera: Cosette era bastonata ben bene, e lo doveva alla moglie; andava a piedi nudi d'inverno, e lo doveva al marito. Cosette saliva, scendeva, lavava, spazzolava, strofinava, spazzava, correva, scarpinava, ansimava, smuoveva cose pesanti, e, gracile com'era, sbrigava i lavori più faticosi. Nessuna pietà: una padrona feroce, un padrone velenoso. La bettola Thénardier era come una ragnatela in cui Cosette era presa e tremava. L'ideale dell'oppressione era realizzato da quella domesticità sinistra. Era qualcosa come la mosca che serva i ragni. La povera bimba, passiva, taceva. Quando si trovano così, fin dall'alba, piccine, nude, tra gli uomini, che cosa avviene in quelle anime che hanno appena lasciato Dio? III. Vino agli uomini e acqua ai cavalli Erano arrivati altri quattro viaggiatori. Cosette pensava tristemente; perché, sebbene non avesse che otto anni, aveva tanto sofferto che pensava con l'aspetto malinconico di una vecchia. Aveva un occhio pesto per un pugno che la Thénardier le aveva dato, il che faceva dire di quando in quando alla bettoliera: «Bella, con quella ammaccatura sull'occhio!». Cosette pensava dunque che era notte, notte alta, che bisognava riempire altre brocche e caraffe e che non c'era più acqua nella fontanella. Ciò che la rassicurava un poco, era che non bevevano molta acqua dai Thénardier. Non mancavano persone che avevano sete; ma era di quella sete che si volge più volentieri al litro che al secchio. Chi avesse domandato un bicchier d'acqua fra quei bicchieri di vino sarebbe sembrato un selvaggio a tutti quegli uomini. Tuttavia vi fu un momento in cui la ragazza tremò; la Thénardier sollevò il coperchio di una casseruola che bolliva sul fornello, poi prese un bicchiere e si avvicinò vivamente alla fontana. Girò il rubinetto; la ragazza aveva alzato la testa e seguiva tutti quei movimenti. Un sottile filo d'acqua colò dal rubinetto e riempì il bicchiere a metà. «Guarda», disse, «non c'è più acqua!...», poi restò un attimo in silenzio. La bambina non respirava. «Eh!», riprese la Thénardier esaminando il bicchiere pieno a metà, «questa basterà.» Cosette si rimise al lavoro, ma per più di un quarto d'ora, sentì il cuore saltarle in petto. Contava i minuti che passavano, e avrebbe voluto essere già alla mattina seguente. Di quando in quando, uno dei bevitori guardava in strada, ed esclamava: «Fa scuro come in un forno!», oppure: «Bisogna essere dei gatti per andare in strada senza lanterna a quest'ora!...». E Cosette trasaliva. D'un tratto, un mercante girovago alloggiato nell'albergo, entrò e disse con voce aspra: «Non hanno dato da bere al mio cavallo». «Davvero?», disse la Thénardier. «Vi dico di no, comare», riprese il mercante. Cosette era uscita da sotto la tavola. «Oh!... sì!... signore», disse. «Il cavallo ha bevuto nel secchio, un secchio pieno, e sono stata io a portargli il secchio, e gli ho parlato.» Non era vero: Cosette mentiva. «Ecco una alta come un pugno e che dice menzogne grosse come una casa», esclamò il mercante. «Ti dico che non ha bevuto, stupida!... Ha un modo di soffiare quando non ha bevuto che capisco subito...» Cosette insistette, e aggiunse con voce rauca per l'angoscia, che si sentiva appena: «Eppure ha bevuto molto!». «Via», riprese il mercante con collera, «è inutile; date da bere al mio cavallo e finiamola!» Cosette rientrò sotto la tavola. «Be', è giusto!», disse la Thénardier, «se la bestia non ha bevuto, bisogna che beva.» Poi, guardandosi intorno: «Ebbene, dov'è andata?...», esclamò, e curvandosi scoprì Cosette rannicchiata dall'altra parte della tavola, quasi sotto i piedi dei bevitori. «Vuoi venire?», le gridò. Cosette uscì da quella specie di tana in cui si era nascosta. La Thénardier proseguì: «Signorina saputella, va' a portare da bere a quel cavallo». «Ma, signora», disse Cosette debolmente, «non c'è acqua.» La Thénardier spalancò la porta che dava sulla strada: «Ebbene, valla a prendere!». Cosette abbassò il capo; andò a prendere un secchio vuoto che stava nell'angolo del camino. Quel secchio era più grande di lei, avrebbe potuto sedercisi dentro e starci comoda. La Thénardier si rimise al fornello, e assaggiò con un cucchiaio di legno il contenuto della casseruola, sempre brontolando: «Ce n'è alla sorgente. Che sarà mai!... Avrei fatto meglio a soffriggere le cipolle». Poi cercò in un cassetto in cui c'erano soldi, pepe e dello scalogno: «Tieni, signorina Rospo», soggiunse, «ritornando prenderai un pane grosso dal fornaio; eccoti una moneta da quindici soldi». Cosette aveva un taschino da una parte del grembiale: prese la moneta senza dire una parola e la mise in quella tasca. Poi rimase immobile, col secchio in mano, la porta aperta davanti. Pareva aspettare che qualcuno le venisse in aiuto. «Va', dunque!», esclamò la Thénardier. Cosette uscì. La porta si chiuse. IV. Apparizione di una bambola Ricorderete che la fila delle bancarelle partiva dalla chiesa e giungeva fino alla locanda Thénardier. Quelle bancarelle, in vista del prossimo passaggio dei borghesi che andavano alla messa di mezzanotte, erano tutte illuminate da candele accese dentro imbuti di carta, la qual cosa, come diceva il maestro di scuola di Montfermeil, faceva «un magnifico effetto». In compenso, non si vedeva una sola stella in cielo. L'ultima di quelle baracche, eretta proprio di fronte alla porta dei Thénardier, era una bottega di chincagliere, tutta risplendente di orpelli, di pietrerie e di magnifiche cose di latta. In prima fila, davanti a tutto il resto, il mercante aveva messo, sopra un fondo di tovaglioli bianchi, un'immensa bambola alta quasi due piedi, con un abito di crespo rosa e spighe d'oro sulla testa, e che aveva capelli veri e occhi di smalto. Tutto il giorno, quella meraviglia era stata esposta allo stupore dei passanti minori di dieci anni senza che si fosse trovata a Montfermeil una madre abbastanza ricca o abbastanza prodiga per regalarla alla sua creatura. Eponine e Azelma avevano passato ore intere a contemplarla, e Cosette stessa, furtivamente, è vero, aveva osato guardarla. Nel momento in cui Cosette uscì, col secchio in mano, per quanto triste e disperata, non potè fare a meno di alzare gli occhi verso quella prodigiosa bambola, verso la signora, come la chiamava. La povera bambina si fermò pietrificata. Non aveva ancora veduta quella pupattola da vicino. Tutta la bottega le sembrava un palazzo; quella bambola non era una bambola, era una visione! Era la gioia, lo splendore, la ricchezza, la felicità che appariva in una specie di bagliore fantastico a quel disgraziato esseruccio inghiottito così profondamente in una miseria funebre e fredda. Cosette misurava con quella sagacia ingenua e triste dell'infanzia l'abisso che la separava da quella bambola. Si diceva che bisognava essere una regina o almeno una principessa per avere una «cosa» come quella. Considerava quella bella veste rosa, quei bei capelli lisci, e pensava: «Come dev'essere felice quella bambola!». Non poteva distogliere lo sguardo da quella bottega fantastica. Più guardava e più restava abbagliata. Credeva vedere il paradiso. C'erano altre bambole dietro quella grande che le sembravano fate e geni. Il mercante che andava e veniva in fondo alla baracca le faceva un po' l'effetto del Padreterno. In quell'adorazione dimenticava tutto, anche la commissione di cui era stata incaricata. D'un tratto, la voce aspra della Thénardier la richiamò alla realtà: «Come, sei ancora lì, pettegola! Aspetta! Adesso arrivo!... Ma cosa sta a fare là?... Mostriciattolo, va'!...». La Thénardier aveva gettato uno sguardo sulla via, scorgendo Cosette in estasi. Cosette fuggì col suo secchio, a passi più lunghi che poteva. V. La piccina tutta sola La locanda dei Thénardier era situata vicino alla chiesa. Cosette doveva attingere l'acqua giù alla sorgente del bosco dalla parte di Chelles. Ella non guardò più nessuna bancarella. Finché fu nella ruelle du Boulanger e nelle vicinanze della chiesa, le botteghe illuminate le rischiaravano la strada, ma presto l'ultima luce dell'ultima baracca disparve, e la povera bimba si trovò nell'oscurità. Vi si sprofondò. Soltanto, siccome una certa emozione cominciava a invaderla, camminando agitava più che poteva il manico del secchio. Il rumore le teneva compagnia. Più camminava, più le tenebre divenivano fitte. Non c'era più nessuno in strada. Tuttavia incontrò una donna che si volse vedendola passare, e che rimase immobile, borbottando fra i denti: «Ma dove può andare quella creatura?... Che sia un fanciullo-lupo?...». Poi, la donna riconobbe Cosette. «Guarda, è l'Allodola», disse. Cosette attraversò così il labirinto delle vie tortuose e deserte che determina dalla parte di Chelles il villaggio di Montfermeil. Finché ebbe case o anche soltanto muri dalle due parti della strada, camminò abbastanza arditamente. Di quando in quando vedeva lo splendore di una candela attraverso la fessura di qualche imposta: era la luce, la vita, c'era gente, e questo la rassicurava. Tuttavia, man mano che avanzava, rallentava la marcia come macchinalmente. Quando ebbe passato l'angolo dell'ultima casa, Cosette si fermò. Andare più in là dell'ultima bottega era stato difficile, andar più lontano dell'ultima casa diventava impossibile. Posò il secchio a terra, si mise le mani nei capelli, e si diede a grattarsi lentamente la testa, gesto particolare dei fanciulli atterriti e indecisi. Non era più a Montfermeil, era nei campi. Lo spazio nero e deserto stava davanti a lei. Guardò con disperazione quell'oscurità in cui non c'era nessuno, dove c'erano delle bestie, e, forse, degli spettri. Guardò bene, e sentì che le bestie camminavano nell'erba, vide distintamente gli spettri che si muovevano fra gli alberi. Allora riprese il secchio, la paura la rese audace: «Bene!», esclamò, «le dirò che non c'era più acqua». E rientrò risolutamente a Montfermeil. Aveva fatto appena cento passi che si fermò ancora, e tornò a grattarsi la testa. Ora le appariva la Thénardier: la Thénardier terrorizzante con quella bocca da iena e gli occhi lampeggianti di collera. La fanciulla gettò uno sguardo compassionevole avanti e indietro. Che cosa fare?... Che cosa inventare?... Dove andare? Davanti a lei lo spettro della Thénardier, dietro a lei tutti i fantasmi della notte e dei boschi. Fu davanti alla Thénardier che indietreggiò. Riprese la strada della sorgente e si mise a correre. Uscì dal villaggio correndo, entrò nel bosco correndo, non guardando più nulla, non ascoltando più nulla. Non si fermò che quando le mancò il fiato, ma non interruppe la marcia. Andava sempre avanti, smarrita. Correndo, aveva voglia di piangere. Il fremito notturno della foresta l'avviluppava tutta. Non pensava più, non vedeva più. L'immensità della notte affrontava quel piccolo essere. Da una parte, tutta l'ombra; dall'altra, un atomo. Non c'erano che sette o otto minuti di strada dal limite del bosco alla sorgente; Cosette conosceva la strada perché l'aveva fatta parecchie volte di giorno. Cosa strana, non si perse. Un residuo di istinto la guidava vagamente. Tuttavia non guardava né a destra né a sinistra, temendo di veder delle cose tra i rami e nelle siepi. Così giunse alla sorgente. Era una stretta vasca naturale scavata dall'acqua nel suolo argilloso, profonda circa due piedi, circondata di muschio e di quelle alte erbe che si chiamano «collaretti di Enrico iv», lastricata da alcune grosse pietre. Un ruscello se ne fuggiva con un mormorio tranquillo. Cosette non prese tempo per rifiatare. Era molto buio, ma era abituata ad andare a quella fontana. Con la mano sinistra cercò nell'oscurità una giovane quercia inclinata sulla sorgente che le serviva ordinariamente da punto d'appoggio; incontrò un ramo, vi si sospese, si chinò e sprofondò il secchio nell'acqua. Si trovava così eccitata in quel momento che aveva le forze triplicate. Mentre era così curva non si accorse che la tasca del suo grembiale si capovolgeva nella sorgente. La moneta da quindici soldi cadde nell'acqua. Cosette non la vide né la sentì cadere. Ritirò il secchio quasi pieno e lo posò sull'erba. Fatto ciò, si accorse di essere stanca, spossata. Avrebbe voluto andarsene subito; ma lo sforzo fatto per riempire il secchio era stato tale che le fu impossibile fare un passo. Fu costretta a sedersi. Si lasciò cadere sull'erba, e vi rimase raggomitolata. Chiuse gli occhi, poi li riaprì, senza sapere perché, ma non potendo fare altrimenti. Vicino a lei, l'acqua agitata nel secchio faceva dei circoli che assomigliavano a serpenti di fuoco bianco. Sopra di lei, il cielo era coperto da larghe nubi nere che parevano pani di fumo. La tragica maschera dell'ombra sembrava curvarsi vagamente su quella creatura. Giove si coricava nelle tenebre. La bimba guardava con occhio smarrito quella grossa stella che non conosceva e che le faceva paura. Il pianeta, difatti, era in quel momento vicinissimo all'orizzonte e attraversava un denso strato di nebbia che gli dava un rossore orribile. Il nebbione, lugubremente imporporato, ingrandiva l'astro. Lo si sarebbe detto una piaga luminosa. Un vento freddo soffiava dalla pianura. I boschi erano tenebrosi, senza alcun fremito di foglie, senza nessuno di quei freschi bagliori dell'estate. Lunghe ramature si drizzavano spaventosamente. Cespugli meschini e deformi, sibilavano nelle radure. Le alte erbe formicolavano sotto la brezza come anguille. Gli spini si torcevano come lunghe braccia armate di unghie, cercando di afferrare la preda. Alcune eriche secche, spinte dal vento, passavano rapidamente, e avevano l'aria di fuggire con spavento davanti a qualcosa. Da tutti i lati, distese lugubri. L'oscurità è vertiginosa. L'uomo ha bisogno di luce. Chiunque si sprofondi in ciò che è contrario alla luce si sente il cuore serrato. Quando l'occhio vede nero, la mente vede torbido. Nell'eclisse, nella notte, nell'opacità fuligginosa, v'è dell'ansia, anche per i più forti. Nessuno cammina di notte, nella foresta, senza tremito. Ombre e alberi, due oscurità temibili. Una realtà chimerica appare nelle tenebre indistinte. L'inconcepibile si delinea a pochi passi con una regolarità spettrale. Si vede fluttuare nello spazio o nel cervello un che di vago e di inafferrabile come i sogni dei fiori addormentati. Vi sono atteggiamenti feroci sull'orizzonte. Si aspirano gli effluvi del gran vuoto nero. Si ha paura e nello stesso tempo si ha voglia di guardare dietro di sé. La cavità della notte, le cose divenute smarrite; i profili taciti, che si dissipano quanto più si avanza, gli arruffìi oscuri, i cespi irritati, le pozzanghere livide, il riflesso lugubre nel funebre, l'immensità sepolcrale del silenzio, gli esseri sconosciuti possibili, le curve dei rami misteriosi, spaventosi torsi d'alberi, le erbe frementi; si è senza difesa contro tutto ciò. Non c'è ardimento che non trasalisca e che non senta la vicinanza dell'angoscia. Si trova qualcosa di orrendo, come se l'anima si amalgamasse all'ombra. Questa penetrazione delle tenebre è inesprimibilmente sinistra in un fanciullo. Le foreste sono apocalissi; e il fremito delle ali di una piccola anima fa un rumore d'agonia sotto la loro volta mostruosa. Senza rendersi conto di ciò che provava, Cosette si sentiva preda di quella enormità nera della natura. Non era più soltanto il terrore che l'afferrava, era qualcosa di più terribile. Tremava. Mancano le parole per esprimere ciò che vi era di strano in quel brivido che la dominava fino in fondo al cuore. Il suo sguardo era divenuto feroce. Credeva sentire che non avrebbe potuto forse impedire di dover tornare in quel luogo il giorno seguente alla stessa ora. Allora, per una specie di istinto, per uscire da quello stato singolare che non comprendeva, che la spaventava, si mise a contare ad alta voce uno, due, tre, quattro, fino a dieci, e quando ebbe finito ricominciò. Questo le rese la percezione vera delle cose che la circondavano. Sentì freddo alle mani, che aveva bagnato prendendo l'acqua. Si alzò. Le era tornata la paura, una paura naturale e insormontabile. Non ebbe più che un pensiero: fuggire; fuggire a gambe levate, attraverso i boschi, attraverso i campi, fino alle case, alle finestre, alle candele accese. Il suo sguardo cadde sul secchio che le stava davanti. Era tale lo spavento che le ispirava la Thénardier che non osò fuggire senza il secchio. Prese il manico con tutt'e due le mani. Durò fatica a sollevare il secchio. Fece così una dozzina di passi, ma il secchio pieno era pesante, e fu costretta a posarlo a terra. Respirò un istante, poi alzò di nuovo il manico e si rimise a camminare; questa volta camminò un po' più a lungo. Ma fu costretta a fermarsi ancora. Dopo qualche secondo di riposo, ripartì. Camminava curva in avanti, a testa bassa come una vecchia; il peso del secchio tendeva e irrigidiva le sue braccia magre. Il manico di ferro intirizziva e gelava completamente le sue manine bagnate; di quando in quando era costretta a fermarsi, e ogni volta che si fermava, l'acqua fredda che traboccava dal secchio cadeva sulle sue gambe nude. Questo avveniva di notte, d'inverno, in fondo a un bosco, lontano dallo sguardo umano; era una bimba di otto anni; e non c'era che Dio in quel momento a vedere quella cosa triste. E senza dubbio sua madre, ahimè! Perché vi sono cose che fanno aprire gli occhi ai morti nella loro tomba. Ansimava con una specie di rantolo doloroso; i singhiozzi le serravano la gola, ma non osava piangere tanto: aveva paura della Thénardier, anche da lontano. Era sua abitudine figurarsi sempre che la Thénardier fosse là. Ma in tal modo non poteva far molto cammino, e andava lentissimamente. Aveva un bel cercare di abbreviare la durata delle fermate camminando fra l'una e l'altra il maggior tempo possibile. Pensava con angoscia che ci voleva più d'un'ora per ritornare così a Montfermeil e che la Thénardier l'avrebbe picchiata. Questa angoscia si mescolava allo spavento di essere sola nel bosco, di notte. Era sfinita dalla fatica, e non era ancora uscita dalla foresta. Giunta vicino a un vecchio castagno che conosceva, fece un'ultima fermata più lunga delle altre per riposarsi bene, poi raccolse tutte le forze, riprese il secchio e si rimise a camminare coraggiosamente. Tuttavia la povera creaturina disperata non potè trattenersi dal gridare: «Oh mio Dio!... mio Dio!...». In quel momento sentì, improvvisamente, che il secchio non pesava più. Una mano che le parve enorme, aveva preso il manico del secchio che lei portava. Vi sono istinti in tutte le occasioni della vita. La bimba non ebbe paura. VI. Incerta prova dell'intelligenza di Boulatruelle Nel pomeriggio del giorno di Natale del 1823, un uomo si aggirò a lungo nella parte più deserta del boulevard de l'Hôpital a Parigi. Aveva l'aspetto di chi cerca un alloggio, e sembrava fermarsi di preferenza alle più modeste case di quel limite scalcinato del faubourg Saint-Marceau. Vedremo più tardi che aveva proprio affittato una camera in quel quartiere isolato. Quell'uomo, nell'abito, come in tutta la persona, realizzava il tipo di ciò che si potrebbe chiamare il mendicante di buona compagnia, l'estrema miseria combinata all'estrema dignità. È questo miscuglio, assai raro, che inspira ai cuori intelligenti quel doppio rispetto che si prova per colui che è poverissimo e per colui che è degnissimo. Aveva un cappello rotondo molto vecchio e molto spazzolato, un pastrano consumato fino alla trama, di grosso panno giallo ocra, colore che non aveva nulla di troppo bizzarro a quell'epoca, un gran panciotto a tasche del secolo precedente, calzoni neri divenuti grigi alle ginocchia, calze di lana nera e grosse scarpe a fibbie di rame. Lo si sarebbe detto un antico precettore di buona famiglia di ritorno dall'emigrazione. A quei capelli bianchi, alla fronte rugosa, a quelle labbra livide, a quel viso in cui si leggeva l'accasciamento e la stanchezza della vita, si sarebbero dati assai più di sessant'anni. Al camminare fermo, quantunque lento, al vigore singolare impresso in tutti i suoi movimenti, lo si sarebbe detto appena cinquantenne. Le rughe della fronte erano ben situate, e avrebbero parlato in suo favore a qualcuno che l'avesse osservato con attenzione. Il labbro gli si contraeva in una piega strana, che sembrava severa ed era umile. Aveva in fondo allo sguardo non so quale serenità lugubre. Nella mano sinistra portava un piccolo involto annodato in un fazzoletto; con la destra si appoggiava a una specie di bastone tagliato da una siepe. Quel bastone era stato lavorato con una certa cura, e non aveva un aspetto troppo brutto: lo adornavano i suoi stessi nodi e un pomo rosso di ceralacca che imitava il corallo; era un randello e sembrava una canna. Vi sono pochi passanti in quel viale, specialmente d'inverno, e tuttavia quell'uomo, senza darlo a conoscere, sembrava piuttosto evitarli che cercarli. A quell'epoca re Luigi XVIII andava quasi ogni giorno a Choisy-le-Roy. Era una delle sue passeggiate favorite. Verso le due, quasi invariabilmente, si vedevano la vettura e la cavalcatura reale, passare ventre a terra sul boulevard de l'Hôpital. Ciò sostituiva l'orologio ai poveri diavoli del quartiere che dicevano: «Sono le due, ecco che ritorna alle Tuileries». E alcuni accorrevano, altri si schieravano; perché un re che passa è sempre un avvenimento. Del resto, l'apparizione e la scomparsa di Luigi XVIII facevano un certo effetto per le strade di Parigi. Erano rapide, ma maestose. Quel re impotente aveva il gusto del galoppo; non potendo camminare voleva correre; quel senza gambe si sarebbe fatto trascinare volentieri dal lampo. Passava pacifico e severo in mezzo alle sciabole snudate. Quella berlina massiccia tutta dorata, con grossi rami di gigli dipinti agli sportelli, correva con gran strepito. Si aveva appena il tempo di gettarvi uno sguardo. Si vedeva nell'angolo in fondo, a destra, su cuscini di raso bianco, una faccia larga, risoluta e vermiglia, una fronte fresca e incipriata, un occhio fiero, duro e fine, un sorriso parlante, due grosse spalline di passamano a spirale che spiccavano su un abito borghese, il Toson d'oro, la croce di San Luigi, la croce della Légion d'Onore, la placca d'argento dello Spirito Santo, un ventre grosso e un largo cordone blu; era il re. Fuori Parigi, teneva il cappello a piume bianche sulle ginocchia fasciate da alte uose inglesi; quando rientrava in città, metteva il cappello in testa, salutava poco; guardava furtivamente il popolo, che faceva altrettanto. Quando comparve per la prima volta nel faubourg Saint-Marceau, tutto il suo successo fu in questa frase di un abitante a un suo compagno: «Quel coso grosso là è il governo». Questa solita passeggiata del re alla stessa ora, era l'avvenimento quotidiano del boulevard de l'Hôpital. Il viandante dal pastrano giallo non era evidentemente del quartiere, né probabilmente di Parigi, poiché ignorava questo particolare. Quando alle due la vettura reale, circondata da uno squadrone di guardie del corpo gallonate d'argento, sboccò sul viale, dopo d'aver svoltato alla Salpetrière, pareva sorpreso e quasi spaventato. Non c'era che lui lì sul viale, e si affrettò a spostarsi dietro un angolo del muro di cinta, il che non impedì al duca di Havré di scorgerlo. Il duca di Havré, come capitano delle guardie di servizio quel giorno, era seduto nella vettura di fronte al re. Disse a sua maestà: «Ecco un uomo dalla faccia sospetta». Gli agenti di polizia, che proteggevano il passaggio del re, lo notarono ugualmente; uno di essi ricevette l'ordine di seguirlo. Ma l'uomo scomparve nelle viuzze solitarie del sobborgo, e poiché cominciava a calare la sera, l'agente perse le sue tracce, come risulta da un rapporto indirizzato quella sera stessa al conte Angles, ministro di Stato, prefetto di polizia. Quando l'uomo dal pastrano giallo ebbe depistato l'agente, raddoppiò il passo, non senza essersi voltato indietro molte volte per assicurarsi che non era seguito. Alle quattro e un quarto, passava davanti al teatro della Porte-Saint-Martin dove rappresentavano quel giorno I due forzati. Quell'avviso, rischiarato dai riverberi del teatro, lo colpì; quantunque camminasse in fretta, si fermò per leggerlo. Un istante dopo si trovava nella via senza uscita della Planchette ed entrava al Plat d'étain dov'era allora l'ufficio della vettura di Lagny. Quella vettura partiva alle quattro e mezzo. I cavalli erano attaccati, e i viaggiatori chiamati dal cocchiere salirono in fretta l'alta scala di ferro della vettura. L'uomo domandò: «Avete posto?». «Uno solo, vicino a me, in serpa», disse il cocchiere. «Lo prendo.» «Salite.» Prima di partire, il cocchiere gettò uno sguardo sull'abito mediocre del viaggiatore, sul suo piccolo involto, e si fece pagare. «Andate fino a Lagny?», domandò il cocchiere. «Sì», disse l'uomo. Il viaggiatore pagò fino a Lagny. Si partì. Quando fu superata la barriera, il cocchiere cercò di attaccare conversazione, ma il viaggiatore non rispondeva che a monosillabi. Il cocchiere s'avvolse nel mantello. Faceva freddo. L'uomo non sembrava pensarci. Attraversarono così Gournay e Neully-sur-Marne. Verso le sei di sera giunsero a Chelles. Il cocchiere si fermò per lasciar riposare i cavalli davanti alla locanda situata nelle vecchie costruzioni dell'abbazia reale. «Scendo qui», disse l'uomo. Prese l'involto e il bastone e saltò giù dalla vettura. Un istante dopo era scomparso. Non era entrato nella locanda. Quando, dopo alcuni minuti, la vettura ripartì per Lagny, non lo incontrò nella via principale di Chelles. Il cocchiere si volse verso i viaggiatori situati nell'interno della vettura: «Ecco», disse, «un uomo che non è di qui, poiché non lo conosco. Ha l'aspetto di chi non possiede un soldo, eppure non guarda al denaro; paga per Lagny e va a Chelles. È notte, tutte le case sono chiuse, non entra nell'albergo, e non lo si vede più. Sarà sprofondato nella terra». L'uomo non era sprofondato nella terra, ma aveva a gran passi, in fretta, nell'oscurità, percorso la via principale di Chelles; poi aveva preso a sinistra, prima di arrivare alla chiesa, la scorciatoia che conduce a Montfermeil, come se conoscesse il paese e vi fosse già stato. Seguì quella strada rapidamente. Nel luogo in cui è tagliata dall'antico viale che va da Lagny a Lagues, sentì venir gente. Si nascose precipitosamente in un fosso, e aspettò che i passanti si fossero allontanati. La precauzione, del resto, era quasi superflua, perché come abbiamo già detto, era una notte di dicembre oscurissima. Nel cielo si vedevano soltanto due o tre stelle. È in quel punto che comincia la salita della collina. L'uomo non rientrò nella strada di Montfermeil; prese a destra, attraversò i campi, e raggiunse a lunghi passi il bosco. Quando fu nel bosco, rallentò la marcia e si mise a guardare accuratamente tutti gli alberi, avanzando passo passo, come se cercasse o seguisse una strada misteriosa nota a lui solo. Vi fu un momento in cui parve smarrirsi e si fermò indeciso. Alla fine giunse a tastoni in una radura dove c'era un mucchio di pietre biancastre. Si diresse con vivacità verso quelle pietre e le esaminò con attenzione attraverso la nebbia della notte, come se le passasse in rivista. Un grosso albero, coperto da quelle escrescenze che sono le verruche della vegetazione, era situato a pochi passi dal mucchio di pietre. Andò a quell'albero, e tastò con la mano sulla scorza del tronco, come se cercasse di riconoscere e di contare tutte le verruche. Davanti a quell'albero, che era un frassino, c'era un castagno malato di decorticazione, al quale avevano messo per impiastro una banda di zinco inchiodata. Egli si alzò sulla punta dei piedi e toccò quella banda di zinco. Poi batté coi piedi per qualche tempo sul terreno, nello spazio tra l'albero e le pietre, come per assicurarsi che la terra non fosse stata smossa di recente. Fatto questo, si orientò e riprese la sua marcia attraverso il bosco. Era quell'uomo che aveva incontrato Cosette. Camminando per il bosco in direzione di Montfermeil, aveva scorto quella piccola ombra che si muoveva gemendo, che deponeva un fardello a terra, poi lo riprendeva e si rimetteva in cammino. Si era avvicinato e aveva scoperto che si trattava di una bambina piccola, carica di un enorme secchio d'acqua. Allora, si era avvicinato alla bimba e aveva preso il manico del secchio, in silenzio. VII. Cosette nell'ombra a fianco dello sconosciuto Cosette non aveva avuto paura. L'uomo le parlò con voce grave, quasi bassa: «Bimba mia, è ben pesante per te questa cosa che porti». «Sì, signore.» «Lascia», riprese l'uomo, «lo porterò io.» Cosette lasciò il secchio. L'uomo si mise a camminarle a fianco. «È molto pesante, proprio», disse tra i denti. Poi soggiunse: «Piccina, che età hai?». «Otto anni, signore.» «E vieni da lontano?...» «Dalla sorgente che è nel bosco.» «Ed è lontano dove vai?» «Un buon quarto d'ora da qui.» L'uomo rimase un momento silenzioso, poi disse bruscamente: «Dunque, non hai una madre tu?». «Non so», rispose la bambina. E prima che l'uomo avesse avuto il tempo di riprendere la parola, continuò: «Non credo. Le altre ce l'hanno: io non ce l'ho». E dopo una pausa: «Credo di non averla mai avuta». L'uomo si fermò, posò il secchio a terra, si curvò, e mise le mani sulle spalle della bimba, sforzandosi per guardarla e vedere quel viso nell'oscurità. La figura magra e meschina di Cosette si profilava vagamente sul cielo livido. «Come ti chiami?», chiese l'uomo. «Cosette.» L'uomo ebbe come una scossa elettrica. La guardò ancora, poi le tolse le mani dalle spalle, prese il secchio, e si rimise a camminare. Dopo un istante domandò: «Dove abiti?». «A Montfermeil, sapete dov'è?» «E andiamo a Montfermeil?» «Sì, signore.» Egli fece ancora una pausa, poi ricominciò: «Chi ti ha mandato a cercare acqua nel bosco, a quest'ora?». «La signora Thénardier.» L'uomo riprese con un tono di voce che si sforzava di rendere indifferente, ma che aveva un tremito singolare: «Chi sarebbe la tua signora Thénardier?». «È la mia padrona», disse la bimba, «ha la locanda!» «La locanda?», disse l'uomo, «bene. Alloggerò lì questa notte. Guidami.» «Ci andiamo», disse la bambina. L'uomo camminava abbastanza in fretta. Cosette lo seguiva senza fatica. Non sentiva più la stanchezza. Di quando in quando levava gli occhi verso quell'uomo con una specie di tranquillità e di abbandono inesprimibili. Non le avevano insegnato mai a rivolgersi alla Provvidenza e a pregare. Tuttavia sentiva dentro di sé qualcosa che assomigliava a speranza e a gioia, che andava verso il cielo. Passarono alcuni minuti. L'uomo riprese: «Non ci sono serve in casa della signora Thénardier?». «No, signore.» «E tu sei sola?» «Sì, signore.» Ci fu ancora un momento di silenzio. Cosette alzò la voce: «Cioè, ci sono due ragazzine». «Che ragazzine?» «Ponine e Zelma.» La piccina semplificava in tal modo i nomi romantici, cari alla Thénardier. «E chi sono queste Ponine e Zelma?» «Sono le signorine della signora Thénardier, le sue figlie.» «E che cosa fanno, quelle là?» «Oh», disse la bambina, «hanno delle belle bambole, delle cose tutte d'oro, sono piene di balocchi. Giocano, si divertono.» «Tutto il giorno?» «Sì, signore.» «E tu?» «Io!... Lavoro.» «Tutto il giorno?» La piccola levò i suoi grandi occhi nei quali brillava una lacrima, che non si vedeva perché era scuro, e rispose dolcemente: «Sì, signore». E dopo una pausa proseguì: «Alle volte, quando ho finito di lavorare e me lo permettono, gioco anch'io». «E come ti diverti tu?» «Come posso. Ma non ho molti giocattoli. Ponine e Zelma non vogliono che giochi con le loro bambole. Non ho che una piccola sciabola di piombo lunga appena così.» La bimba mostrava il dito mignolo. «E che non taglia?» «Sì, signore», disse la bambina, «taglia l'insalata e le teste di mosche.» Giunsero al villaggio. Cosette guidò lo straniero per le vie. Passarono davanti al fornaio, ma Cosette non pensò al pane che doveva comprare. L'uomo aveva cessato di rivolgerle delle domande e rimaneva silenzioso. Quando ebbero lasciato la chiesa alle spalle, l'uomo, vedendo tutte quelle botteghe improvvisate all'aperto, domandò a Cosette: «C'è la fiera qui?». «No, signore, è Natale.» Mentre si avvicinavano alla locanda, Cosette gli toccò il braccio timidamente: «Signore?». «Che c'è, bimba mia?» «Siamo vicini a casa.» «Ebbene?» «Volete lasciarmi riprendere il secchio, ora?» «Perché?» «Se la signora vede che me lo portate, mi batterà.» L'uomo le porse il secchio. Un istante dopo giungevano alla porta della bettola. VIII. Imbarazzo di ricevere un povero che forse è ricco Cosette non potè trattenersi dal gettare uno sguardo alla grande bambola sempre esposta dal chincagliere, poi bussò. La porta si aprì. Apparve la Thénardier con una candela in mano. «Ah sei tu, piccola stracciona!... Se Dio vuole, ce ne hai messo del tempo!... Si sarà divertita la stupida!» «Signora», disse Cosette tutta tremante, «c'è qui un signore che desidera alloggio.» La Thénardier sostituì prontamente con una smorfia amabile l'espressione da carnefice, cambiamento a vista proprio degli albergatori, e cercò avidamente con lo sguardo il nuovo venuto. «È il signore?», disse. «Sì, signora», disse l'uomo portando la mano al cappello. I viaggiatori ricchi non sono così cortesi. Quel gesto e l'ispezione dell'abito e del bagaglio dello straniero che la Thénardier passò in rivista con un'occhiata, fecero svanire la smorfia amabile e ricomparire l'espressione truce. Rispose seccamente: «Entrate, galantuomo». Il «galantuomo» entrò. La Thénardier gli gettò un secondo sguardo, esaminò particolarmente quel pastrano che era assolutamente sdrucito, quel cappello che era un po' scolorito, e consultò con un movimento del capo, con un corrugamento di naso e una strizzatina d'occhi suo marito, che stava ancora bevendo con i carrettieri. Il marito rispose con quella impercettibile agitazione dell'indice che, appoggiato al gonfiamento delle labbra, significa in simili casi: «Miseria completa». Al che la Thénardier esclamò: «Brav'uomo, sono spiacente, ma non ho più posto». «Mettetemi dove volete», disse l'uomo, «nel granaio, nella scuderia. Pagherò come se avessi una camera.» «Quaranta soldi.» «Quaranta soldi. Sia.» «Così va bene.» «Quaranta soldi!», disse un carrettiere sottovoce alla Thénardier, «ma non sono che venti!» «Per lui sono quaranta», rispose la Thénardier nello stesso tono. «Non alloggio poveri a minor prezzo.» «È vero», soggiunse il marito, «nuoce alla casa ospitare certa gente!» Nel frattempo l'uomo, dopo aver lasciato su una panca il suo involto e il suo bastone, si era seduto a un tavolo su cui Cosette si era affrettata a posare una bottiglia e un bicchiere. Il mercante che aveva chiesto il secchio d'acqua era andato a portarlo al suo cavallo. Cosette aveva ripreso il suo posto sotto la tavola di cucina, e la calza. L'uomo, che aveva appena bagnato le labbra nel bicchiere di vino che si era versato, considerava la bimba con un'attenzione strana. Cosette era brutta. Felice, sarebbe stata forse graziosa. Abbiamo già abbozzato quella piccola figura cupa. Cosette era magra e livida; aveva quasi otto anni, ma non ne dimostrava più di sei. Quei grandi occhi sprofondati in una specie di ombra erano quasi spenti a forza di piangere. Gli angoli della bocca avevano quella curva dell'angoscia abituale che si osserva nei condannati e nei malati senza speranza. Le mani erano, come sua madre aveva indovinato «rattrappite dai geloni». Il fuoco che la rischiarava in quel momento, metteva in evidenza le sporgenze delle sue ossa e rendeva la sua magrezza terribilmente visibile. Siccome tremava sempre, aveva preso l'abitudine di stringere le ginocchia l'una contro l'altra. Tutto il suo abito non era che uno straccio, che avrebbe fatto pietà d'estate, e che faceva orrore d'inverno. Era coperta solo da una tela tutta buchi e non aveva neppure un fazzoletto di lana. Qua e là si vedeva la pelle, e si distinguevano ovunque macchie azzurrognole o nere che indicavano i punti in cui la Thénardier l'aveva battuta. Le sue gambe, nude, erano rosse e gracili. La cavità delle clavicole era tale da far piangere. Tutto il corpo di quella bambina, l'andatura, l'atteggiamento, il suono della voce, le pause tra una parola e l'altra, lo sguardo, il silenzio, il minimo gesto, esprimevano e traducevano una sola idea: la paura. La paura era diffusa su di lei; ne era per così dire coperta; la paura le faceva tenere i gomiti contro le anche, le ritirava i calcagni sotto la gonna, la costringeva a tenere il minor posto possibile, non le lasciava, d'alito, che il necessario, ed era divenuta ciò che si potrebbe chiamare l'abitudine del suo corpo, senza variazione possibile. C'era in fondo alla sua pupilla un angolo sconvolto in cui era il terrore. Quel timore era tale che tornando, tutta bagnata com'era, Cosette non aveva osato asciugarsi davanti al fuoco e si era rimessa al lavoro silenziosamente. L'espressione dello sguardo di quella bimba di otto anni era abitualmente così cupa e qualche volta così tragica, che in certi momenti sembrava stesse per diventare un'idiota o un demone. Mai, l'abbiamo detto, aveva saputo che cosa fosse pregare, mai aveva messo piede in una chiesa. «Ne ho forse il tempo?», diceva la Thénardier. L'uomo dal pastrano giallo teneva sempre fisso lo sguardo su Cosette. Ad un tratto la Thénardier esclamò: «A proposito!... e quel pane?...». Cosette, come d'abitudine, tutte le volte che la Thénardier alzava la voce, usciva subito da sotto la tavola. Aveva completamente dimenticato quel pane. Ricorse all'espediente dei bambini spaventati. Mentì. «Signora, il fornaio era chiuso.» «Bisognava bussare.» «Ho bussato, signora.» «Ebbene?» «Non ha aperto.» «Domani saprò se è vero», disse la Thénardier, «e se hai detto una bugia, la pagherai cara. Intanto rendimi i quindici soldi.»Cosette sprofondò la mano nella tasca del grembiule e si fece livida. La moneta da quindici soldi non c'era più! «Ohe!», esclamò la Thénardier, «M'hai inteso?» Cosette rovesciò la tasca. Non c'era nulla. Che cosa poteva essere avvenuto di quel denaro? La disgraziata piccina non trovò più una parola. Pareva pietrificata. «Hai forse perso la moneta da quindici soldi?», ruggì la Thénardier, «O me la vuoi rubare?» Nello stesso tempo allungò il braccio verso lo staffile sospeso all'angolo del camino. Quel gesto terribile rese a Cosette la forza di gridare: «Perdono!... Signora!... Signora!... Non lo farò più!». La Thénardier staccò lo staffile. Nel frattempo l'uomo dal pastrano giallo aveva frugato nel taschino del panciotto, senza che nessuno avesse notato quel movimento. Del resto, gli altri viaggiatori bevevano e giocavano a carte senza prestare attenzione ad altro. Cosette si rannicchiava con angoscia nell'angolo del camino, cercando di raggomitolarsi e nascondere le sue povere membra mezzo nude. La Thénardier alzò il braccio. «Scusate, signora», disse l'uomo, «ma or ora ho visto qualcosa cadere dalle tasche del grembiule di quella piccina. Forse è la moneta.» Nello stesso tempo si chinò e parve cercare a terra un istante. «Proprio, eccola», riprese alzandosi. E porse la moneta alla Thénardier. Non era nient'affatto quella, perché era una moneta da venti soldi, ma la Thénardier ci trovava il suo utile. «Sì, è proprio questa», disse lei. Si mise la moneta in tasca e si limitò a lanciare uno sguardo feroce alla bambina dicendo: «Che non ti succeda più, mai più!». Cosette rientrò in quella che la Thénardier chiamava «la sua nicchia» e i suoi grandi occhi fissi sul viaggiatore sconosciuto, cominciarono a prendere un'espressione mai avuta. Non era ancora che un ingenuo stupore, ma vi si mescolava una specie di fiducia stupefatta. «A proposito, volete cenare?», domandò la Thénardier al viaggiatore. Egli non rispose. Sembrava pensasse profondamente. «Ma che razza di uomo è mai quello lì?», disse ella fra i denti. «Qualche povero accattone. Non ha un soldo per cenare. Pagherà solo l'alloggio. È già molto se non ha avuto l'idea di rubare il denaro che stava per terra.» In quella si aprì la porta, ed Eponine e Azelma entrarono. Erano veramente due belle bambine, piuttosto borghesi che contadine, graziosissime. Una con trecce castane, lucenti; l'altra con lunghe trecce nere, che ricadevano dietro la schiena, tutt'e due vispe, pulite, floride, fresche e sane da rallegrare lo sguardo. Erano imbottite accuratamente, ma con tale arte materna che lo spessore delle stoffe nulla toglieva alla civetteria della fattura; l'inverno era previsto senza che la primavera fosse sopraffatta. Quelle due piccine emanavano luce. Oltre a ciò, regnavano. Nella loro toletta, nella loro allegria, nel rumore che facevano, c'era della sovranità. Quando entrarono, la Thénardier disse loro con un certo tono di rimprovero, pieno di adorazione: «Ah!... ecco qua voialtre». Poi, attirandole fra le ginocchia una vicino all'altra, lisciando loro i capelli, riannodando i nastri, e lasciandole quindi con quel dolce modo di scuotere che è proprio delle madri, esclamò: «Come sono infagottate!». Le piccine si sedettero accanto al fuoco. Avevano una bambola che facevano girare e rigirare sulle ginocchia con ogni sorta di allegri cinguettìi. Di quando in quando Cosette alzava gli occhi dalla calza, e le guardava giocare con aria lugubre. Eponine e Azelma non la guardavano. Per loro era come il cane. Quelle tre bimbe non avevano ventiquattro anni fra tutte, e rappresentavano già la società umana; da una parte l'invidia, dall'altra lo sdegno. La bambola delle sorelle Thénardier era molto sciupata e vecchia e tutta rotta, ma non sembrava per ciò meno degna d'ammirazione a Cosette, che in vita sua non aveva mai avuto una bambola, una vera bambola, per servirsi di una espressione che tutti i fanciulli comprenderanno. A un tratto, la Thénardier, che andava e veniva nella sala, si accorse che Cosette era distratta e che invece di lavorare si occupava delle piccine che giocavano. «Ah ti ci colgo!», esclamò la Thénardier. «È così che lavori! Ti farò lavorare a colpi di frusta, io.» Lo straniero, senza lasciare la sedia, si volse verso la Thénardier. «Signora», disse sorridendo in modo quasi ironico lo straniero, «via! lasciatela giocare!» Se tali parole fossero state pronunciate da qualsiasi altro viaggiatore, che avesse mangiato una fetta di montone e bevuto due bottiglie di vino a cena e non avesse avuto l'aspetto di un povero accattone, sarebbero state un ordine. Ma che un uomo con un cappello simile si permettesse di avere un desiderio, che un uomo che aveva quel pastrano si permettesse di avere una volontà era cosa da non tollerare. E la Thénardier rispose aspramente: «Bisogna che lavori, dal momento che mangia. Non la nutro a sbafo». «Che cosa fa dunque?», riprese lo straniero con quella voce dolce che contrastava così stranamente con i suoi abiti di mendicante e le sue spalle da facchino. La Thénardier si degnò di rispondere: «Delle calze, se vi garba. Delle calze per le mie piccine, che non ne hanno, così per dire, e che vanno ai piedi nudi». L'uomo guardò i miseri piedi rossi di Cosette, e continuò: «Quando avrà finito quel paio di calze?». «Ne avrà ancora per tre o quattro buoni giorni pigra com'è.» «E quanto potrà valere quel paio di calze quando sarà finito?» La Thénardier gli gettò uno sguardo sprezzante. «Almeno trenta soldi.» «Le cedereste per cinque franchi?», riprese l'uomo. «Perdio!», esclamò ridendo grossolanamente un carrettiere che ascoltava, «cinque franchi?... Lo credo bene, diamine!... cinque palle!» Thénardier credette dover intervenire. «Sissignore, se avete questo capriccio, vi daremo quel paio di calze per cinque franchi. Non sappiamo rifiutare nulla ai viaggiatori.» «Bisognerebbe pagare subito», disse la Thénardier col suo modo breve e perentorio. «Compro questo paio di calze», rispose l'uomo: e soggiunse traendo dalla tasca una moneta da cinque franchi che posò sul tavolo, «lo pago.» Poi si volse a Cosette: «Ora il tuo lavoro è mio. Gioca, bambina». Il carrettiere fu così commosso dalla moneta da cinque franchi, che lasciò il bicchiere e si avvicinò. «È proprio vero!», gridò esaminandola. «Una vera ruota di dietro!... non è falsa!» Thénardier si avvicinò e mise la moneta nel taschino, silenziosamente. La Thénardier non aveva nulla da replicare. Si morse le labbra, e il suo viso ebbe un'espressione d'odio. Cosette tremava. Tuttavia ebbe il coraggio di domandare: «Signora, è proprio vero?... posso giocare?». «Gioca!», disse la Thénardier con voce terribile. «Grazie, signora», disse Cosette. E mentre con la bocca ringraziava la Thénardier, con tutta la piccola anima ringraziava il viaggiatore. Thénardier era tornato a bere. La moglie gli aveva detto in un orecchio: «Chi può essere quell'uomo giallo?...». «Ho veduto dei milionari che indossavano pastrani simili», rispose sovranamente Thénardier. Cosette aveva lasciato la calza, ma non era uscita dal suo posto. Si muoveva sempre il meno possibile. Aveva preso, dietro di lei, da una scatola, alcuni vecchi stracci e la piccola sciabola di piombo. Eponine e Azelma non facevano alcuna attenzione a ciò che avveniva. Avevano compiuto un'operazione molto importante: si erano impadronite del gatto. Avevano gettato a terra la bambola, ed Eponine, che era la maggiore, impacchettava il gattino, nonostante i suoi miagolii e le sue contorsioni, con una quantità di roba e di stracci rossi e turchini. Mentre faceva quel serio e difficile lavoro, diceva alla sorella in quel dolce e adorabile linguaggio dei bimbi la cui grazia, simile allo splendore delle farfalle se ne va quando si vuol trattenerla: «Vedi, sorellina, questa bambola è meglio dell'altra. Si muove, grida, è calda. Dai, giochiamo. È la mia bimba, e io sono una signora. Verrò a trovarti e tu la guarderai. Vedrai i suoi baffi, e resterai stupita. E poi vedrai la sua coda, e te ne meraviglierai, e mi dirai: "Ah, mio Dio!", e io ti dirò: sì, signora, è una figliolina così. Le piccine sono fatte così, ora». Azelma ascoltava Eponine con ammirazione. Nel frattempo i bevitori s'erano messi a cantare una canzone oscena, ridendo da far tremare il soffitto. Thénardier li incoraggiava e li accompagnava. Come gli uccelli fanno un nido con tutto ciò che trovano, i bambini fanno una bambola con qualsiasi cosa. Mentre Eponine e Azelma legavano il gatto, Cosette, dal canto suo, aveva fasciato la sciabola. Fatto questo, se l'era coricata tra le braccia, e cantava dolcemente per addormentarla. La bambola è uno dei più imperiosi bisogni e nello stesso tempo uno dei più incantevoli istinti dell'infanzia femminile. Aver cura, vestire, ornare, abbigliare, spogliare, tornare ad abbigliare, insegnare, un po' brontolare, cullare, carezzare, addormentare, figurarsi che qualche cosa sia qualcuno; tutto l'avvenire della donna è là. Sempre sognando e sempre mormorando, facendo sempre dei piccoli corredi e delle piccole fasce, sempre cucendo sottanine, corpettini e giubbettini, la bambina diventa giovinetta, la giovinetta diventa giovane, la giovane diventa donna. Il primo figlio continua l'ultima bambola. Una piccina senza bambola è quasi disgraziata e infelice come una donna senza figli. Cosette si era dunque fatta la bambola con la sciabola. La Thénardier si era avvicinata all'uomo giallo. «Signore!», disse. A questa parola signore, l'uomo si volse meravigliato. La Thénardier non l'aveva fino allora chiamato che brav'uomo e buonuomo. «Vedete signore», proseguì assumendo un contegno cordiale che era ancora più sinistro del suo aspetto feroce, «sono contenta che la bambina giochi, non mi ci oppongo, ma va bene per una volta, perché voi siete stato generoso. Vedete?... non ha nulla. Bisogna che lavori.» «Non è dunque vostra figlia, quella bambina?», domandò l'uomo. «Oh mio Dio, no, signore! E una piccina che abbiamo raccolto così, per carità. Una specie di imbecille. Deve avere dell'acqua nella testa. Ha la testa grossa, come vedete. Noi facciamo per lei quello che possiamo, perché non siamo ricchi. Abbiamo un bel da fare a scrivere al suo paese, ormai sono sei mesi che non ci rispondono. Bisogna credere che sua madre sia morta.» «Ah!...», fece l'uomo e ripiombò nei suoi pensieri. «Non era granché quella madre», aggiunse la Thénardier. «Abbandonava la sua creatura.» Durante questa conversazione, Cosette, come se un istinto l'avesse avvertita che si parlava di lei, non aveva tolto lo sguardo dalla Thénardier. Ascoltava vagamente. Sentiva qua e là qualche parola. Nel frattempo i bevitori, ubriachi per tre quarti, ripetevano il loro ritornello immondo con un raddoppiamento di allegria. Era una sconcezza saporita in cui venivano mescolati la Vergine e il bambino Gesù. La Thénardier era andata a pigliarsi la sua parte di risate. Cosette, sotto la tavola, guardava il fuoco che si riverberava nel suo sguardo fisso. S'era rimessa a cullare quella specie di involto che aveva fatto, e sempre cullando cantava sottovoce: «Mia madre è morta! Mia madre è morta!... Mia madre è morta!...». A nuove insistenze dell'ostessa, l'uomo giallo «il milionario» acconsentì finalmente a cenare. «Che cosa desidera il signore?» «Pane e formaggio», disse l'uomo. «Decisamente, è un accattone», pensò la Thénardier. Gli ubriachi cantavano sempre la loro canzone e la fanciulla, sotto la tavola, cantava pure la sua. A un tratto Cosette s'interruppe. Voltandosi, aveva veduto la pupattola delle piccole Thénardier, che esse avevano abbandonato per il gatto e lasciata lì a terra, a pochi passi dalla tavola di cucina. Allora lasciò cadere la sciabola fasciata che non le bastava che a metà, poi girò lentamente lo sguardo attorno alla sala. La Thénardier parlava sottovoce a suo marito, e contava delle monete. Eponine e Azelma giocavano col gatto, i viaggiatori mangiavano e bevevano, o cantavano: nessuno sguardo era fisso su di lei. Non aveva un momento da perdere. Uscì da sotto la tavola strisciando sulle ginocchia e sulle mani, si assicurò ancora una volta che non la sbirciassero, poi scivolò con vivacità fino alla bambola, e la prese. Un istante dopo, era di nuovo al suo posto, seduta, immobile, voltata però in modo da far ombra sulla bambola che teneva in braccio. La felicità di giocare con una bambola era talmente rara per lei che aveva tutta la violenza di una voluttà. Nessuno l'aveva vista, eccetto il viaggiatore che mangiava lentamente la sua magra cena. Quella gioia durò quasi un quarto d'ora. Ma per quante precauzioni prendesse Cosette, non si accorse che uno dei piedi della bambola sporgeva, e che il fuoco del camino lo rischiarava vivissimamente. Quel piede roseo e luminoso che usciva dall'ombra colpì improvvisamente lo sguardo di Azelma che disse a Eponine: «Guarda!... sorella!...». Le due bimbe si fermarono stupefatte: Cosette aveva osato prendere la bambola! Eponine si alzò, e senza lasciare il gatto, andò verso la madre e si mise a tirarle la sottana. «Ma lasciami dunque!», disse la madre. «Che cosa vuoi?» «Mamma», disse la bambina, «ma guarda!...» E, col dito, indicava Cosette. Cosette, interamente abbandonata all'estasi del possesso, non vedeva e non sentiva più nulla. Il viso della Thénardier prese quell'espressione particolare che si compone del terribile mescolato alle nullità della vita e che ha fatto dare a questa specie di donne il nome di megere. Questa volta, l'orgoglio ferito irritava ancora più la sua collera. Cosette aveva passato ogni limite, Cosette aveva attentato alla bambola di «quelle signorine». Una zarina che vedesse un mugick prendere il gran cordone azzurro del suo imperiale figliolo, non avrebbe avuto altra espressione. Gridò con voce fremente d'indignazione: «Cosette!». Cosette trasalì come se la terra avesse tremato sotto di lei. Si volse. «Cosette!», ripetè la Thénardier. Cosette prese la bambola e la posò lievemente a terra con una specie di venerazione mista a disperazione. Allora, guardandola, giunse le mani, e, - orribile a dirsi per una bambina di quell'età - se le torse; poi pianse, cosa a cui non l'aveva costretta nessuna delle emozioni della giornata, né la corsa nel bosco, né il peso del secchio, né la perdita del denaro, né la vista dello staffile, e nemmeno le cupe parole che aveva inteso dire dalla Thénardier. Scoppiò in singhiozzi. Nel frattempo il viaggiatore si era alzato. «Che cosa c'è?», disse alla Thénardier. «Non vedete?», disse la Thénardier mostrando col dito il corpo del delitto che giaceva ai piedi di Cosette. «Ebbene, che cosa?», rispose l'uomo. «Quella pezzente», riprese la Thénardier, «s'è permessa di toccare la bambola delle mie bambine!» «Tutto questo scandalo per una tale sciocchezza?», disse l'uomo. «E anche se giocasse con quella bambola?» «L'ha toccata con le sue mani sporche!...», proseguì la Thénardier, «con quelle mani orribili.» A queste parole Cosette raddoppiò i singulti. «Sta' zitta!», gridò la Thénardier. L'uomo andò dritto alla porta di strada, la spalancò e uscì. Appena uscito, la Thénardier approfittò della sua assenza per allungare un forte calcio sotto la tavola a Cosette, costringendola a gridare più forte. La porta si riaprì, l'uomo riapparve; portava fra le mani la famosa bambola di cui abbiamo parlato e che i marmocchi del villaggio contemplavano fin dal mattino. La posò in piedi davanti a Cosette dicendole: «Prendi, è per te». Bisogna credere che, da più d'un'ora che era là, immerso nelle sue fantasie, avesse confusamente notato quella bottega di chincaglierie rischiarata da lumi e candele così splendidamente che la si scorgeva attraverso i vetri della bettola come un'apparizione. Cosette alzò gli occhi; aveva guardato l'uomo avvicinarsi a lei con quella bambola come avrebbe contemplato il sole; intese queste parole inaspettate: è per te; lo guardò, guardò la bambola, poi indietreggiò lentamente e andò a nascondersi in fondo, sotto la tavola, in un angolo del muro. Non piangeva più, non gridava più, sembrava non osasse più respirare. La Thénardier, Eponine, Azelma, parevano statue. Anche i bevitori avevano smesso di cantare. Si era fatto un silenzio solenne nella bettola. La Thénardier, muta, ricominciò le congetture: «Che cos'è questo vecchio?... è un povero?... è un milionario?... Forse è l'uno e l'altro, cioè un ladro». La faccia del marito Thénardier presentava quella ruga espressiva che accentua la figura umana ogni qualvolta l'istinto dominante vi appare in tutta la sua bestiale potenza. Il bettoliere osservava ora la bambola, ora il viaggiatore; sembrava fiutasse quell'uomo come avrebbe fiutato un sacco di denaro. Non durò che il tempo di un lampo. Si avvicinò alla moglie e le disse sottovoce: «Quella roba lì costa, a dir poco, trenta franchi. Non facciamo sciocchezze. In ginocchio davanti a quell'uomo». Le nature grossolane sono come le nature ingenue, non hanno transazioni. «Ebbene, Cosette», disse la Thénardier con una voce che avrebbe voluto esser dolce e che era tutta composta di quel miele agro delle donne cattive, «perché non prendi la tua bambola?» Cosette si arrischiò a uscire dal suo buco. «Cosette, piccina mia», riprese la Thénardier in tono carezzevole, «il signore ti dà una bambola. Prendila, è tua.» Cosette osservava la bambola meravigliosa con una specie di terrore. Aveva ancora il viso inondato di lacrime ma i suoi occhi, come il cielo al crepuscolo del mattino, cominciavano a riempirsi dei raggi strani della gioia. Ciò che provava in quel momento era un po' simile a ciò che avrebbe provato se le avessero detto improvvisamente: «Piccina, voi siete la regina di Francia». Le sembrava che toccando quella bambola ne sarebbe uscito il tuono. Il che sino a un certo punto era vero, poiché si diceva che la Thénardier l'avrebbe sgridata e bastonata. Tuttavia, l'attrazione la vinse. Finì con l'avvicinarsi, e mormorò timidamente volgendosi verso la Thénardier: «Me lo permette proprio, signora?...». Nessuna parola saprebbe rendere con efficacia il suo aspetto disperato, spaventato e rapito al tempo stesso. «Diamine!», esclamò la Thénardier, «è tua... Dal momento che il signore te la regala.» «Proprio, signore?», riprese Cosette, «è proprio vero?... È la mia dama?» Sembrava che lo straniero avesse gli occhi pieni di lacrime, che fosse commosso al punto da non parlare per non piangere. Fece un cenno col capo a Cosette, e mise la mano della «dama» nella sua manina. Cosette ritirò la mano con vivacità, come se quella della signora la bruciasse, e si mise a guardare il pavimento. Siamo costretti ad aggiungere che in quell'istante aveva fuori la lingua smisuratamente. A un tratto, si volse e afferrò la bambola con trasporto. «La chiamerò Caterina», disse. Fu un momento bizzarro quello in cui gli stracci di Cosette toccarono e strinsero i nastri e le fresche mussoline della bambola. «Signora», riprese, «posso metterla su di una sedia?» «Sì, figlia mia», riprese la Thénardier. Adesso, erano Eponine e Azelma a guardare Cosette con invidia. Cosette posò Caterina sopra una sedia, poi si sedette per terra, davanti a lei, e rimase immobile, senza dire una parola, nell'atteggiamento della contemplazione. «Gioca, dunque, Cosette», disse lo straniero. «Oh!... io gioco», rispose la piccina. Quello straniero, quello sconosciuto che aveva l'aspetto di una visita che la Provvidenza faceva a Cosette, era in quel momento ciò che la Thénardier odiava di più al mondo. Eppure era costretta a contenersi. Aveva provato più emozioni di quanto poteva sopportare, quantunque fosse abituata alla dissimulazione cercando di imitare suo marito in tutto. Si affrettò quindi a mandare a letto le sue figlie, poi domandò all'uomo giallo, il permesso di mandarci anche Cosette, che ha tanto lavorato oggi, aggiunse con sentimento materno. Cosette andò a dormire portandosi con sé Caterina. La Thénardier andava di quando in quando dall'altra parte della sala dove stava suo marito, per sollevarsi l'anima, diceva. Scambiava alcune parole col suo uomo, tanto più furiose in quanto non osava dirle ad alta voce: «Vecchia bestia!... che cos'ha dunque in corpo?... Venire qui a scomodarci!... Pretendere che quel mostriciattolo giochi! regalargli delle bambole!... dare delle bambole da quaranta franchi a una cagna che io darei per quaranta soldi!... ancora un po' e la chiamerà vostra maestà, come la duchessa di Berry!... C'è del buon senso? È matto quel vecchio!...». «Perché?... Tutto ciò è semplicissimo», rispondeva Thénardier. «Se la diverte!... Tu ti diverti vedendo che la piccina lavora, lui si diverte vedendola giocare... È nel suo diritto. Un viaggiatore fa ciò che vuole quando paga. Se quel vecchio è un filantropo, cosa te ne importa? E se è un imbecille, non ti riguarda. Di che t'immischi dal momento che ha denaro?...» Linguaggio da padrone e ragionamento da bettoliere che, né l'uno né l'altro, ammettevano replica. L'uomo aveva poggiato i gomiti sulla tavola e aveva ripreso il suo atteggiamento pensoso. Tutti gli altri viaggiatori, mercanti e carrettieri, si erano un po' allontanati e non cantavano più. Consideravano in distanza, con una specie di timore rispettoso, quel tipo così poveramente vestito che tirava fuori di tasca le ruote di dietro con tanto gusto, e che regalava bambole gigantesche a delle piccole straccione in zoccoli. Era certamente un superbo e temibile buonuomo. Passarono molte ore. La messa di mezzanotte era stata detta, la veglia era finita, i bevitori se ne erano andati, la bettola era chiusa, la sala era deserta, il fuoco si era spento, e lo straniero era sempre allo stesso posto, nello stesso atteggiamento. Di quando in quando cambiava il gomito su cui si appoggiava. Ecco tutto. Ma non aveva detto una sola parola da quando Cosette non era più là. Soltanto i Thénardier, per convenienza e per curiosità, erano rimasti nella sala. «Vuole forse passare la notte così?», brontolò la Thénardier. Quando suonarono le due del mattino, si dichiarò vinta e disse al marito: «Vado a coricarmi. Fanne ciò che vuoi». Il marito si sedette a un tavolo in un angolo, accese una candela e si mise a leggere il Courrier français. Passò una lunga ora così. Il degno bettoliere aveva letto almeno tre volte il Courrier français, dalla data del numero fino al nome del tipografo. Lo straniero non si muoveva. Thénardier si mosse, tossì, sputò, si soffiò il naso, fece scricchiolare la sedia. L'uomo non fece alcun gesto. «Che dorma?», pensò Thénardier. L'uomo non dormiva, ma nulla poteva svegliarlo. Alla fine, Thénardier si tolse il berretto, si avvicinò dolcemente, e si arrischiò a dire: «Forse il signore non va a riposare?». Non va a dormire gli sarebbe sembrato eccessivo e familiare. Riposare aveva un'aria di lusso ed era rispettoso. Queste parole hanno la proprietà misteriosa e piacevole di ingrossare, la mattina seguente, la cifra del conto da pagare. Una camera in cui si dorme costa venti soldi; una camera in cui si riposa costa venti franchi. «Oh bella!...», disse lo straniero, «avete ragione. Dov'è la stalla?» «Signore», fece il Thénardier con un sorriso, vi accompagno subito. Prese la candela, l'uomo prese il cappello e il bastone, e Thénardier lo condusse in una camera al primo piano, che era di un raro splendore, tutta ammobiliata in acajon, con un letto a battello e cortine in percalle rosso. «Che cos'è?», chiese il viaggiatore. «È la nostra camera nuziale», disse il bettoliere. «Noi ne abbiamo un'altra, mia moglie e io... Non si entra qui che tre o quattro volte all'anno.» «Mi sarebbe piaciuta di più la stalla», disse l'uomo bruscamente. Thénardier fece conto di non sentire questa riflessione poco gentile. Accese due candele di cera nuove situate sul camino. Un fuoco abbastanza vivace ardeva nel focolare. Su quel caminetto, sotto una campana, c'era una cuffietta da donna in filo d'argento con fiori d'arancio. «E questo, che cos'è?», riprese lo straniero. «Signore», disse il Thénardier, «è il velo da sposa di mia moglie.» Il viaggiatore guardò l'oggetto con uno sguardo che sembrava dire: «C'è stato dunque un momento in cui quel mostro era una vergine». Del resto, Thénardier mentiva. Quando aveva preso in affitto quella bicocca per farne una bettola, aveva trovato quella camera ammobiliata così, e aveva comprato quei mobili e quei fiori d'arancio, giudicando che avrebbero dato un che di grazioso alla sua «sposa» e che ne sarebbe derivata per la casa ciò che gli inglesi chiamano rispettabilità. Quando il viaggiatore si volse, l'oste era scomparso. Thénardier si era eclissato discretamente, senza osare augurare la buona sera, non volendo trattare con una cordialità irriverente un uomo che si proponeva di scorticare a regola d'arte la mattina seguente. Il bettoliere si ritirò in camera sua. Sua moglie era coricata, ma non dormiva. Quando intese il passo di suo marito, si volse e gli disse: «Domani metto Cosette alla porta». Thénardier rispose freddamente: «Come vuoi tu!». Non scambiarono altre parole, e pochi momenti dopo la loro candela era spenta. Il viaggiatore, da parte sua, aveva deposto il bastone e l'involto in un angolo. Uscito l'oste, si sedette su una poltrona e rimase qualche momento pensoso. Poi si tolse le scarpe, prese una delle candele, soffiò sull'altra, spinse la porta e uscì dalla camera, guardandosi attorno come cercando qualcosa. Attraversò un corridoio e giunse sulla scala. Là, sentì un leggero rumore dolcissimo che somigliava alla respirazione di un fanciullo. Si lasciò guidare da quel rumore e giunse a una specie di andito triangolare praticato sotto la scala o per meglio dire, formato dalla scala stessa. Quello spazio non era altro che il disotto degli scalini. Là, in mezzo a ogni sorta di vecchi panieri e di vecchi cocci, nella polvere e nelle ragnatele, c'era un letto, se si può chiamar letto un pagliericcio rotto al punto da lasciar vedere la paglia. Niente coperte. Il pagliericcio era posato a terra sulla pietra. Su quel letto Cosette dormiva. L'uomo s'avvicinò e la contemplò. Cosette dormiva profondamente, vestita. D'inverno non si spogliava per aver meno freddo. Si teneva stretta la bambola, i cui grandi occhi aperti brillavano nell'oscurità. Ogni tanto sospirava lungamente come se stesse per risvegliarsi, e stringeva la bambola fra le braccia, quasi convulsamente. Vicino al letto non aveva che uno zoccolo. Una porta aperta vicina al tugurio di Cosette lasciava vedere una camera abbastanza grande, al buio. Lo straniero vi entrò. In fondo, attraverso una porta a vetri, si scorgevano due letti gemelli piccini, bianchissimi. Erano quelli di Azelma e di Eponine. Dietro quei letti spariva a metà una culla di vimini senza cortine in cui dormiva il maschietto che aveva gridato tutta la sera. Lo straniero ne dedusse che quella camera comunicava con l'altra dei coniugi Thénardier. Stava per ritirarsi, quando il suo sguardo si fermò sul camino, uno di quei vasti camini d'albergo in cui c'è sempre poco fuoco, quando ce n'è, e che, a vederli, mettono freddo. In quello là non c'era fuoco, non c'era nemmeno cenere; tuttavia ciò che c'era attirò l'attenzione del viaggiatore. Erano due stivaletti da bambini di forma elegante e di grandezza ineguale; il viaggiatore si ricordò della graziosa e indimenticabile abitudine dei ragazzi che mettono una scarpa nel camino il giorno di Natale ad aspettare nelle tenebre qualche scintillante regalo della buona fata. Eponine e Azelma si erano guardate bene dal dimenticarsene, e avevano messo ciascuna uno stivaletto nel camino. Il viaggiatore si curvò. La fata, vale a dire la madre, li aveva già visitati, e si vedeva risplendere in ogni stivaletto una bella moneta da dieci soldi nuova di zecca. L'uomo si rialzò e stava per andarsene quando scorse, in fondo, in disparte, nell'angolo più oscuro del focolare, uno zoccolo, un brutto zoccolo di legno più grossolano, mezzo rotto e tutto coperto di cenere e di fango secco. Era lo zoccolo di Cosette. Cosette, con quella commovente fiducia propria dei fanciulli, che può essere ingannata sempre senza scoraggiarsi mai, aveva messo, anche lei, il suo zoccolo nel camino. È cosa sublime e dolce la speranza in una bimba che non ha mai conosciuto che la disperazione. Nel suo zoccolo non c'era nulla. Lo straniero cercò nel panciotto, si curvò, e mise nello zoccolo di Cosette un luigi d'oro. Poi zitto zitto, ritornò in camera. IX. Thénardier all'opera Il mattino seguente, due ore prima del giorno, Thénardier, seduto a una tavola nella sala bassa della bettola, con una candela vicino, la penna in mano, preparava il conto del viaggiatore dal pastrano giallo. La moglie, in piedi, curva a metà su di lui, lo seguiva con lo sguardo. Non scambiavano una sola parola. C'era, da una parte, una meditazione profonda, dall'altra, quell'ammirazione religiosa con la quale si osserva nascere e sviluppare una meraviglia dello spirito umano. Si sentiva del rumore nella casa; era l'Allodola che scopava la sala. Dopo un buon quarto d'ora e qualche raschiatura, Thénardier produsse questo capolavoro: Nota del signore del n. 1. Cena Fr. 3 Camera» 10 Bugia» 5 Fuoco» 4 Servizio» 1 Totale Fr. 23 Servizio era scritto servisio. «Ventitré franchi!», esclamò la moglie con entusiasmo misto a qualche esitazione. Come tutti i grandi artisti, Thénardier non era contento. «Peuh!...», fece. Pareva la voce di Castlereagh4 mentre al Congresso di Vienna redigeva il conto che la Francia doveva pagare. «Hai ragione, signor Thénardier, deve proprio pagare questa cifra», mormorò la donna che pensava alla bambola regalata a Cosette alla presenza delle sue figlie; «è giusto, ma è troppo. Non vorrà pagare.» Thénardier sorrise freddamente e disse: «Pagherà». Quel modo tutto suo di ridere era il significato supremo della certezza e dell'autorità. Ciò che era stato detto, così doveva essere. La moglie non insistette. Si mise a mettere in ordine le tavole; il marito camminava in lungo e in largo nella sala. Un momento dopo aggiunse: «Devo pagare nientemeno che millecinquecento franchi, io!». Andò a sedersi all'angolo del camino, meditando, coi piedi sulla cenere calda. «Ah, già!...», riprese la donna, «non ti dimenticare che oggi scaccio Cosette. Quel mostro mi rode il cuore con quella sua bambola! Preferirei sposare Luigi XVIII che tenerla in casa un giorno di più.» Thénardier accese la pipa, e rispose fra due tirate: «Presenta il conto a quell'uomo». Poi uscì. Era appena fuori della sala quando il viaggiatore vi entrò. Thénardier riapparve improvvisamente dietro di lui, e rimase immobile dietro la porta socchiusa, visibile solo a sua moglie. L'uomo giallo portava in mano il bastone e l'involto. «Levato così di buon'ora!», disse la Thénardier. «Forse il signore ci lascia già?» Parlando così, girava, alquanto imbarazzata, il conto che teneva fra le mani, e vi faceva delle pieghe negli angoli. Quel suo viso duro offriva una sfumatura che non gli era solita, la timidezza e lo scrupolo. Presentare un conto simile a un uomo che aveva l'aspetto «di un povero» le sembrava difficile. Il viaggiatore sembrava preoccupato e distratto. Rispose: «Sì, signora, me ne vado». «Il signore non aveva dunque affari a Montfermeil?», riprese la donna. «No, sono di passaggio. Ecco tutto.» Quindi soggiunse: «Signora, cosa vi devo?». La Thénardier, senza rispondere, gli porse la carta piegata. L'uomo spiegò la carta, e la guardò; ma evidentemente prestava attenzione a qualcos'altro. «Signora», riprese, «fate buoni affari a Montfermeil?» «Così così, signore», riprese la Thénardier, stupefatta di non vedere altra esplosione. Quindi proseguì con accento elegiaco e lamentevole: «Oh, signore, i tempi sono difficili!... e poi ci sono così pochi borghesi nei dintorni!... E tutta gente da poco, vedete, se non avessimo di quando in quando viaggiatori generosi e ricchi come il signore!... Abbiamo tante spese! Guardate, c'è quella piccina che ci costa un occhio della testa.» «Quale piccina?» «Ma sì, la piccina, sapete!... Cosette!... l'Allodola, come dicono in paese.» «Ah!», fece l'uomo. La donna continuò: «Sono così stupidi questi contadini con i loro soprannomi!... Sembra piuttosto un pipistrello che un'allodola. Vedete, signore, noi non domandiamo la carità, ma nemmeno siamo in grado di farla. Non guadagniamo nulla, e abbiamo tante spese. La licenza, le imposte, le porte e finestre5, i centesimi addizionali! Il signore sa che il governo vuole tanto denaro. E poi ho le mie figlie, io. Non ho bisogno di nutrire le figlie degli altri». L'uomo riprese con quella voce che si sforzava di rendere indifferente, e nella quale c'era un tremito: «E se ve ne sbarazzassero?». «Di chi?... Di Cosette?» «Sì...» La faccia rossa e violenta della bettoliera s'illuminò di una gioia orribile. «Ah, signore! mio buon signore!... prendetela, custoditela, conducetela via, portatela con voi, inzuccheratela, mettetela coi tartufi, bevetela, mangiatela, e siate benedetto dalla buona santa Vergine e da tutti i santi del paradiso!» «D'accordo.» «La conducete con voi?... Davvero?...» «La porto con me.» «Subito?» «Subito. Chiamate la bambina.» «Cosette!», gridò la Thénardier. «Nel frattempo», proseguì l'uomo, «vi pagherò il conto. Quant'è?» Gettò un'occhiata sul foglio, e non potè reprimere un movimento di sorpresa: «Ventitré franchi!». Guardò l'ostessa e ripetè: «Ventitré franchi!». C'era nella pronuncia di queste due parole così ripetute, l'accento che separa il punto esclamativo dal punto interrogativo. La Thénardier aveva avuto tempo di prepararsi all'urto. Rispose con sicurezza: «Diamine, sì, signore! Sono ventitré franchi». Lo straniero mise cinque pezzi da cinque sul tavolo. «Andate a cercare la piccina», disse. In quel momento Thénardier si avanzò in mezzo alla sala e disse: «Il signore deve ventisei soldi». «Ventisei soldi!», esclamò la moglie. «Venti soldi per la camera, e sei soldi per la cena», rispose Thénardier. «In quanto alla piccina, ho bisogno di parlare un po' col signore. Lasciaci, moglie mia.» La Thénardier ebbe una di quelle folgorazioni che danno i raggi improvvisi del talento: sentì che il grande attore entrava in scena, non replicò parola e uscì. Appena furono soli, Thénardier offrì una sedia al viaggiatore. Il viaggiatore si sedette; Thénardier rimase in piedi, e il suo viso prese una singolare espressione di bonomia e di semplicità. «Signore», cominciò, «ciò che sto per dirvi è che l'adoro, io, quella bimba.» Lo straniero lo guardò fissamente: «Quale?». Thénardier continuò: «Come si è stupidi!... Ci si affeziona... Che cos'è tutto quel denaro?... riprendete le vostre monete da cento soldi. Adoro quella piccina!...». «Ma chi?», domandò lo straniero. «Eh!... la nostra piccola Cosette!... Non volete condurla con voi?... Ebbene, io parlo francamente, vero com'è vero che siete un galantuomo, non posso permettervelo. Mi mancherebbe, quella bambina. L'ho vista in fasce. È vero che ci costa denaro, è vero che ha dei difetti, è vero che ho pagato più di quattrocento franchi in medicine, soltanto per una malattia che ebbe; ma bisogna ben fare qualche cosa per il buon Dio. Non ha né padre né madre, l'ho allevata io. Ho pane per lei e per me. Insomma ci tengo a quella bambina... Voi comprenderete benissimo, ci si affeziona; sono una buona bestia, io; non ragiono: l'amo, quella piccina; mia moglie è vivace, ma l'ama anche lei. Vedete bene, è come se fosse proprio nostra figlia... Ho bisogno del suo cicaleccio in casa mia.» Lo straniero lo fissava continuamente; quello continuò: «Scusate, signore, ma non si danno i propri figli così al primo venuto. Non è vero che ho ragione?... Dopo, non dico, voi siete ricco, avete l'aspetto d'un brav'uomo, e sarà forse la sua fortuna, ma bisognerebbe saperlo. Mi comprendete? Supposto che la lasciassi andare, che mi sacrificassi, vorrei sapere dove va, non vorrei perderla di vista, vorrei sapere in casa di chi è per andarla a trovare di quando in quando, perché sappia che il suo buon padre putativo è là, e veglia su lei. Insomma ci sono cose che non sono possibili. Non so nemmeno il vostro nome. Voi la portate via, e io direi: Ebbene, l'Allodola, dov'è andata?... Bisognerebbe almeno vedere qualche straccio di carta, un piccolo pezzo di passaporto, via!...». Lo straniero, senza cessare di guardarlo con quello sguardo che va, per così dire, fino in fondo alla coscienza, rispose con accento grave e deciso: «Signor Thénardier, non si ha un passaporto per andare a cinque leghe da Parigi. Se porto con me Cosette, la porto via, ecco tutto. Voi non saprete dove sarà, e mia intenzione è che lei non vi riveda più in vita sua. Spezza la corda che ha al piede, e se ne va. Vi conviene? Sì o no?...». Nello stesso modo che i demoni e i geni riconoscono a certi segni la presenza di un Dio superiore, Thénardier comprese di avere a che fare con qualcuno molto forte. Fu come un'intuizione; comprese ciò con la sua prontezza netta e sagace. La sera prima, pur bevendo con i carrettieri, fumando, cantando canzoni sconce, aveva passato la serata osservando lo straniero, spiandolo come un gatto e studiandolo come un matematico. L'aveva spiato tanto e più per proprio conto, che per piacere e per istinto, spiato come se fosse stato pagato per questo. Non un gesto, non un movimento dell'uomo dal cappotto giallo gli era sfuggito. Prima anche che lo sconosciuto manifestasse così chiaramente il suo interesse per Cosette, Thénardier lo aveva indovinato. Aveva sorpreso gli sguardi di quel vecchio sempre rivolti alla fanciulla. Perché quell'interesse?... Chi era quell'uomo? Perché, con tanto denaro nella borsa, aveva quell'abito così miserabile? Domande che rivolgeva a se stesso senza poterle risolvere e che lo irritavano. Ci aveva pensato tutta notte. Non poteva essere il padre di Cosette? Forse qualche nonno? E allora perché non farsi riconoscere subito?... Quando si ha un diritto lo si mostra. Quell'uomo, evidentemente, non aveva nessun diritto su Cosette. Allora, chi era? Thénardier si perdeva in supposizioni. Intravedeva tutto, e non vedeva nulla. Comunque fosse, incominciando quella conversazione, sicuro che l'uomo era interessato a rimanere nell'ombra, si sentiva forte; alla risposta netta e decisiva dello straniero, quando vide che quel personaggio misterioso era misterioso così semplicemente, si sentì debole. Non si aspettava nulla di simile. Fu la sconfitta delle sue congetture. Riunì le sue idee. Pesò tutto in un secondo. Thénardier era di quegli uomini che giudicano le situazioni con un'occhiata. Comprese che era giunto il momento di marciare dritto e veloce. Fece come i grandi capitani in quell'istante decisivo che soltanto essi sanno riconoscere: scoprì improvvisamente le sue batterie. «Signore», disse, «mi ci vogliono millecinquecento franchi.» Lo straniero prese dalla tasca di fianco un vecchio portafogli di cuoio nero, l'aprì e ne trasse tre biglietti di banca, che pose sulla tavola. Poi appoggiò il suo largo pollice su quei biglietti, e disse al bettoliere: «Fate venire Cosette». Mentre avveniva tutto questo, che faceva Cosette? Cosette, svegliandosi, era corsa al suo zoccolo, aveva trovato la moneta d'oro. Non era un napoleone, era una di quelle monete da venti franchi nuove della Restaurazione, sulle quali il codino prussiano aveva rimpiazzato la corona di lauro. Cosette restò abbagliata. La sua sorte cominciava a inebriarla. Non sapeva che cos'era una moneta d'oro, non ne aveva mai vedute, e la nascose in fretta in tasca come se l'avesse rubata. Tuttavia sentiva che era sua, indovinava da dove le veniva quel dono, ma provava una specie di gioia piena di paura. Era contenta; era, soprattutto, stupefatta. Quelle cose così magnifiche, così belle non le sembravano reali. La bambola le faceva paura. Tremava vagamente davanti a quelle magnificenze. Lo straniero soltanto non le faceva paura. Al contrario, la rassicurava. Dal giorno precedente, attraverso le sue meraviglie, attraverso il sonno, pensava con la piccola mente di bimba a quell'uomo che aveva l'aspetto di un vecchio povero e triste, e che era così ricco e buono. Da quando aveva incontrato quell'uomo così buono nel bosco, tutto era come cambiato per lei. Cosette, meno felice della più piccola rondinella del cielo, non aveva mai saputo che cosa fosse il rifugiarsi all'ombra di una madre e sotto le sue ali. Da cinque anni, da quando cioè potevano cominciare i suoi ricordi, la povera piccola tremava e tremava. Era sempre stata nuda sotto la brezza acre della sventura; ora le sembrava di essere vestita; un tempo la sua anima aveva freddo, ora aveva caldo. Cosette non aveva più tanto timore della Thénardier. Non era più sola; c'era qualcuno che la proteggeva. Si era messa per tempo ai lavori di tutti i giorni. Quel luigi che aveva indosso, nel taschino stesso del suo grembiule da cui era caduta la moneta da quindici soldi, la distraeva. Non osava toccarlo, ma passava anche cinque minuti a contemplarlo, e, bisogna dirlo, con la lingua di fuori. Mentre scopava la sala, si fermava, e rimaneva là, immobile, dimenticando la scopa e l'universo intero, occupata a guardare quella stella che brillava in fondo alla sua tasca. Fu in una di quelle contemplazioni che la Thénardier la raggiunse. Dietro ordine del marito, era andata a cercarla. Cosa mai avvenuta, la Thénardier non le diede uno scapaccione né le disse un'ingiuria. «Cosette», disse quasi dolcemente, «vieni, subito.» Un istante dopo, Cosette entrava nella sala bassa. Lo straniero prese l'involto che aveva portato, e l'aprì. Quel pacco conteneva una vestina di lana, un grembiale, un giubbettino di fustagno, una sottana, un fazzoletto, delle calze di lana, degli stivaletti, un vestito completo per una bambina di sette anni. Tutta quella roba era nera. «Piccola mia», disse l'uomo, «prendi e va' a vestirti.» Spuntava il giorno quando gli abitanti di Montfermeil che cominciavano ad aprire le loro porte videro passare per la rue de Paris un buonuomo poveramente vestito, che dava la mano a una ragazzina vestita a lutto che portava in braccio una bambola rosa. Era il nostro uomo che accompagnava Cosette. Si dirigevano dalla parte di Livry. Nessuno lo conosceva; e siccome Cosette non indossava più i suoi stracci, molti non la riconobbero. Cosette se ne andava. Con chi? Lo ignorava. Dove? Non lo sapeva. Tutto ciò che comprendeva è che lasciava dietro di sé la bettola dei Thénardier. Nessuno aveva pensato a dirle addio, né lei a dire addio a nessuno. Usciva da quella casa odiata e odiando. Povero e dolce essere il cui cuore era stato fino allora soltanto oppresso! Cosette camminava gravemente, aprendo i grandi occhi e guardando il cielo. Aveva messo il luigi d'oro nella tasca del grembiule nuovo. Di quando in quando si chinava, gli dava una occhiata, poi guardava quell'uomo. Provava lo stesso giubilo che avrebbe provato se fosse stata presso il buon Dio. X. Chi cerca il meglio può trovare il peggio Come d'abitudine, la Thénardier, aveva lasciato fare al marito. Si aspettava dei grandi avvenimenti. Quando l'uomo e Cosette furono partiti, Thénardier lasciò passare un lungo quarto d'ora, poi la prese in disparte e le mostrò i millecinquecento franchi. «Tutto qui!», disse lei. Dal giorno del loro matrimonio, era la prima volta che osava criticare un atto del padrone. Il colpo fece effetto. «Dopo tutto hai ragione», disse lui, «sono un imbecille. Dammi il cappello.» Piegò i tre biglietti di banca, li mise in fondo alle tasche e uscì con la massima fretta. Ma sulle prime s'ingannò e prese a destra. Alcuni vicini ai quali si rivolse lo rimisero sulla pista giusta; l'Allodola e l'uomo erano stati visti dirigersi verso Livry. Seguì quella indicazione camminando a lunghi passi e monologando. «Evidentemente quell'uomo è un milione vestito di giallo, e io sono un asino. Ha dato prima venti soldi, poi cinque franchi, poi cinquanta, poi millecinquecento, sempre con la stessa noncuranza. Ne avrebbe dati quindicimila. Ma lo raggiungo.» E poi quell'involto preparato precedentemente per la piccina era singolare, c'erano certamente dei misteri là sotto. Non si lasciano passare così dei misteri quando si conoscono. I segreti dei ricchi sono spugne piene d'oro, è necessario saperle spremere. Tutti questi pensieri gli mulinavano nel cervello. «Sono un animale», borbottava. Quando si è fuori di Montfermeil e si raggiunge il gomito che fa la strada che va a Livry, la si vede sorgere davanti a sé, molto lontano, sul poggio. Giunto là, egli calcolò che avrebbe dovuto scorgere l'uomo e la piccina. Guardò tanto lontano, fin dove poteva giungere il suo sguardo, e non vide nulla. Si informò ancora. Intanto perdeva tempo. Alcuni passanti gli dissero che l'uomo e la bambina che cercava si erano incamminati verso il bosco dalla parte di Gagny. Si affrettò in quella direzione. Erano molto più avanti di lui, ma la bambina camminava lentamente, e lui correva. E poi il posto gli era ben noto. A un tratto si fermò e si batté la fronte come chi ha dimenticato qualcosa di essenziale, ed è pronto a tornare indietro. Thénardier era di quelle nature doppie che passano qualche volta in mezzo a noi a nostra insaputa e che spariscono senza averle conosciute, perché il destino non ne ha mostrato che un lato. «Avrei dovuto prendere il fucile!», si disse. Il destino di molti uomini è di vivere così, a metà sommersi. In una condizione calma e normale, Thénardier aveva tutto ciò che gli ci voleva per fare - non diciamo per essere - quel che si è convenuto chiamare un onesto commerciante, un buon borghese. Nello stesso tempo, date certe circostanze, certe scosse, seguendo la sua natura nascosta, aveva tutto quel che gli ci voleva per fare lo scellerato. Era un bottegaio in cui c'era del mostro. Satana doveva in alcuni momenti aggrupparsi in qualche angolo del bugigattolo in cui viveva Thénardier e sognare davanti a quel capolavoro ributtante. Dopo un istante di esitazione: «Macché!», pensò, «avrebbero il tempo di fuggire». E continuò per la sua strada, andando avanti rapidamente e quasi con sicurezza, con la sagacità della volpe fiutante una compagnia di pernici. Difatti, quand'ebbe passato gli stagni e attraversato obliquamente la grande radura che è a destra dell'avenue de Bellevue, come giunse a quel viale di zolle erbose che fa quasi il giro della collina e che ricopre la volta dell'antico canale delle acque dell'abbazia di Chelles, scorse al disopra di una siepe un cappello sul quale aveva già fatto parecchie congetture. Era il cappello dell'uomo. La siepe era bassa. Thénardier comprese che l'uomo e Cosette erano seduti là. Non si vedeva la fanciulla perché era piccina, ma si scorgeva la testa della bambola. Thénardier non s'ingannava. L'uomo si era seduto per lasciar riposare un po' Cosette. Il bettoliere aggirò la siepe, e apparve improvvisamente agli sguardi di coloro che cercava. «Perdonate, scusate, signore», disse tutto trafelato, «ma eccovi i vostri millecinquecento franchi.» Parlando così, porgeva allo straniero i tre biglietti di banca. L'uomo alzò gli occhi: «Perché?». Thénardier rispose rispettosamente: «Signore, riprendo Cosette». Cosette rabbrividì e si strinse contro il brav'uomo. Questi, fissando Thénardier nel fondo degli occhi, e scandendo le sillabe, rispose: «Voi ri-pren-de-te Cosette?». «Sì, signore, la riprendo. Vi dirò, ho riflettuto... Dopo tutto, non ho il diritto di darvela. Sono un uomo onesto, vedete. Questa piccina non mi appartiene, appartiene a sua madre. È sua madre che me l'ha affidata, e non posso restituirla che a sua madre. Voi mi direte: ma la madre è morta. Vero. In questo caso, non posso restituire la fanciulla che a una persona che mi portasse uno scritto firmato dalla madre, nel quale mi si dicesse che debbo restituire la piccina a quella persona. È chiaro.» L'uomo senza rispondere, cercò nella tasca e Thénardier vide ricomparire il portafogli dei biglietti di banca. Il bettoliere ebbe un fremito di gioia. «Bene!», pensò, «ci siamo... Mi corrompe.» Prima di aprire il portafogli, il viaggiatore gettò un'occhiata intorno. Il luogo era assolutamente deserto. Non c'era un'anima nel bosco e nella valle. Aprì il portafogli e ne trasse, non già il pugno di biglietti di banca che Thénardier aspettava, ma un semplice pezzettino di carta che spiegò e presentò all'albergatore dicendo: «Avete ragione. Leggete». Thénardier prese la carta, e lesse: Montreuil-sur-mer il 25 Marzo 1823 Signor Thénardier, Consegnate Cosette al latore della presente. Vi si pagheranno tutte le piccole spese. Ho l'onore di salutarvi con considerazione. FANTINE «Voi conoscete questa firma», riprese l'uomo. Era la firma di Fantine. Thénardier la riconobbe. Non c'era nulla da dire. Sentì due violenti dispetti, il dispetto di rinunciare alla corruzione che aspettava, e il dispetto di essere vinto. L'uomo aggiunse: «Potete tenere questa carta come ricevuta». Thénardier la ripiegò con cura. «Questa firma è imitata abbastanza bene», brontolò fra i denti. «Alla fine, sia!» Poi tentò uno sforzo disperato: «Signore», disse, «sta bene. Poiché voi siete la persona. Ma bisogna pagarmi "tutte le piccole spese". Mi si deve molto». L'uomo si drizzò in piedi e disse, spazzolando con buffetti la manica rappezzata su cui c'era della polvere: «Signor Thénardier, a gennaio la madre raccontava che vi doveva centoventi franchi; a febbraio voi le avete inviato una nota di cinquecento franchi, alla fine di febbraio ne avete ricevuti trecento e altri trecento ai primi di marzo. Da allora sono passati nove mesi a quindici franchi, prezzo convenuto; sono dunque centotrentacinque franchi che vi si devono. Ve ne ho dati millecinquecento». Thénardier provò ciò che prova il lupo nel momento in cui si sente morso e preso dalla mascella d'acciaio della tagliola. «Ma chi è questo diavolo d'uomo?», pensò. Fece quello che fa il lupo: diede uno strattone, visto che l'audacia gli aveva già giovato una volta. «Signore, di-cui-non-so-il-nome», disse risolutamente e mettendo da parte, questa volta, ogni rispetto, «riprenderò Cosette o mi darete mille scudi.» Lo straniero disse tranquillamente: «Vieni, Cosette». Prese Cosette con la mano sinistra e con la destra raccolse il bastone che era a terra. Thénardier notò l'enormità del randello e la solitudine del luogo. L'uomo s'inoltrò nel bosco con la fanciulla, lasciando il bettoliere immobile e interdetto. Mentre si allontanavano, Thénardier considerava quelle larghe spalle un po' curve e quei grossi pugni. Poi volgendo su se stesso lo sguardo, misurò le sue braccia misere e le mani magre. «Bisogna proprio che io sia una bestia», pensava, «non aver preso il fucile mentre andavo a caccia...» Tuttavia non lasciò la sua preda. «Voglio sapere dove andrà», disse. E si mise a seguirli a distanza. Gli restavano fra le mani, un'ironia, il pezzo di carta firmato Fantine e una consolazione, i millecinquecento franchi. Camminava lentamente, a testa bassa, in atteggiamento di riflessione e di tristezza. L'uomo conduceva Cosette verso Livry e Bondy. L'inverno, aveva spogliato il bosco, così Thénardier non li perdeva di vista, pur rimanendo lontano. Di quando in quando l'uomo si volgeva a guardare se lo seguissero. A un tratto scorse Thénardier. Entrò frettolosamente con Cosette in una macchia in cui potevano sparire entrambi. «Diamine!», disse Thénardier. E raddoppiò il passo. Il fitto del bosco lo aveva costretto ad avvicinarsi. Quando l'uomo fu nel punto più nascosto, si voltò. Thénardier si nascose fra i rami, ma invano; non potè impedire all'uomo di vederlo. L'uomo gli rivolse un'occhiata inquieta, poi scosse la testa e riprese la strada. L'albergatore tornò a seguirlo. Fecero così duecento o trecento passi. A un tratto l'uomo si volse ancora, scorse il bettoliere. Questa volta lo guardò così cupamente che Thénardier giudicò «inutile» andare più lontano e ritornò sui suoi passi. XI. Il numero 9430 ricompare e Cosette lo vince alla lotteria Valjean non era morto. Cadendo in mare, o piuttosto gettandovisi, era, come si sa, senza ferri. Così nuotò sott'acqua fin sotto un naviglio ancorato, al quale era legata una barca. Trovò modo di nascondersi in quella barca fino a sera. La notte, si gettò di nuovo a nuoto e raggiunse la riva a poca distanza dal Capo Brun. Lì, poiché non era il denaro che gli mancava, potè procurarsi degli abiti. Una bettola, situata nei dintorni di Balaguier, era allora il guardaroba dei forzati evasi, specialità lucrosa. Poi, Jean Valjean, come tutti quei tristi fuggitivi che cercano di far perdere le loro tracce alla legge e alla fatalità sociale, seguì un itinerario oscuro e ondeggiante. Un primo asilo lo trovò ai Pradeaux, vicino Beausset. Quindi si diresse verso il Grand-Villard, vicino a Briançon nelle Hautes-Alpes. Fuga a tentoni e inquieta, cammino di talpa le cui diramazioni sono sconosciute. Si è potuto, più tardi, ritrovare qualche traccia del suo passaggio neh'Ain sul territorio di Civrieux, nei Pirenei, ad Accons, in un luogo detto la Grange-de-Doumecq, vicino al borghetto di Chavailles e nei circondari di Périgueux, a Brunies, cantone della Chapelle-Gonaguet. Giunse a Parigi. L'abbiamo visto a Montfermeil. Una volta a Parigi, prima sua cura fu di comprare abiti da lutto per una ragazzina di sette o otto anni, poi di trovarsi un alloggio. Fatto ciò, era tornato a Montfermeil. Si ricorda che già, fin dalla sua precedente evasione, vi aveva fatto, nei dintorni, un viaggio misterioso del quale la giustizia aveva avuto qualche sentore. Del resto, lo si credeva morto, e ciò raddoppiava lo spessore delle tenebre accumulate sopra di lui. A Parigi, gli cadde sotto mano uno dei giornali che registravano il fatto. Egli si sentì rassicurato e quasi tranquillo come se Jean fosse morto davvero. La sera dello stesso giorno in cui Jean Valjean aveva liberato Cosette dalle grinfie dei Thénardier, rientrò a Parigi. Vi rientrava al cader della notte, con la piccina, dalla barrière de Monceaux. Qui montò in una vettura che lo condusse alla spianata dell'Osservatorio. Scese, pagò il cocchiere, prese Cosette per mano e tutt'e due, nella notte nera, per le strade deserte che costeggiano l'Ourcine e la Glacière, si diressero verso il boulevard de l'Hôpital. La giornata era stata strana e piena di emozioni per Cosette; avevano mangiato pane e formaggio dietro le siepi, comprato nelle bettole isolate; avevano spesso cambiato vettura, avevano fatto dei pezzi di strada a piedi; la bimba non si lagnava, ma era stanca, e Jean Valjean se ne accorse dalla mano che tirava un po' troppo camminando. La prese in braccio; Cosette, senza lasciare Caterina, posò la testa sulla spalla di Jean Valjean, e si addormentò. 1 J. Delille (1738-1813) poeta accademico. 2 Filousophe: gioco di parole fra filou, farabutto e philosophe, filosofo. 3 Sottoscrizione a favore di bonapartisti e liberali rifugiati in America. 4 R.-H. Stewart, visconte di Castlereagh, plenipotenziario inglese al Congresso di Vienna. 5 La tassa su porte e finestre, di cui si è già parlato nella prima parte. LIBRO QUARTO La stamberga Gorbeau I. Mastro Gorbeau Quarant'anni fa, il viandante solitario che si avventurava nei quartieri perduti della Salpêtrière e che saliva per il bastione verso la barrière d'Italie, giungeva in luoghi in cui si sarebbe potuto dire che Parigi spariva. Non era la solitudine, c'erano dei passanti; non era la campagna, c'erano case e vìe; non era una città, le vie avevano le carreggiate come le strade maestre e l'erba vi cresceva; non era un villaggio, le case erano troppo alte. Che cos'era, dunque? Era un luogo abitato in cui non c'era nessuno, era un luogo deserto in cui c'era qualcuno, era un bastione della grande città, una via di Parigi; di notte più terribile di una foresta, di giorno più cupa di un cimitero. Era il vecchio quartiere del Marché-aux-Chevaux. Quel viandante, se si arrischiava al di là dei quattro muri cadenti di quel Mercato dei Cavalli, se acconsentiva anche a passare oltre la rue du Petit-Banquier, dopo aver lasciato alla sua destra un cortile custodito da alti muri, poi un prato in cui si elevavano macchine da concia simili a capanne di giganteschi castori, poi un recinto ingombro di legname con masse di ceppi, di segatura e di trucioli in cima ai quali abbaiava un grosso cane, poi un muro lungo, basso, tutto in rovina, con una porticina nera e funebre, coperta di muschi che si ornavano di fiori in primavera, infine, nel luogo più deserto, uno spaventoso casamento decrepito sul quale si leggeva in grosse lettere: vietata l'affissione, quel viandante audace giungeva all'angolo della rue des Vignes-Saint-Marcel, luogo poco conosciuto. Là, vicino a un opificio, e tra due mura di giardino, si vedeva a quell'epoca una catapecchia che, alla prima occhiata, sembrava piccola come una capanna e in realtà era grande come una cattedrale. Si presentava di fianco sulla via pubblica, per il muro. Da ciò, la sua esiguità apparente. Quasi tutta la casa era nascosta. Non si scorgevano che la porta e una finestra. Quella stamberga non aveva che un piano. Esaminandola, il particolare che colpiva subito era quella porta, che non avrebbe mai potuto essere che la porta di un bugigattolo, mentre la finestra, se fosse stata tagliata in un muro di pietra dura invece che di mattoni, avrebbe potuto essere quella di un palazzo. La porta non era altro che un insieme di tavole tarlate, grossolanamente legate da traverse simili a legni male squadrati. Si apriva immediatamente su una rozza scala a gradini alti, fangosi, gessosi, polverosi, larghi come la porta, che si vedevano dalla strada, e sparire ripidi nell'ombra, fra due muri. L'alto del legno sconnesso che formava quella porta era nascosto da un'assicella stretta, in mezzo alla quale avevano segato un buco triangolare, che serviva a un tempo da lucernaio e da spioncino quando la porta era chiusa. Sulla parte inferiore della porta un pennello bagnato d'inchiostro, aveva sgorbiato il numero 52, e sopra l'assicella lo stesso pennello aveva scarabocchiato il numero 50 di modo che si rimaneva indecisi. Dove si è? La parte superiore della porta dice: al numero 50; la parte inferiore risponde: no, al numero 52. Certi cenci color polvere pendevano come drappi dal finestrino triangolare. La finestra era larga, sufficientemente alta, ornata di persiane e di vetriate a grandi riquadri; soltanto, quei grandi riquadri avevano varie ferite, nello stesso tempo nascoste e tradite da ingegnose strisce di carta, e le persiane slogate e sfasciate, minacciavano i passanti più che riparare gli abitanti. Mancavano qua e là i traversini orizzontali ed erano stati ingenuamente rimpiazzati da assicelle inchiodate perpendicolarmente, di modo che l'imposta cominciava in persiana e terminava a chiudenda. Questa porta d'aspetto immondo e questa finestra d'aspetto onesto, quantunque sgangherata, viste così sulla stessa casa, facevano l'effetto di due mendicanti scompagnati che andassero insieme camminando uno a fianco all'altro, con due facce diverse sotto gli stessi stracci, uno essendo stato sempre mendico, l'altro essendo stato un gentiluomo. La scala conduceva a un piano molto vasto che assomigliava a un capannone di cui avessero fatto una casa. Quel fabbricato aveva per tubo intestinale un lungo corridoio sul quale si aprivano a destra e a sinistra, varie specie di scompartimenti di tutte le dimensioni, a rigore abitabili e piuttosto simili a bottegucce che a celle. Queste camere prendevano luce dai terreni in abbandono dei dintorni. Tutto ciò era scuro, pallido, melanconico, sepolcrale, attraversato, secondo che le fessure si trovassero nel soffitto o nella porta, da raggi freddi o da nebbie glaciali. Un particolare interessante e pittoresco di quel genere di abitazioni è la quantità enorme dei ragni. A sinistra della porta d'entrata, sul viale ad altezza d'uomo, un abbaino, che avevano murato, formava una nicchia quadrata piena di pietre che i ragazzi, passando, vi gettavano. Una parte di quel fabbricato è stata demolita ultimamente. Ciò che ne resta oggi può ancora dare un'idea di quel che fu. Il tutto, dall'insieme, non ha molto di più di un centinaio d'anni. Cento anni sono la gioventù per una chiesa e la vecchiaia per una casa. Sembra che l'abitazione dell'uomo partecipi della sua brevità e l'abitazione di Dio della sua eternità. I fattorini della posta chiamavano quella stamberga il numero 50-52; ma nel quartiere era conosciuta sotto il nome di casa Gorbeau. Diciamo da cosa le derivava un tale nome. I collezionisti di fatterelli, che si fanno degli erbari di aneddoti e che nella loro memoria segnano le date fugaci con uno spillo, sanno che a Parigi, nel secolo scorso, verso il 1770, c'erano due procuratori allo Châtelet, chiamati uno Corbeau, l'altro Renard. Due nomi previsti da La Fontaine. L'occasione era troppo bella perché gli scrivani non ne approfittassero per ridere a spese altrui. Subito la parodia, corse, in versi un po' zoppi, le gallerie del Palazzo: Maître Corbeau, sur un dossier perché Tenait dans son bec une saisie exécutoire, Maître Renard, par l'odeur alléché, Lui fit à peu près cette histoire: Hé bonjour! ecc.1 I due onesti legali, urtati dalle burle e contrariati nella loro dignità dagli scoppi di risa che li seguivano, risolsero di sbarazzarsi dei loro nomi e decisero di rivolgersi al re. La domanda fu presentata a Luigi XV il giorno stesso in cui il nunzio da un lato, e il cardinale de la Doche-Aymon dall'altro, entrambi devotamente inginocchiati, calzavano alla presenza di sua maestà, una pantofola per uno, i due piedi nudi di Madame Du Barry che usciva dal letto. Il re, che rideva, continuò a ridere, e passò allegramente dai due vescovi ai due procuratori, facendo a quei bravi togati grazia dei loro nomi, o pressappoco. A mastro Corbeau fu permesso da parte del re di aggiungere una coda alla sua iniziale e di chiamarsi Gorbeau: mastro Renard fu meno fortunato: potè ottenere soltanto di mettere una P davanti alla R e di chiamarsi Prenard: cosicché il secondo nome non era molto meno somigliante del primo. Dunque, secondo la tradizione locale, questo mastro Gorbeau era stato proprietario della costruzione segnata con i numeri 50-52, boulevard de l'Hôpital. Era anche l'autore della facciata monumentale. Da ciò venne a quella stamberga il nome di casa Gorbeau. Di fronte a quel numero 50-52, si alza tra gli alberi del viale, un grande olmo, morto per tre quarti: quasi in faccia si apre la via della barriera dei Gobelins, via senza case, allora, non selciata, ornata di alberi stenti, verde o fangosa, secondo la stagione, che terminava in quadrato col muro di cinta di Parigi. Un odore di copparosa esce a folate dai tetti di una fabbrica vicina. La barriera era vicinissima. Nel 1823 il muro di cinta esisteva ancora. Quella barriera stessa metteva nella mente immagini funeste. Era la strada di Bicêtre. È per quella strada che sotto l'Impero e la Restaurazione, rientravano a Parigi i condannati a morte il giorno dell'esecuzione. È là che fu commesso verso il 1829 quel misterioso assassinio detto «della barrière di Fontainebleau» di cui la giustizia non ha potuto scoprire gli autori, problema funebre che non è stato risolto, enigma spaventoso che non è stato spiegato. Fatti alcuni passi, trovate quella fatale rue Croulebarbe in cui Ulbach pugnalò la Capraia d'Ivry al rumore del tuono, come in un melodramma. Qualche passo ancora e giungete agli abominevoli olmi smozzicati della barrière Saint-Jacques, quell'espediente dei filantropi per nascondere il patibolo, quella meschina vergognosa place de Grève di una società bottegaia e borghese, che ha indietreggiato davanti alla pena di morte, non osando né abolirla con grandezza, né mantenerla con autorità. Trentasette anni or sono, a parte quella place Saint-Jacques che era come predestinata e che sempre era stata orribile, il punto più cupo forse di tutto quel cupo viale era il tratto, così poco attraente ancora oggi, in cui si ritrovava la stamberga 50-52. Le case borghesi non hanno cominciato a spuntare, là, che venticinque anni più tardi. Il luogo era funesto. Dalle idee funebri che vi assalivano, si sentiva di essere fra la Salpêtrière, di cui si intravedeva la cupola, e Bicêtre, di cui si toccava la barriera2; cioè, fra la pazzia della donna e la pazzia dell'uomo. Spingendo lo sguardo fin dove poteva giungere, si scorgevano i mattatoi, il muro di cinta e alcune facciate di opifici, simili a caserme o a monasteri, dovunque baracche e calcinacci, vecchi muri neri come drappi funebri, muri nuovi bianchi come sudari; dovunque filari di alberi paralleli, casamenti squadrati, costruzioni piatte, lunghe linee e la tristezza lugubre degli angoli retti. Non un accidente nel terreno, non un capriccio d'architettura, non una piega. Era un insieme glaciale, regolare, odioso. Niente chiude il cuore come la simmetria. Perché la simmetria è la noia, e la noia è il fondo stesso del lutto. La disperazione sbadiglia. Si può sognare qualcosa di più terribile di un inferno in cui ci si annoierebbe? Se questo inferno esistesse, quel pezzo del boulevard de l'Hôpital ne avrebbe potuto essere il viale. Tuttavia, sul far della notte, nel momento in cui la luce se ne va, d'inverno specialmente, nell'ora in cui la brezza crepuscolare strappa agli olmi le loro foglie rosse, quando l'ombra è profonda e senza stelle, e quando la luna e il vento bucano nubi, quel bastione diveniva a un tratto spaventoso. Le linee nere vi si sprofondavano e si perdevano nelle tenebre come tronconi d'infinito. Il passeggero non poteva impedirsi di pensare alle innumerevoli tradizioni patibolari del luogo. La solitudine di quell'angolo in cui si erano commessi tanti delitti, aveva qualcosa di tremendo. Si credeva di presentire degli agguati in quell'oscurità, e tutte le forme confuse dell'ombra sembravano sospette; le cavità quadrate tra un albero e l'altro sembravano fosse. Di giorno, quel luogo era brutto; di sera, era lugubre; di notte, era sinistro. D'estate, al crepuscolo, si vedeva qua e là qualche vecchia, seduta ai piedi degli olmi sui banchi ammuffiti dalla pioggia. Quelle buone vecchie mendicavano volentieri. Del resto, quel quartiere, che aveva piuttosto l'aspetto dimenticato che antico, tendeva fin d'allora a trasformarsi. Già a quell'epoca, chi voleva vederlo doveva affrettarsi. Ogni giorno, qualche particolare di quell'insieme scompariva. Oggi, e da vent'anni, la stazione della ferrovia d'Orléans è là a fianco del vecchio sobborgo, e lo ravviva. Ovunque venga situata, al confine di una capitale, la stazione ferroviaria è la morte di un sobborgo e la vita di una città. Sembra che intorno a quei grandi centri del movimento dei popoli, al rullio di quelle macchine possenti, al soffio di quei mostruosi cavalli della civiltà che mangiano carbone e vomitano fuoco, la terra piena di germi tremi e si apra per inghiottire le antiche ombre degli uomini e lasciar uscire le nuove. Le vecchie case crollano, le nuove sorgono. Dopo che la stazione ferroviaria d'Orléans ha invaso i terreni della Salpêtrière, le antiche vie strette, che costeggiano il fossato Saint-Victor e il Jardin des Plantes, si scuotono violentemente, attraversate tre o quattro volte al giorno da quelle correnti di diligenze, di vetture e di omnibus che, in un dato tempo, fanno indietreggiare le case a destra e a sinistra; poiché vi sono cose bizzarre a dirsi che sono rigorosamente fatti, e come è vero che nelle grandi città il sole fa vegetare e crescere la facciata delle case esposte a mezzogiorno, è pure vero che il passaggio frequente di vetture allarga le strade. I sintomi di una vita nuova sono evidenti. In quel vecchio quartiere provinciale, dai recessi più selvaggi, spunta il selciato, i marciapiedi cominciano a serpeggiare e ad allungarsi, anche là dove non ci sono ancora passeggeri. Una mattina, mattina memorabile, nel luglio 1815, si videro d'un tratto fumare le nere marmitte del bitume: quel giorno, si può dire, la civiltà era giunta in rue l'Ouscine e Parigi era entrata nel faubourg Saint-Marceau. II. Nido per gufo e capinera Fu davanti a quella stamberga Gorbeau che Jean Valjean si fermò. Come gli uccelli selvaggi, aveva scelto quel luogo deserto per farvi il suo nido. Frugò nel panciotto, prese una specie di passepartout, aprì la porta, entrò, poi la rinchiuse con cura, e salì la scala, sempre portando Cosette. In cima alla scala, trasse di tasca un'altra chiave con la quale aprì un'altra porta. La camera dove entrò, e che chiuse subito, era una specie di spaziosa soffitta mobiliata di un materasso posto a terra, una tavola e alcune sedie. Una stufa accesa, nella quale si vedeva un po' di brace, era in un angolo. Il riverbero del lampione del viale rischiarava vagamente quell'interno meschino. In fondo, c'era uno stanzino con una branda. Jean Valjean portò la piccina su quel letto, e ve la depose senza che si svegliasse. Batté l'acciarino e accese una candela; tutto ciò era stato già preparato sulla tavola; e, come aveva fatto il giorno precedente, si mise a guardare Cosette con uno sguardo pieno d'estasi in cui l'espressione della bontà e della commozione giungeva fino allo smarrimento. La piccina, con quella fiducia tranquilla che appartiene soltanto alla forza estrema e all'estrema debolezza, si era addormentata senza sapere con chi era e continuava a dormire senza sapere dove fosse. Jean Valjean si curvò e baciò la mano di quella bimba. Nove mesi prima baciava la mano della madre che si era addormentata per sempre. Lo stesso sentimento religioso, doloroso, pungente, gli riempiva il cuore. Si inginocchiò vicino al letto di Cosette. Era giorno fatto e la bambina dormiva ancora. Un pallido raggio del sole di dicembre attraversava l'inferriata della stamberga, e tracciava sul soffitto lunghe strisce di ombra e di luce. A un tratto la carretta di un cavapietre, pesantemente carica, che passava sulla carreggiata del viale, scosse la casa con un rullio d'uragano e la fece tremare da capo a piedi. «Sì, signora!», esclamò Cosette svegliata di soprassalto, «Ecco!... ecco!...» E saltò giù dal letto, con le palpebre ancora mezze chiuse per la pesantezza del sonno, stendendo le braccia verso l'angolo del muro. «Ah!... mio Dio... la mia scopa!», disse. Spalancò gli occhi e vide il viso sorridente di Jean Valjean. «Ah, guarda!... È vero!...», disse la bimba. «Buongiorno, signore.» I fanciulli accettano subito familiarmente la gioia e la felicità, essendo essi naturalmente felicità e gioia. Cosette scorse Caterina ai piedi del letto, se ne impadronì, e, tutta giuliva, faceva cento domande a Jean Valjean. Dov'era?... era proprio grande Parigi?... La signora Thénardier era proprio molto lontano?... non ci sarebbe tornata più?... ecc., ecc. A un tratto esclamò: «Com'è bello qui!...». Era una catapecchia spaventosa; ma lì si trovava libera. «Debbo scopare?...», chiese alla fine. «Gioca», disse Jean Valjean. La giornata passò così. Cosette, senza inquietarsi di non comprendere nulla era inesprimibilmente felice fra quella bambola e quell'uomo. III. Due sventure unite fanno una felicità L'indomani, allo spuntare del giorno, Jean Valjean era ancora vicino al letto di Cosette. Aspettava là, immobile, e stava guardandola mentre si svegliava. Una luce nuova gli entrava nell'anima. Jean Valjean non aveva mai amato nulla. Da venticinque anni era solo al mondo. Non era mai stato padre, amante, marito, amico. Al bagno penale era cattivo, cupo, casto, ignorante e feroce. Il cuore di quel vecchio galeotto era pieno di verginità. Sua sorella e i figli di sua sorella non gli avevano lasciato che un ricordo vago e lontano che aveva finito per svanire quasi interamente. Aveva fatto tutti gli sforzi che aveva potuto per ritrovarli, e non essendoci riuscito li aveva dimenticati. La natura umana è fatta così. Le altre emozioni tenere della gioventù, se ne aveva avute, erano come cadute in un abisso. Quando vide Cosette, quando l'ebbe presa, portata con sé, liberata, si sentì commuovere fino alle viscere. Tutto ciò che c'era di appassionato e di affettuoso in lui si svegliò, librandosi verso quella bimba. Andava accanto al letto in cui dormiva, e tremava di gioia; provava effusioni di madre, e non sapeva che cosa fosse; perché è una cosa molto oscura e dolce quel grande e strano movimento di un cuore che incomincia ad amare. Povero vecchio cuore che ringiovaniva! Solo che, siccome aveva cinquantacinque anni, e Cosette ne aveva otto, tutto l'amore che avrebbe potuto esserci in tutta la sua vita si fuse in una specie di bagliore ineffabile. Era la seconda apparizione bianca che incontrava. Il vescovo aveva fatto spuntare al suo orizzonte l'alba della virtù; Cosette vi faceva spuntare l'alba dell'amore. I primi giorni passarono in quello stordimento. Dal canto suo, Cosette diveniva un'altra, povera bimba! Era così piccina quando sua madre l'aveva lasciata che non se ne ricordava più. Al pari di tutti i fanciulli, simili ai germogli della vigna che si attaccano a tutto, aveva provato ad amare. Non c'era riuscita. Tutti l'avevano respinta, i Thénardier, i loro figlioli, gli altri fanciulli. Aveva amato il cane, che era morto: dopo, nulla e nessuno si era interessato di lei. Cosa lugubre a dirsi, a otto anni aveva il cuore freddo. Non era colpa sua, non era la facoltà di amare che le mancava; ahimè! era la libertà di farlo. Così, fin dal primo giorno, tutto ciò che sentiva e pensava in lei si volse ad amare quel buon uomo. Provava ciò che non aveva mai sentito, una sensazione di espansività. Quel buon diavolo non le sembrava nemmeno più né vecchio, né povero. Trovava Valjean bello, nello stesso modo che trovava piacevole quella stamberga. Sono questi gli effetti dell'amore, dell'infanzia, della gioventù, della gioia. La novità della terra e della vita c'entra per qualche cosa. Nulla è incantevole come il riflesso colorante della felicità sulla soffitta. Tutti abbiamo nel nostro passato una soffitta azzurra. La natura, cinquant'anni d'intervallo, avevano messo un abisso profondo fra Jean Valjean e Cosette; il destino colmò quell'abisso. Il destino unì improvvisamente e sposò con l'irresistibile sua potenza quelle due esistenze sradicate, differenti per età, simili per lutto. L'una, infatti completava l'altra. L'istinto di Cosette cercava un padre come l'istinto di Jean Valjean cercava un figlio. Incontrarsi, fu trovarsi. Nel momento misterioso in cui le loro due mani si toccarono, si congiunsero. Quando quelle due anime si scorsero, si riconobbero come se l'una fosse ciò che necessitava all'altro, e si abbracciarono strettamente. Prendendo le parole nel loro senso più comprensivo e più assoluto, si potrebbe dire che, separati da tutto con muri di tomba, Jean Valjean era il Vedovo come Cosette era l'Orfana. Questa situazione fece sì che Jean Valjean divenisse in modo celeste il padre di Cosette. E in verità, l'impressione misteriosa prodotta su Cosette, in fondo al bosco di Chelles, dalla mano di Jean Valjean che stringeva la sua nell'oscurità, non era un'illusione, ma una realtà. L'entrata di quell'uomo nel destino di quella fanciulla era stato l'arrivo di Dio. Del resto Jean Valjean aveva scelto bene il suo rifugio: viveva là in una sicurezza tale che sembrava completa. La camera con stanzino che occupava con Cosette era quella la cui finestra dava sul bastione. Quella finestra era unica nella casa, non c'era da temere nessuno sguardo di vicini, né di fianco, né di faccia. Il pianterreno del numero 50-52, specie di tettoia in rovina, serviva da rimessa ad alcuni ortolani, e non aveva nessuna comunicazione col primo piano. Ne era separato dal tavolato che non aveva né botole, né scale, e che era come il diaframma della stamberga. Il primo piano conteneva inoltre, come abbiamo detto, parecchie camere e alcuni abbaini, dei quali uno soltanto era occupato da una vecchia che sbrigava le faccende di casa a Jean Valjean. Tutto il resto era disabitato. Era quella vecchia, distinta col nome diprincipale locataria e in realtà incaricata delle funzioni di portinaia, che gli aveva dato in affitto quel locale il giorno di Natale. Egli si era qualificato per uno che viveva di rendita, rovinatosi con i Buoni di Spagna, e che si ritirava a vivere lì dentro con la sua bambina. Aveva pagato sei mesi anticipati e incaricato la vecchia di ammobiliare la camera e lo stanzino nel modo che abbiamo visto. Era stata quella buona donna che aveva acceso la stufa e preparato tutto la sera del loro arrivo. Le settimane si susseguirono. Quei due esseri conducevano in quella misera soffitta un'esistenza felice. Dall'alba Cosette rideva, ciarlava, cantava. I fanciulli hanno il loro canto del mattino al pari degli uccelli. Alle volte avveniva che Jean Valjean le prendeva la manina screpolata dai geloni e gliela baciava. La povera piccina, abituata a essere battuta, non sapeva che cosa volesse dir ciò, e se ne andava tutta vergognosa. In alcuni momenti si faceva seria e fissava la sua vestina nera. Cosette non era più in cenci, era in lutto; usciva dalla miseria ed entrava nella vita. Jean Valjean si era messo a insegnarle a leggere. Qualche volta, pur facendo compitare la bimba, pensava che era con l'idea di fare il male che aveva imparato a leggere in prigione. Quell'idea gli era mutata insegnando a leggere a una bambina. Allora il vecchio galeotto sorrideva del sorriso buono degli angeli. Sentiva in ciò una premeditazione dell'alto, una volontà di qualcuno che non è l'uomo, e si perdeva nella fantasticheria. I buoni pensieri hanno i loro abissi al pari dei cattivi. Insegnare a leggere a Cosette, e lasciarla giocare, era pressappoco tutta la vita di Jean Valjean. E poi le parlava di sua madre e la faceva pregare. Lei lo chiamava papà, e non conosceva altro nome. Lui passava alcune ore contemplandola, mentre vestiva e spogliava la sua bambola, ascoltandola cinguettare. La vita ormai gli sembrava piena di interessi, gli uomini gli sembravano buoni e giusti, non rimproverava più, nel pensiero suo, nessuno, non vedeva nessuna ragione di non invecchiare fino a essere decrepito ora che quella bimba l'amava. Vedeva davanti a sé tutto un avvenire rischiarato da Cosette, come da una luce incantevole. I migliori non sanno sottrarsi a un pensiero egoista. In alcuni momenti pensava con una certa gioia che ella sarebbe stata brutta. Questa non è che una nostra opinione personale; ma per dire tutto il nostro pensiero, al punto in cui era Jean Valjean quando si mise ad amare Cosette, non crediamo che non avesse bisogno di quel cambiamento per perseverare nel bene. Aveva visto sotto nuovi aspetti la cattiveria degli uomini e la miseria della società, aspetti incompleti che non mostravano fatalmente che un lato del vero; la sorte della donna riassunta in Fantine, l'autorità pubblica personificata in Javert; era tornato al bagno penale, l'ultima volta, per aver fatto del bene; nuove amarezze lo avevano colmato; il disgusto e la stanchezza lo avevano ripreso; il ricordo stesso del vescovo era forse in qualche momento eclissato, salvo ricomparire più tardi luminoso e trionfante, ma alla fine quel ricordo sacro s'indeboliva. Chi sa se Jean Valjean non era sul punto di scoraggiarsi e di ricadere? Amò, e ridivenne forte. Ahimè!... Non era meno debole di Cosette. Lui la proteggeva, e lei lo rendeva forte. Grazie a lui, lei potè camminare nella vita; grazie a lei, lui potè camminare nella virtù. Egli fu il sostegno di quella bimba e quella bimba fu il suo punto d'appoggio. O mistero imperscrutabile e divino degli equilibri del destino! IV. Le osservazioni della principale locataria Di giorno, per prudenza, Valjean non usciva. Tutte le sere, al crepuscolo, passeggiava per un'ora o due, qualche volta solo, spesso con Cosette, cercando i viali più solitari del bastione, entrando nelle chiese al cader della notte. Andava volentieri a Saint-Médard perché era la chiesa più vicina. Quando non conduceva con sé Cosette, questa rimaneva in casa con la vecchia, ma era una gioia per la bimba quando poteva uscire con lui. Preferiva la compagnia di lui alle divertenti conversazioni con Caterina. Egli camminava tenendola per mano e dicendole dolci cose. Scoprì che Cosette era molto allegra. La vecchia attendeva alla casa, alla cucina, e faceva la spesa. Vivevano modestamente, sempre con un po' di fuoco, ma come persone molto povere. Valjean non aveva mutato nulla dei mobili del primo giorno, soltanto aveva sostituito con una porta intera l'uscio a vetri dello stanzino di Cosette. Indossava sempre il suo pastrano giallo, i calzoni neri e portava quel vecchio cappello. Per strada lo giudicavano un povero. Avveniva alle volte che alcune buone donne si voltassero e gli porgessero un soldo. Jean Valjean prendeva il soldo e salutava profondamente. Avveniva pure che, alle volte, qualcuno gli chiedesse la carità, e allora lui guardava dietro di sé per accertarsi che nessuno lo vedesse, si avvicinava furtivamente al disgraziato, gli metteva in mano una moneta, spesso d'argento, e si allontanava rapidamente. Questo causava degli inconvenienti. Cominciavano a conoscerlo nel quartiere col nome del mendicante che fa l'elemosina. La vecchia principale locataria, creatura arcigna, tutta piena, verso i suoi simili, dell'attenzione degli invidiosi, esaminava molto Valjean, senza che lui se ne accorgesse. Era un po' sorda, e ciò la rendeva ciarlona. Del passato le rimanevano due denti, uno in alto, l'altro in basso, che urtavano sempre l'uno contro l'altro. Aveva fatto parecchie domande a Cosette, la quale, nulla sapendo, non aveva potuto dir nulla, tranne che veniva da Montfermeil. Una mattina, quella spia scorse Jean Valjean che entrava, ma con un aspetto che sembrò strano alla comare, in una delle stanze disabitate della stamberga. Ella lo seguì come una vecchia gatta, e potè osservarlo senza essere veduta, per la fessura della porta di fronte. Valjean, per maggiore precauzione, certo, volgeva le spalle a quella porta. La vecchia lo vide cercarsi in tasca, prendere un astuccio, le forbici e del filo; poi lo vide mettersi a scucire la fodera di una falda del pastrano, e trarne un pezzo di carta giallastra che spiegò. La vecchia riconobbe con spavento che si trattava di un biglietto da mille franchi. Era il secondo o il terzo che vedeva da quando era al mondo. Se ne andò oltremodo spaventata. Un momento dopo Jean Valjean la incontrò e la pregò di andargli a cambiare quel biglietto da mille franchi, aggiungendo che era il semestre della rendita, riscosso il giorno avanti. «Dove?», pensò la vecchia. «E uscito solo alle sei di sera, e la cassa del governo non è certamente aperta a quell'ora.» La vecchia andò a cambiare il biglietto e fece i suoi commenti. Quel biglietto da mille franchi, commentato e moltiplicato, produsse una folla di conversazioni spaventose fra le comari della rue des Vignes-Saint-Marcel. Nei giorni seguenti, avvenne che Jean Valjean, in maniche di camicia, segava della legna nel corridoio. La vecchia era nella camera a sbrigare le faccende. Era sola; Cosette era occupata a guardare la legna che Valjean segava. La vecchia vide il pastrano attaccato a un chiodo e lo scrutò. La fodera era stata ricucita. La buona donna la tastò con attenzione e credette di sentire nelle falde e nel giro delle maniche della carta. Altri biglietti da mille franchi, certo! Notò, inoltre, che nelle tasche c'erano tante cose diverse. Non soltanto aghi, forbici e filo, come aveva visto, ma un grosso portafoglio, un grandissimo coltello, e, particolare sospetto, parecchie parrucche di diversi colori. Ogni tasca di quel pastrano aveva l'aspetto di essere preparata per avvenimenti imprevisti. Gli abitanti della stamberga giunsero così agli ultimi giorni d'inverno. V. Una moneta da cinque franchi cadendo fa rumore Vicino Saint-Médard c'era un povero che si accoccolava sull'orlo del pozzo comunale murato, al quale Jean Valjean faceva volentieri la carità. Non passava mai davanti a quell'uomo senza dargli qualche soldo. Talvolta gli parlava. Gli invidiosi di quel mendicante dicevano che era della polizia. Era un vecchio scaccino di settantacinque anni che borbottava orazioni continuamente. Una sera, passando di là solo, Jean Valjean scorse il mendicante al suo solito posto, sotto il fanale appena acceso. Quell'uomo, com'era solito fare, sembrava pregare ed era tutto curvo. Jean Valjean gli si avvicinò, e gli mise in mano la solita elemosina. Il mendicante alzò improvvisamente gli occhi, guardò fisso Jean Valjean, poi abbassò rapidamente la testa. Quel movimento fu come un lampo, Jean Valjean trasalì. Gli sembrò di avere intraveduto, alla luce del riverbero, non il viso placido e beato del vecchio scaccino, ma una figura spaventevole e nota. Ebbe l'impressione che si proverebbe trovandosi d'un tratto nell'ombra di fronte a una tigre. Indietreggiò atterrito e pietrificato, non osando né restare, né fuggire, fissando il mendicante che aveva abbassato la testa coperta da un cappuccio e sembrava non sapere più dove si trovasse. In quello strano momento, un istinto, forse l'istinto meraviglioso della conservazione, fece sì che Jean Valjean non pronunciasse una sola parola. Il mendicante aveva la stessa corporatura, gli stessi stracci, la stessa apparenza degli altri giorni. «Macché!», disse Jean Valjean. «Sono pazzo!... sogno!... Impossibile!...» E rincasò profondamente turbato. Era già molto se osava confessare a se stesso che quella figura era quella di Javert. La notte, riflettendo, si rimproverò di non avere interrogato l'uomo per forzarlo ad alzare la testa una seconda volta. Il giorno seguente, al cadere della notte, ritornò. Il mendicante era al suo posto. «Buongiorno, galantuomo», disse risolutamente Valjean dandogli un soldo. Il mendicante alzò il capo e rispose con voce dolente: «Grazie, mio buon signore». Era proprio il vecchio devoto. Jean Valjean si sentì rassicurato. E rise. «Ma dov'ero quando credevo di aver riconosciuto Javert in costui», pensò. «Ma ho forse le traveggole ora?» Non ci pensò più. Qualche giorno dopo, potevano essere circa le otto di sera, era in camera sua e faceva compitare Cosette ad alta voce, quando sentì aprire e poi chiudere la porta del tugurio. Gli parve strano. La vecchia, la sola ad abitare la casa con lui, si coricava sempre appena non ci si vedeva più per non consumare la candela. Jean Valjean fece cenno a Cosette di tacere. Sentì che salivano la scala. Dopo tutto, poteva essere la vecchia che, malata, forse era andata dal farmacista. Il passo pesante risuonava come quello di un uomo; ma la vecchia portava grosse scarpe e nulla somiglia al passo di un uomo come il passo di una vecchia. Però Valjean soffiò sulla candela. Aveva mandato a letto Cosette, dicendole sottovoce: «Coricati senza fare il minimo rumore». E mentre la baciava in fronte, i passi si erano fermati. Rimase silenzioso, immobile, con la schiena voltata verso la porta, seduto sulla sedia da cui non s'era mosso, trattenendo il respiro nell'oscurità. Dopo un tempo abbastanza lungo, non udendo più nulla, si voltò senza far rumore, e alzando gli occhi verso la porta della camera, vide, attraverso il buco della serratura, un lume. Quel lume sembrava una stella sinistra nel nero della porta e del muro. Evidentemente, c'era qualcuno là che teneva una candela in mano, e ascoltava. Passarono alcuni minuti, e la luce se ne andò. Soltanto, egli non intese alcun rumore di passi, la qual cosa faceva supporre che colui che era venuto a origliare alla porta si fosse tolto le scarpe. Jean Valjean si gettò tutto vestito sul letto, e non potè chiudere occhio tutta la notte. Allo spuntare del giorno, mentre stava assopendosi per la stanchezza, venne risvegliato dallo scricchiolio di una porta che si apriva in qualche bugigattolo in fondo al corridoio; poi intese lo stesso passo d'uomo che aveva inteso la sera precedente. Il passo si avvicinava. Si gettò giù dal letto e applicò l'occhio al buco della serratura, che era abbastanza grande, nella speranza di veder passare l'essere che si era introdotto di notte nella stamberga, e aveva origliato alla sua porta. Era proprio un uomo quello che passò. Il corridoio era ancora troppo scuro perché si potesse distinguerne il viso; ma quando l'uomo giunse alla scala, un raggio della luce esterna gli diede risalto come a un profilo, e Jean Valjean potè vederlo di schiena completamente. L'uomo era di statura alta, vestito con un lungo pastrano, e teneva un randello sotto il braccio. Era la temuta figura di Javert. Jean Valjean avrebbe potuto tentare di rivederlo dalla finestra che affacciava sul viale, ma non osò aprirla. Evidentemente quell'uomo era entrato con una chiave come in casa sua. Chi gli aveva dato quella chiave? Che cosa voleva dire tutto questo? Alle sette del mattino, quando la vecchia andò a mettere in ordine le stanze, Jean Valjean le diede un'occhiata penetrante, ma non la interrogò. La buona donna era come sempre. Scopando, gli disse: «Il signore ha forse inteso entrare qualcuno stanotte?». A quell'epoca e in quel viale alle otto di sera, era già notte nera. «A proposito, è vero», disse lui con l'accento più naturale del mondo. «Chi era?» «È un nuovo inquilino della casa.» «E si chiama?» «Non ne so troppo. Dumont o Daumont... Un nome così.» «E chi è questo signor Dumont?» La vecchia lo squadrò con i suoi occhietti di faina, e rispose: «Uno che vive di rendita, come voi». Forse non aveva nessuna intenzione nascosta, ma Jean Valjean credette di sorprenderne una in quello sguardo. Quando la vecchia se ne fu andata, fece un rotolo di un centinaio di franchi che erano nell'armadio e se lo mise in tasca. Per quante precauzioni prendesse nel fare quell'operazione affinché non lo sentissero maneggiare del denaro, una moneta da cento soldi gli cadde di mano e ruzzolò rumorosamente sul pavimento. Al tramonto, scese e guardò con attenzione da tutte le parti lungo il viale. Non vide nessuno. Il viale sembrava assolutamente deserto. È vero che ci poteva essere qualcuno nascosto dietro gli alberi. Risalì. «Vieni», disse a Cosette. La prese per mano e uscirono insieme. 1 Mastro Corbeau, appollaiato sopra un dossier teneva nel becco un sequestro esecutivo, / Mastro Renard, stuzzicato dall'odore, / gli tenne pressappoco questo discorso: / Olà, buon giorno, ecc. Si tratta della parodia della celebre fiaba di La Fontaine del Corvo (Corbeau) e della Volpe (Renard). 2 La Salpêtrière, prima deposito di salnitro, era divenuta il manicomio femminile; Bicêtre, prima dimora cardinalizia e poi casa di pena, divenne il manicomio maschile. LIBRO QUINTO A caccia oscura, muta, silenziosa I. Zig-zag della strategia Qui, per il seguito del racconto, è necessaria un'osservazione. Da molti anni l'autore di questo libro, forzato a parlare di se stesso, è assente da Parigi1. E da quando l'ha lasciata, Parigi si è trasformata. Una città nuova è sorta. Non ha bisogno di dire che ama Parigi; Parigi è la città natale del suo spirito. In seguito alle demolizioni, la Parigi della sua gioventù, quella Parigi che egli ha religiosamente impresso nella sua memoria, è ora una Parigi d'altri tempi. Gli si permetta quindi di parlare di quella Parigi come se esistesse ancora. È possibile che là ove l'autore guida i suoi lettori dicendo: «nella tal via c'è la tal casa» non esista più né la casa, né la via. I lettori verificheranno se vogliono darsene la briga. In quanto a lui, ignora la nuova Parigi, e scrive con la Parigi antica davanti agli occhi in un'illusione che gli è preziosa. È una dolcezza per lui sognare che resta qualcosa dietro di lui di ciò che vedeva quando era nel suo paese natio, e che tutto non è svanito. Finché andiamo e veniamo nel nostro paese, ci immaginiamo che quelle strade ci siano indifferenti, che quelle finestre, quei tetti e quelle porte siano nulla per noi, che quei muri ci siano stranieri, che quegli alberi siano alberi qualsiasi, che quelle case in cui non entriamo, ci siano inutili, che quei selciati su cui si cammina, siano pietre. Più tardi, quando non ci siamo più, ci accorgiamo che quelle vie ci sono care, che quei muri ci sono necessari, che quegli alberi sono i nostri prediletti, che in quelle case in cui non entravamo mai della gente vi entrava tutti i giorni, e che abbiamo lasciato parte delle nostre viscere, del nostro sangue e del cuore su quei selciati. Tutti quei luoghi che non si vedono più, che non si rivedranno mai, forse, e di cui non si è conservato che il ricordo, hanno un incanto doloroso, ci ritornano con la malinconia di un'apparizione, ci fanno visibile la terra santa, e sono, quasi, la forma stessa della Francia, e si amano, e si evocano quali sono, e quali erano, e ci si ostina, e non si vuol cambiar nulla, perché si tiene alla figura della patria come al viso della propria madre. Ci sia dunque permesso di parlare del passato al presente. Ciò detto, preghiamo il lettore di tenerne nota e proseguiamo. Valjean aveva subito lasciato il viale e si era inoltrato nelle stradine, facendo il maggior numero di linee spezzate possibile, tornando indietro qualche volta, per assicurarsi di non essere seguito. Questa manovra è propria del cervo inseguito. Sui terreni in cui può rimanere impressa la traccia, questa astuzia ha, fra gli altri vantaggi, quello di ingannare i cacciatori e i cani con le orme dei piedi in direzioni diverse. È ciò che in termine di caccia si chiama falso imboscamento. Era una notte di luna piena. Jean Valjean non ne fu inquietato. La luna vicinissima all'orizzonte, tagliava nelle vie grandi falde di ombra e di luce. Jean Valjean poteva insinuarsi lungo le case e i muri nel buio e osservare la parte rischiarata. E in tutte le strade deserte che vanno verso rue de Poliveau, credette che nessuno lo seguisse. Cosette camminava senza fare domande. Le sofferenze dei suoi primi anni di vita, avevano introdotto qualcosa di passivo nella sua natura. Del resto, ed è questa un'osservazione sulla quale dovremo spesso ritornare, si era abituata senza rendersene conto alle stranezze di quell'uomo e alle bizzarrie del destino. E poi si sentiva sicura con lui. Valjean non sapeva, più di Cosette, dove andasse. Si dava a Dio come lei si affidava a lui. Gli sembrava di dare egli pure la mano a qualcuno più grande di lui; credeva di sentire che lo guidava un essere invisibile. Del resto, non aveva alcuna idea, nessun piano, nessun progetto. Non era nemmeno assolutamente sicuro che quell'uomo fosse Javert, e poi poteva essere Javert, senza che Javert sapesse che lui era Jean Valjean? Non era travestito? Non lo credevano morto? Tuttavia, da qualche giorno avvenivano cose inquietanti. Decise perciò di non rientrare più nella casa Gorbeau. Come l'animale cacciato dal covo, cercava un buco nel quale nascondersi, aspettando di trovarne un altro per poterci vivere. Jean Valjean descrisse parecchi labirinti nel quartiere Mouffetard, già addormentato come se fosse stata ancora in vigore la disciplina del medioevo e del coprifuoco: combinò in diversi modi, in strategie sapienti, rue Censier e rue Copeau, rue du Battoir-Saint-Victor e rue du Puits-l'Hermite. Vi sono degli alberghi in quei luoghi, ma non vi entrava. Credeva che non gli convenisse. Per esempio, non dubitava che se, per caso, avessero cercato le sue tracce, non le avrebbero perdute. Mentre suonavano le undici a Saint-Étienne-du-Mont, attraversava rue de Pontoise davanti all'ufficio del commissario di polizia che è al numero 14. Alcuni istanti dopo, l'istinto fece sì che si voltasse. In quel momento, vide distintamente, grazie alla lanterna del commissariato che li tradiva, tre uomini che lo seguivano abbastanza da vicino passare successivamente sotto quella lanterna nella parete tenebrosa della via. Uno di quei tre uomini entrò nell'andito della casa del commissario. Colui che camminava alla testa gli parve decisamente sospetto. «Vieni, bambina», disse a Cosette, e si affrettò a lasciare rue de Pontoise. Fece un circolo, aggirò il passaggio dei Patriarches, che era chiuso, risalì la rue de l'Epée de Bois e la rue de l'Arbalète e si sprofondò in rue des Postes. Lì c'è un quadrivio in cui, oggi, è situato il collegio Rollin, e in cui sbocca rue Neuve-Sainte-Geneviève. (È inutile dire che rue Neuve-Sainte-Geneviève è una via vecchia, e che in rue des Postes non passa una carrozza di posta in dieci anni. La rue des Postes nel tredicesimo secolo era abitata da alcuni vasai, e il suo vero nome è rue des Pots). La luna gettava una viva luce in quel quadrivio. Jean Valjean si nascose sotto una porta, calcolando che se quegli uomini lo seguivano ancora, li avrebbe visti benissimo quando avrebbero attraversato quel tratto così vivamente rischiarato. Difatti, non erano passati tre minuti, che gli uomini riapparvero. Anzi, in quel momento, erano quattro; tutti d'alta statura, vestiti con lunghi pastrani scuri, con cappelli rotondi, e grossi bastoni in mano. Non preoccupavano meno per la statura e i grossi pugni, che per l'andatura sinistra. Si sarebbero detti quattro spettri travestiti da borghesi. Si fermarono in mezzo al quadrivio e fecero gruppo, come persone che si consultano. Avevano l'aspetto indeciso. Quello che sembrava condurli si volse e indicò vivamente con la mano destra la direzione che Valjean aveva preso; un altro sembrava indicare con certa ostinazione la direzione contraria. Nel momento in cui il primo si volse, la luna lo rischiarò in pieno viso. Jean Valjean riconobbe Javert. II. È una fortuna che sul Pont d'Austerlitz transitino i carri L'incertezza cessava per Jean Valjean; fortunatamente durava per quegli altri. Approfittò della loro titubanza. Era tempo perso per loro, guadagnato per lui. Uscì da sotto la porta dove si era nascosto, e si spinse nella rue des Postes verso la sezione del Jarden des Plantes. Cosette cominciava a stancarsi; la prese in braccio e la portò. Non c'era un solo passante, e non avevano acceso i fanali perché splendeva la luna. Affrettò il passo. In pochi minuti raggiunse la fabbrica di stoviglie Goblet, sulla facciata della quale il chiaro di luna rendeva distintamente leggibile la vecchia iscrizione: De Goblet fils c'est ici la fabrique; Venez choisir des cruches et des brocs, Des pots à fleurs, des tuyaux, de la brique, A tout venant le Cœur vend des Carreaux2. Si lasciò dietro la rue de la Clef, poi il fossato Saint-Victor, passò il Jardin des Plantes per le vie basse, e giunse al lungosenna. Era deserto. Le strade erano deserte. Nessuno lo seguiva. Respirò. Raggiunse il Pont d'Austerlitz. A quell'epoca, si pagava ancora il pedaggio. Si presentò all'ufficio, e diede un soldo. «Sono due», disse l'invalido del ponte. «Portate una bambina che può camminare. Pagate per due.» Pagò, contrariato che il suo passaggio avesse dato luogo a una osservazione. Ogni fuga deve andare via liscia. Un grosso carro passava la Senna nello stesso momento, e andava al pari di lui sulla riva destra. Questo gli fu utile. Potè attraversare tutto il ponte alla sua ombra. Verso la metà del ponte, Cosette, avendo i piedi intorpiditi, volle camminare. La mise a terra e la prese per mano. Passato il ponte, scorse a destra dei cantieri; camminò. Per giungervi, dovè inoltrarsi in uno spazio abbastanza largo, scoperto e illuminato. Non esitò. Quelli che lo pedinavano, avevano, evidentemente, perso ogni traccia, e Jean Valjean si credeva fuori di pericolo. Cercato, sì, inseguito, no. Una viuzza, la rue du Chemin-Vert-Saint-Antoine, si apriva fra due cantieri cinti da muri. Quella via era stretta, oscura, fatta proprio per lui. Prima di entrarvi, si voltò indietro. Dal punto in cui era, vedeva il Pont d'Austerlitz in tutta la sua lunghezza. Quattro ombre erano entrate sul ponte. Quelle ombre voltavano il dorso al Jardin des Plantes e si dirigevano verso la riva destra. Erano i quattro uomini. Jean Valjean ebbe il fremito della bestia ripresa. Non gli rimaneva che una speranza; cioè che quegli uomini, forse, non erano ancora entrati sul ponte e non l'avevano visto nel momento in cui, tenendo Cosette per mano, aveva attraversato la piazza illuminata. In tal caso, sprofondandosi nella viuzza che aveva davanti, se giungeva ai cantieri, ai campi, agli orti, ai terreni non coltivati, poteva fuggire. Gli sembrava di potersi affidare a quella viuzza silenziosa. Vi entrò. III. Occorre vedere la mappa di Parigi nel 1727 In capo a trecento passi, giunse in un punto in cui la via si biforcava in due strade; una piegava a sinistra, l'altra a destra. Jean Valjean aveva davanti a sé come le due diramazioni di una Y; quale scegliere? Non indugiò, e prese la destra. Perché? Perché la sinistra andava verso il sobborgo, cioè verso i luoghi abitati, e la destra verso la campagna, cioè verso i luoghi deserti. Tuttavia non camminavano rapidissimamente. Il passo di Cosette rallentava il passo di Jean Valjean. La riprese in braccio. Cosette appoggiava la testa sulla spalla di quel disgraziato e non diceva parola. Egli si voltava di quando in quando a guardare. Badava a tenersi sempre nella parte della strada sprofondata nell'ombra. La via era diritta dietro di lui. Le due o tre prime volte ch'egli si voltò, non vide nulla; il silenzio era profondo, e continuò a camminare alquanto rassicurato. D'un tratto, a un certo momento, essendosi voltato, gli sembrò di vedere nella parte della strada per cui era passato, lontano nell'oscurità, qualcosa che si muoveva. Si precipitò avanti, sperando di trovare qualche vicolo laterale e scappare di là, far perdere ancora una volta ogni traccia. Giunse a un muro. Quel muro, però, non era l'impossibilità di andare più lontano; era un muro che circondava una viuzza trasversale, nella quale finiva la via in cui era entrato Jean Valjean. Anche lì bisognava decidersi; prendere a destra o a sinistra. Guardò a destra. La viuzza si prolungava fra costruzioni che erano tettoie o granai, per terminare senza sbocchi. Si vedeva distintamente il fondo della via senza uscita con un gran muro bianco. Guardò a sinistra. La viuzza da quel lato era aperta, e, a duecento passi circa, cadeva in una via di cui era l'affluente. Da quella parte poteva salvarsi. Nel momento in cui Jean Valjean pensava di girare a sinistra, per cercare di raggiungere la via che intravedeva alla fine di quel vicolo, scorse all'angolo di questo e della via verso la quale stava per dirigersi una specie di statua nera, immobile. Era qualcuno, un uomo, che era stato messo là, evidentemente, e che, sbarrando il passo, aspettava. Jean Valjean indietreggiò. Il punto di Parigi in cui si trovava, situato fra il faubourg di Saint-Antoine e la Rapée, è uno di quelli che i lavori recenti hanno trasformato, guastandolo secondo alcuni, rimodernandolo secondo altri. Le coltivazioni, i cantieri e le vecchie fabbriche sono stati cancellati. Là, oggi, ci sono grandi strade nuove, arene, circhi, ippodromi, stazioni di strade ferrate, una prigione, Mazas; il progresso, come si vede, col suo correttivo. Mezzo secolo fa, in quella lingua popolare fatta di tradizioni che si ostina a chiamare l'Istituto le Quattro Nazioni, è l'Opéra-Comique Feydeau, il luogo preciso in cui era giunto Jean Valjean si chiamava Petit-Picpus. La porte Saint-Jacques, la porte Paris, la barrière des Sergents, i Porcherons, la Galiote, i Célestins, i Capucins, il Mail, la Bourbe, l'Arbre de Cracovic, la Petite-Pologne, il Petit-Picpus, sono i nomi della vecchia Parigi che sopravvive sulla nuova. La memoria del popolo galleggia su quei beni abbandonati del passato. Il Petit-Picpus, che del resto è esistito appena e non è mai stato che un abbozzo di quartiere, aveva quasi l'aspetto di una città spagnola. Le strade erano poco selciate, le vie poco fabbricate: eccettuate le due o tre strade di cui abbiamo parlato, tutto era muraglia e solitudine. Non una bottega, non una vettura; appena qua e là una candela accesa alle finestre; ogni lume spento dopo le dieci. Giardini, conventi, cantieri, orti; poche case basse, grandi muri alti come le case. Tale era quel quartiere nel secolo scorso. La rivoluzione l'aveva già molto rabberciato. L'edilizia repubblicana lo aveva demolito, bucato, scavato. Vi si erano installati depositi di materiale. Trent'anni fa, quel quartiere spariva sotto la raschiatura delle nuove costruzioni. Oggi è cancellato del tutto. Il Petit-Picpus, di cui nessun piano attuale ha conservato traccia, è abbastanza chiaramente indicato nel piano del 1727, pubblicato a Parigi da Denis Thierry, rue Saint-Jacques, di fronte alla rue du Plâtre, e a Lione da Jean Girin, rue Mercière, alla Prudence. Il Petit-Picpus aveva ciò che noi abbiamo chiamato una Y di strade, formata dalla rue du Chemin-Vert-Saint-Antoine, che si divideva in due rami e prendeva a sinistra il nome di ruelle Picpus e a destra il nome di me Polonceau. I due rami della Y erano riuniti alla loro estremità come da una sbarra. Questa sbarra si chiamava rue Droit-Mur. La rue Polonceau vi terminava; il vicolo Picpus passava oltre e saliva verso il mercato Lenoir. Colui che, venendo dalla Senna, giungeva all'estremità della rue Polonceau, aveva a sinistra la rue Droit-Mur, che girava improvvisamente ad angolo retto; davanti il muro di questa via e alla sua destra, un prolungamento troncato dalla rue Droit-Mur, senza uscita, era chiamato vicolo cieco Genrot. Jean Valjean si trovava là. Come abbiamo detto, scorgendo il profilo nero di vedetta all'angolo della rue Droit-Mur e del vicolo Picpus, indietreggiò. Non c'era dubbio. Quel fantasma lo spiava. Che fare? Non era più in tempo di retrocedere. Ciò che aveva visto muoversi nell'ombra a poca distanza dietro a lui un momento prima, era senza dubbio Javert con la sua squadra. Probabilmente Javert si trovava già all'inizio della strada alla fine della quale si trovava Jean Valjean. Secondo ogni apparenza, Javert conosceva già quel piccolo dedalo, e aveva preso le sue precauzioni inviando uno di quegli uomini a custodirne l'uscita. Queste supposizioni turbinarono subito come un pugno di polvere trasportato da un vento improvviso nel cervello addolorato di Jean Valjean. Esaminò il vicolo Genrot senza uscita: là uno sbarramento. Esaminò il vicolo Picpus: là, una sentinella. Vedeva quella figura cupa stagliarsi nera sul selciato bianco inondato dalla luna. Andare avanti, era cadere su quell'uomo; indietreggiare, era gettarsi su Javert. Jean Valjean si sentiva preso come in una tenaglia che si serrava lentamente. Guardò il cielo con disperazione. IV. Fuga a tentoni Per comprendere ciò che segue, bisogna figurarsi in modo esatto la rue Droit-Mur e particolarmente l'angolo a sinistra quando si usciva dalla rue Polonceau per entrare in quella viuzza. La rue Droit-Mur era quasi interamente costeggiato, a destra, e fino al vicolo Picpus, da case di meschina apparenza; a sinistra, da un solo fabbricato dalle linee severe composto da diverse abitazioni che andavano alzandosi gradatamente di un piano o due a misura che si avvicinavano al vicolo Picpus; di modo che il fabbricato altissimo dalla parte del vicolo Picpus, era relativamente basso dalla parte di rue Polonceau. Là, all'angolo di cui abbiamo parlato, si abbassava al punto da non avere più che un muro di cinta. Quel muro non andava a terminare direttamente sulla strada, ma disegnava una rientranza, nascosta dai suoi angoli a due osservatori che fossero stati uno in rue Polonceau, l'altro in rue Droit-Mur. A partire dai due angoli della rientranza il muro si prolungava in rue Polonceau fino a una casa che portava il numero 49, e in rue Droit-Mur, dove il suo tratto era molto più corto, fino a quel fabbricato cupo di cui abbiamo parlato e del quale tagliava la facciata, formando così nella via un nuovo angolo rientrante. Quella facciata aveva un aspetto tetro: non vi si vedeva che una sola finestra. La descrizione dei luoghi è di una esattezza rigorosa e sveglierà certamente un ricordo preciso nella mente degli antichi abitanti di quel quartiere. La rientranza era interamente riempita da una cosa che somigliava a una porta colossale e miserabile. Era un vasto assieme informe di assi perpendicolari; quelle in alto più larghe di quelle in basso, unite da lunghe lastre di ferro trasversali. Di fianco, c'era un portone di dimensione ordinaria, che evidentemente non rimontava a più di cinquanta anni prima. Un tiglio mostrava i rami al di sopra della rientranza; e il muro era coperto di edera dalla parte di rue Polonceau. Nell'imminente pericolo in cui si trovava Valjean, quel fabbricato cupo, aveva qualcosa di inabitato e di solitario che lo attraeva. Lo percorse rapidamente con lo sguardo. Pensava che se giungeva a penetrarvi, forse era salvo. Ebbe subito un'idea e una speranza. Nella parte centrale del davanti di quel fabbricato, sulla rue Droit-Mur, c'erano a tutte le finestre dei diversi piani delle vecchie grondaie di piombo. Le diramazioni variate dei canali che da un condotto centrale andavano a finire in tutte quelle grondaie, disegnavano sulla facciata una specie di albero. Quelle ramificazioni di tubi con i loro cento gomiti imitavano quei vecchi ceppi di viti sfrondate che si attorcigliano sulle facciate delle antiche fattorie. Quella bizzarra spalliera dai rami di latta e di ferro fu la prima cosa che colpì Jean Valjean. Posò Cosette con la schiena contro un palo raccomandandole il silenzio e corse nel luogo in cui il condotto toccava il selciato. Forse c'era mezzo di dare la scalata per quella parte e di entrare nella casa. Ma il condotto era consumato e fuori servizio e si sosteneva appena. Oltre a ciò, tutte le finestre di quel caseggiato silenzioso erano guarnite di spesse sbarre di ferro, anche quelle delle soffitte vicino al tetto. E poi la luna rischiarava completamente quella facciata, e l'uomo che osservava dalla strada avrebbe veduto Valjean darle la scalata. E poi, cosa fare di Cosette?... Come portarla sopra una casa alta tre piani? Rinunciò ad arrampicarsi per il condotto, e strisciò lungo il muro per rientrare in rue Polonceau. Quando giunse alla rientranza dove aveva lasciato Cosette, guardò in giro; lì nessuno poteva vederlo. Sfuggiva a tutti gli sguardi, da qualsiasi punto lo si guardasse; oltre a ciò era nell'ombra. E poi, c'erano le porte. Forse si sarebbe potuto forzarle. Il muro sopra al quale vedeva il tiglio e l'edera dava evidentemente in un giardino in cui avrebbe potuto almeno nascondersi, benché gli alberi fossero spogli, e trascorrervi il resto della notte. Il tempo passava. Bisognava far presto. Tastò il portone e riconobbe subito che era murato di dentro e di fuori. Si avvicinò alla gran porta con maggior speranza. Era spaventosamente decrepita; la stessa sua immensità la rendeva meno solida, le tavole erano marce: armature di ferro, non ve n'erano che tre, arrugginite. Gli sembrava possibile rompere quella chiudenda consunta. Esaminandola, vide che quella porta non era una porta, non aveva né cardini, né bandelle, né serrature, né apertura in mezzo. Le armature di ferro la attraversavano da parte a parte senza soluzione di continuità. Dalle screpolature delle tavole vide dei mattoni e delle pietre grossolanamente cementate, e che i passanti di dieci anni fa potevano ancora vedere. Fu costretto a confessarsi con costernazione che quella porta apparente era semplicemente il frontale in legno di un fabbricato, contro il quale era stata posta. Gli era facile strapparne una tavola, ma si sarebbe trovato poi di fronte a un muro. V. Che sarebbe impossibile con l'illuminazione a gas In quel momento un rumore sordo e cadenzato cominciò a farsi sentire a qualche distanza. Jean Valjean spinse un po' lo sguardo fuori. Sette o otto soldati disposti in plotone venivano verso rue Polonceau. Vedeva brillare le baionette. Avanzavano verso di lui. Quei soldati, in testa ai quali distingueva Javert, si avvicinavano lentamente e con precauzione. Si fermavano di frequente. Era evidente che esploravano tutti gli angoli dei muri e tutti i vani delle porte e degli anditi. Era qualche pattuglia, incontrata da Javert e da lui richiesta. I due accoliti di Javert camminavano con gli altri. Al passo con cui marciavano, e considerate le soste che facevano, ci sarebbe voluto circa un quarto d'ora per giungere nel luogo in cui Jean Valjean si trovava. Fu un istante terribile. Pochi minuti separavano Jean Valjean da quello spaventoso precipizio che gli si apriva davanti per la terza volta. E il bagno penale ora non era soltanto il bagno penale, era Cosette perduta per sempre; cioè una vita che assomigliava all'interno di una tomba. C'era solo una cosa possibile. Jean Valjean aveva una dote particolare: si poteva dire che portava due bisacce; in una aveva i pensieri di un santo, nell'altra gli orribili talenti di un forzato; frugava nell'una o nell'altra, secondo l'occasione. Fra le altre risorse, grazie alle sue numerose evasioni dal bagno penale di Tolone, era divenuto maestro, se si ricorda, nell'arte incredibile di salire in alto, senza scale, senza appoggi, con la sola forza muscolare, appoggiandosi con la nuca, con le spalle, con le anche, con le ginocchia, aiutandosi appena con le poche sporgenze della pietra, nell'angolo diritto del muro, al bisogno fino all'altezza di un sesto piano, arte che ha reso così spaventoso e così celebre l'angolo della corte della Conciergerie di Parigi, da dove scappò una ventina di anni fa il condannato Battemolle. Jean Valjean misurò con lo sguardo il muro sopra cui vedeva il tiglio. Aveva circa diciotto piedi di altezza. L'angolo che formava con la finestra del grande fabbricato era riempito, nella parte inferiore, da un masso in muratura di forma triangolare. Questo riempimento preventivo degli angoli di muro è molto usato a Parigi. Quel masso era alto circa cinque piedi. Dalla cima di quel masso, lo spazio da sorpassare per giungere sopra al muro non era che di quattordici piedi. Il muro era sormontato da una pietra piatta senza spuntoni. La difficoltà era Cosette. Non poteva scalare un muro. Abbandonarla? Jean Valjean neppure ci pensava. Portarla era impossibile. Tutte le forze di un uomo gli sono necessarie per condurre a buon termine ascensioni così strane. II minimo fardello sposterebbe il suo centro di gravità e lo farebbe precipitare. Gli sarebbe stata necessaria una corda. Jean Valjean non ne aveva. Dove trovare una corda a mezzanotte, in rue Polonceau? Certo, in quell'istante là, se Jean Valjean avesse avuto un regno l'avrebbe dato per una corda. Tutte le situazioni estreme hanno lampi che alle volte accecano e alle volte illuminano. Lo sguardo disperato di Jean Valjean incontrò il palo del fanale del vicolo cieco Genrot. A quell'epoca, non c'erano lampioni a gas nelle vie di Parigi. Al cader della notte accendevano dei lampioni a distanze regolari che salivano e scendevano mediante una corda che attraversava la strada da parte a parte e che scorreva nella scanalatura di un sostegno. L'arganello su cui si arrotolava la corda era fermato sotto il lampione in un piccolo armadietto di ferro del quale il lampionaio teneva la chiave, e la corda stessa era protetta da un astuccio di metallo. Jean Valjean con l'energia d'una lotta suprema, passò da una parte all'altra della strada d'un balzo, entrò nella viuzza cieca, fece saltare la stanghetta dell'armadietto con la punta del coltello e un istante dopo era ritornato vicino a Cosette. Aveva una corda. Abbiamo già detto che i fanali non erano stati accesi quella notte. La lanterna del vicolo cieco Genrot si trovava dunque naturalmente spenta come le altre e si poteva passarle vicino senza nemmeno accorgersi che non era più al suo posto. Nel frattempo l'ora, il luogo, l'oscurità, la preoccupazione di Jean Valjean, i suoi gesti singolari, gli andirivieni, tutto ciò incominciava a inquietare Cosette. Qualunque altra bimba avrebbe da tempo cominciato a piangere: lei si limitò a tirare Jean Valjean per le falde del pastrano. Si sentiva sempre più distintamente il rumore della pattuglia che si avvicinava. «Papà», disse sottovoce, «ho paura... Chi è che viene?...» «Zitta!», rispose il disgraziato, «è la Thénardier.» Cosette trasalì. Egli soggiunse: «Non dir nulla. Lasciami fare. Se gridi, se piangi, la Thénardier ti prende. Viene per portarti via». Allora, senza affrettarsi, ma senza perdere un attimo, con una precisione decisa e sicura, tanto più notevole in un simile momento in cui la pattuglia e Javert potevano giungere da un istante all'altro, disfece la sua cravatta, la passò intorno al corpo di Cosette, sotto le ascelle, avendo cura che non le facesse male, attaccò quindi la cravatta a un lato della corda con un nodo che i marinai chiamano nodo di rondine, prese l'altro capo fra i denti, si tolse le scarpe e le calze che gettò al di là del muro, salì sul rialzo in muratura e cominciò ad arrampicarsi nell'angolo formato dal muro e dalla facciata con tanta solidità e certezza come se avesse avuto degli scalini sotto i piedi e sotto i gomiti. Non era passato mezzo minuto che si trovava già in ginocchio sul muro. Cosette lo fissava con stupore, senza dire una parola. La raccomandazione di Jean Valjean e il nome della Thénardier l'avevano gelata. D'un tratto sentì la voce di Jean Valjean che le diceva sottovoce: «Addossati al muro». Ella obbedì. «Non dire una parola e non aver paura», riprese Valjean. Ella si sentì sollevare da terra. Prima di poter rendersi conto di ciò che avveniva, era in alto sul muro. Jean Valjean la prese, e se la mise sulla schiena; con la sinistra le prese le manine, si coricò ventre a terra e strisciò sull'alto del muro fino alla facciata rientrante. Come aveva indovinato, là c'era un fabbricato, il tetto del quale partiva dall'alto della chiudenda in legno e scendeva molto vicino a terra, seguendo un piano dolcemente inclinato, sfiorando il tiglio. Circostanza fortunata, perché il muro era molto più alto da quella parte che da quella della strada. Jean Valjean vedeva il suolo sotto di sé a grande distanza. Era giunto al piano inclinato del tetto e non aveva ancora lasciato la cresta del muro quando un chiasso violento annunciò l'arrivo della pattuglia. Si udiva la voce tonante di Javert: «Frugate nel vicolo cieco! La rue Droit-Mur è custodita, il vicolo Picpus, pure. Vi assicuro che è nel vicolo cieco». I soldati si precipitarono nel vicolo cieco Genrot. Jean Valjean si lasciò scivolare lungo il tetto, sempre sostenendo Cosette, raggiunse il tiglio e saltò a terra. Fosse per terrore o per coraggio, Cosette non aveva fiatato. Aveva le mani un po' scorticate. VI. Inizio di un enigma Jean Valjean si trovava in una specie di giardino molto vasto e di aspetto singolare; uno di quei giardini tristi che sembrano fatti per essere guardati d'inverno e di notte. Era di forma oblunga, con un viale di grandi pioppi in fondo, gruppi di alberi abbastanza alti negli angoli e uno spazio senza ombra nel mezzo, in cui si distingueva un grandissimo albero isolato, poi alcune piante contorte e irte come rovi, alcuni quadrati di legumi, una poponaia le cui campane brillavano alla luna e un vecchio pozzo a perdere. Qua e là, banchi di pietra anneriti dal muschio. I viali erano circondati da piccoli arboscelli cupi e diritti. L'erba li invadeva per metà e una muffa verde copriva il resto. Jean Valjean aveva vicino a lui un mucchio di fascine e dietro, contro il muro, una statua di pietra la cui faccia mutilata era solo una maschera informe che appariva vagamente nell'oscurità. Il fabbricato era una specie di rovina in cui si distinguevano camere smantellate, delle quali una, tutta ingombra, sembrava servire da deposito. Il grande casamento di rue Droit-Mur, che faceva angolo sul vicolo Picpus, sviluppava su quel giardino due facciate a squadra. Quelle facciate interne erano più tragiche ancora delle esterne. Tutte le finestre avevano inferriate. Vi si intravedeva qualche lume. Ai piani superiori c'erano bocche di lupo come nelle prigioni. Una di quelle facciate proiettava sull'altra la sua ombra, che ricadeva sul giardino come un immenso drappo nero. Non si scorgeva altra casa. Il fondo del giardino si perdeva nella nebbia e nella notte. Tuttavia vi si distinguevano confusamente dei muri che si frastagliavano come se vi fossero altre coltivazioni al di là, e i tetti bassi della rue Polonceau. Nulla di più selvaggio e di più solitario di quel giardino. Non c'era nessuno, il che era spiegabilissimo data l'ora, ma non sembrava che quel luogo fosse fatto perché qualcuno vi camminasse, nemmeno in pieno giorno. Prima cura di Jean Valjean era stata di ritrovare le scarpe e di rimetterle, poi d'entrare sotto la tettoia del deposito con Cosette. Chi fugge non si crede mai abbastanza nascosto. La bambina, pensando sempre alla Thénardier, ubbidiva rannicchiandosi il più possibile. Tremava e si stringeva a lui. Si sentiva il rumore tumultuoso della pattuglia che rovistava nel vicolo cieco e nella via, i colpi dei calci dei fucili contro le pietre, le domande di Javert alle spie che aveva appostato, bestemmie unite a parole che non si comprendevano. Un quarto d'ora dopo sembrò che quella specie di brontolio di temporale cominciasse ad allontanarsi. Jean Valjean non respirava. Aveva delicatamente posato la mano sulla bocca di Cosette. Del resto, la solitudine in cui si trovava era così stranamente calma, che quello spaventoso rumore così furioso e così vicino non vi gettava nemmeno l'ombra di un turbamento. Sembrava che quei muri fossero costruiti con quelle pietre sorde di cui parla la Bibbia. A un tratto, in mezzo a quella calma profonda, un nuovo rumore si alzò: un rumore celeste, divino, ineffabile, così giocondo come l'altro era orribile. Era un inno che usciva dalle tenebre, un abbagliamento di preghiera e di armonia, nell'oscuro e spaventoso silenzio della notte; voci di donna, ma voci composte dall'accento puro delle vergini e dall'accento ingenuo dei fanciulli, di quelle voci che non sono della terra, che somigliano a quelle che i neonati intendono ancora e che i moribondi sentono già. Quel canto veniva dal cupo edificio che dominava il giardino. Nel momento il cui il chiasso dei demoni si allontanava, lo si sarebbe detto un coro di angeli che si avvicinava nell'ombra. Cosette e Valjean caddero in ginocchio. Non sapevano che cosa fosse, non sapevano dove si trovassero, ma sentivano entrambi, l'uomo e la bimba, il penitente e l'innocente, che bisognava inginocchiarsi. Quelle voci avevano questo di strano: non impedivano che l'edificio sembrasse deserto. Era come un canto soprannaturale in una dimora disabitata. Mentre quelle voci cantavano, Jean Valjean non pensava più a nulla. Non vedeva più la notte, vedeva un cielo azzurro. Gli sembrava di sentire aprirsi quelle ali che tutti abbiamo dentro di noi. Il canto si spense. Forse era durato molto tempo. Jean Valjean non avrebbe potuto dirlo, le ore d'estasi non sono che un minuto. Tutto era ricaduto nel silenzio. Più nulla nella via, più nulla nel giardino. Ciò che minacciava, ciò che rassicurava, tutto era svanito. Il vento muoveva sulla cresta del muro alcune erbe secche, che mandavano un suono dolce e malinconico. VII. Seguito dell'enigma Si era levata la brezza della notte, e ciò indicava che dovevano essere l'una o le due del mattino. Cosette non diceva nulla. Siccome gli si era seduta accanto, e appoggiava il capo su di lui, Jean Valjean pensò che si fosse addormentata. Si chinò a guardarla. Aveva gli occhi spalancati, e una fisionomia pensosa che fece male a Jean Valjean. Tremava sempre. «Hai sonno?», disse Jean Valjean. «Ho molto freddo», rispose. E un momento dopo soggiunse: «È sempre là?». «Chi?», chiese Jean Valjean. «La signora Thénardier.» Jean Valjean aveva già dimenticato il mezzo di cui si era servito per far tacere Cosette. «Ah», disse, «è andata via. Non temere più nulla.» La fanciulla respirò come se le si togliesse un peso dal petto. La terra era umida, il deposito era aperto da tutte le parti, il vento di tramontana spirava più forte a ogni istante. Si tolse il pastrano e avvolse Cosette. «Hai meno freddo così?» «Oh, sì, papà!» «Bene, aspettami un momento. Torno subito.» Uscì dalla rovina e si mise a camminare lungo il fabbricato, cercando qualche rifugio migliore. Trovò alcune porte, ma erano chiuse. C'erano sbarre a tutte le finestre del pianterreno. Quando ebbe passato l'angolo interno dell'edificio, notò delle finestre con inferriate, e vi scorse qualche lume. Si alzò sulla punta dei piedi, e guardò dentro una di quelle finestre. Davano tutte in una sala abbastanza grande, pavimentata a larghe pietre, divisa da arcate e pilastri, in cui non si distingueva che un po' di luce e grandi ombre. La luce veniva da una lampada accesa in un angolo. La sala era deserta, non vi si muoveva nulla. Eppure a forza di guardare, egli credette vedere a terra, sul pavimento, qualche cosa che sembrava coperto da un lenzuolo, e che somigliava a una forma umana. Quella figura era stesa col ventre all'ingiù, con la faccia contro la pietra, le braccia in croce, nell'immobilità della morte. Si sarebbe detto, da una specie di serpente che si snodava sul pavimento, che quella forma sinistra avesse una corda al collo. Tutta la sala era immersa in quella sorta di nebbia propria dei luoghi appena rischiarati e che aumenta l'orrore. Jean Valjean ha poi spesso detto che, quantunque parecchi spettacoli funesti avessero attraversato la sua vita, mai aveva veduto nulla di più glaciale e di più terribile di quella figura enigmatica che stava compiendo chissà quale sconosciuto mistero in quel luogo cupo e intraveduto così nella notte. Era spaventoso supporre che fosse morta e più spaventoso ancora pensare che fosse viva. Ebbe il coraggio di poggiare la fronte ai vetri e di spiare se quella cosa si muoveva. Ebbe un bel rimanervi per un certo tempo, che gli parve lunghissimo: la forma stesa non faceva alcun movimento. A un tratto si sentì preso da un indicibile spavento, e scappò. Si mise a correre verso il deposito senza osare voltarsi. Gli sembrava che, voltando la testa, avrebbe visto quella figura camminargli dietro a lunghi passi, agitando le braccia. Giunse alla rovina ansimando. Le ginocchia gli si piegavano: il sudore gli scorreva sulla schiena. Dov'era? chi avrebbe mai potuto immaginarsi qualcosa di simile a quella specie di sepolcro in piena Parigi? Che cos'era quella strana casa? Edificio pieno di mistero notturno, che chiama le anime nelle tenebre con la voce degli angeli, e, quando giungono, offre loro improvvisamente quella visione spaventosa, che promette di aprire la porta radiosa del cielo e apre invece la porta orribile della tomba! E quello era proprio un edificio, una casa che aveva il suo numero nella via! Non era un sogno tutto ciò!... Aveva bisogno di toccarne le pietre per crederci. Il freddo, l'ansia, l'inquietudine, le emozioni della sera, gli davano una vera febbre e tutte quelle idee si scontravano nel suo cervello. Si avvicinò a Cosette. Dormiva. VIII. L'enigma aumenta Cosette, posata la testa su una pietra, si era addormentata. Le sedette vicino e la contemplò. Poco a poco, man mano che la guardava, si calmava, riprendeva il possesso delle sue facoltà mentali. Comprendeva chiaramente questa verità, la sostanza della sua vita ormai: finché l'avesse avuta vicina, non avrebbe avuto bisogno di nulla che per lei, né paura di nulla che non la riguardasse. Non sentiva nemmeno molto freddo, essendosi tolto il pastrano per coprirla. Tuttavia, attraverso la meditazione in cui era sprofondato, udiva da qualche tempo un rumore singolare. Era come un campanello agitato da qualcuno. Quel rumore era nel giardino. Lo si sentiva distintamente, quantunque debolmente. Somigliava al suono vago che fanno i sonagli attaccati alle bestie, di notte, nei pascoli. Il rumore costrinse Jean Valjean a voltarsi. Guardò, e vide che c'era qualcuno nel giardino. Un essere, che somigliava a un uomo, camminava in mezzo alle campane della poponaia, alzandosi, abbassandosi, fermandosi, con movimenti regolari, come se seminasse o piantasse qualcosa a terra. Sembrava zoppicasse. Jean Valjean trasalì col tremito continuo degli sventurati, ai quali tutto è ostile e sospetto. Diffidano del giorno perché aiuta a vederli, della notte perché aiuta a sorprenderli. Poco prima rabbrividiva perché il giardino era deserto, ora rabbrividiva perché c'era qualcuno. Ricadde dai terrori chimerici nei terrori reali. Si disse che Javert e le sue spie non erano, forse, andati via, che certamente avevano lasciato qualcuno nella strada e che se quell'uomo lo scopriva nel giardino, avrebbe gridato al ladro, perdendolo. Prese dolcemente Cosette fra le braccia e la portò dietro un mucchio di vecchi mobili fuori uso, nell'angolo più nascosto del deposito. Cosette non si mosse. Di là, osservò i movimenti dell'essere che era nella poponaia. Il bizzarro era che il rumore del campanello ne seguiva tutti i movimenti. Quando l'uomo si avvicinava, il rumore si avvicinava; quando si allontanava, il rumore si allontanava; se faceva qualche gesto precipitoso, un tremolio accompagnava quel gesto; quando si fermava il rumore taceva. Evidentemente il sonaglio era attaccato a quell'uomo; ora, dunque, cosa poteva significare? che cos'era quell'uomo che portava un campanello come un montone o un bue? Ponendosi questa domanda, toccò le mani di Cosette. Erano gelate. «Ah, Dio mio!», esclamò. E chiamò a voce bassa: «Cosette!». La bimba non aprì gli occhi. La scosse vivamente. Non si svegliò. «Non sarà morta!», esclamò. E si raddrizzò, fremendo dalla testa ai piedi. Le più spaventose idee gli attraversarono la mente confusa. Vengono momenti in cui le supposizioni più terribili ci assediano come una folla di furie e forzano violentemente le difese del nostro cervello. Quando si tratta di coloro che amiamo, la nostra prudenza inventa tutte le pazzie. Si ricordò che può essere fatale dormire all'aria aperta in una notte fredda. Cosette, pallida, era a terra ai suoi piedi senza fare un movimento. Restò in ascolto: respirava, ma di un respiro che sembrava debole e vicino a spegnersi. Come riscaldarla? come risvegliarla? Tutto ciò che non riguardava la bambina gli si cancellò dalla mente. Si slanciò perduto fuori dalla rovina. Bisognava assolutamente che prima di un quarto d'ora Cosette fosse davanti a un fuoco e in un letto. IX. L'uomo dal sonaglio Valjean si diresse di corsa verso l'uomo che scorgeva nel giardino. Aveva preso in mano il rotolo di monete che aveva nella tasca del panciotto. Quell'uomo teneva la testa bassa, e non poteva vedere chi gli si avvicinava. In pochi passi Jean Valjean lo raggiunse. L'affrontò gridando: «Cento franchi!». L'uomo ebbe un sussulto e alzò gli occhi: «Cento franchi per voi, se mi date asilo per questa notte!», riprese Jean Valjean. La luna rischiarava completamente il viso spaventato di Jean Valjean. «Oh guarda, siete voi, papà Madeleine!», disse l'uomo. Quel nome, pronunciato così, in quell'ora oscura, in quel luogo misterioso, da quell'uomo sconosciuto, fece indietreggiare Jean Valjean. S'aspettava tutto fuorché questo. Chi gli parlava era un vecchio curvo e zoppo, vestito pressappoco come un contadino, che portava al ginocchio sinistro una ginocchiera di cuoio da cui pendeva un sonaglio abbastanza grosso. Non gli si vedeva la faccia immersa nell'ombra. Tuttavia quel buonuomo si era tolto il berretto, ed esclamava tutto tremante: «Ah, mio Dio, come mai siete qui, voi papà Madeleine! Da che parte siete entrato? Dio Gesù!... Ma cadete dal cielo dunque!... Non si può dire diversamente, se cadete da qualche posto, voi non potete cadere che dal cielo. E in quale stato!... Siete senza cravatta, non avete cappello, non avete soprabito!... Ma sapete che, a qualcuno che non vi avesse conosciuto, avreste fatto paura?... Senza soprabito!... Mio Dio Signore, forse che i santi diventano pazzi, ora?... ma come mai siete entrato qui?...». Una parola non aspettava l'altra. Il vecchio parlava con una volubilità campagnola in cui non c'era nulla d'inquietante, con un misto di stupore e di ingenuità. «Chi siete? Che casa è questa?...», domandò Jean Valjean. «Ah, perdio, questa sì che è grossa!», esclamò il vecchio, «Sono quello che voi stesso avete fatto mettere in questo posto, e questa casa è quella in cui voi mi avete fatto collocare. Come? non mi riconoscete?» «No», disse Jean Valjean. «E com'è che mi conoscete, voi?» «Mi avete salvato la vita», disse l'uomo. Si volse. Un raggio di luna ne fece risaltare il profilo, e Jean Valjean riconobbe il vecchio Fauchelevent. «Ah!», disse. «Siete voi... Sì, vi riconosco.» «Per fortuna!», disse il vecchio in tono di rimprovero. «E che cosa fate qui?», riprese Jean Valjean. «Oh bella!... Copro i meloni!...» Il vecchio Fauchelevent infatti teneva in mano, nel momento in cui Jean Valjean l'aveva avvicinato, l'estremità di una stuoia che era occupato a stendere sulla poponaia. Ne aveva già poste altre, da un'ora circa che si trovava in giardino. Era questa operazione che lo costringeva a compiere i movimenti singolari osservati da Jean Valjean dal deposito. Quello continuò: «Mi sono detto: la luna è chiara, gela. Se mettessi il soprabito ai miei meloni?». E guardando Valjean, ridendo: «Perdio, avreste dovuto fare altrettanto!... Ma com'è che siete qui?». Jean Valjean, vedendosi conosciuto da quell'uomo almeno sotto il nome di Madeleine, si spingeva più in là anche se con precauzione. Moltiplicava le domande. Cosa bizzarra, le parti sembravano mutare. Era lui, l'intruso, che interrogava. «E che cos'è quel sonaglio che portate al ginocchio?» «Questo?», rispose Fauchelevent, «È perché mi stiano lontano.» «Come!... perché vi stiano lontano?...» Il vecchio Fauchelevent ammiccò in modo inesprimibile. «Ah, diamine! Non ci sono che donne in questa casa; molte giovinette. Pare che sarei pericoloso se mi incontrassero. Il sonaglio le avverte. Quando arrivo, se ne vanno.» «Che cos'è questa casa?» «Oh bella!... lo sapete bene.» «Ma no, non lo so.» «Ma se mi avete messo qui voi come giardiniere!» «Rispondetemi come se non ne sapessi nulla.» «Ebbene, è il convento del Petit-Picpus!...» Valjean cominciava a ricordare. Il caso, cioè la Provvidenza, l'aveva gettato precisamente in quel convento del quartiere Saint-Antoine in cui il vecchio Fauchelevent, storpiato per la caduta del suo carretto, era stato ammesso dietro sua raccomandazione due anni prima. E ripetè come se parlasse a se stesso: «Il convento del Petit-Picpus!». «Già; ma insomma», riprese Fauchelevent; «come diavolo avete fatto a entrare qui, voi, papà Madeleine?... Avete un bell'essere un santo, ma siete un uomo, e di uomini qui non ne entrano.» «Non ci siete voi?...» «Ma non ce n'è altri.» «Eppure bisogna che ci resti», rispose Valjean. «Ah, mio Dio!», gridò Fauchelevent. Jean Valjean si avvicinò al vecchio e gli disse con voce grave: «Papà Fauchelevent, vi ho salvato la vita». «Me ne sono ricordato io per primo», rispose Fauchelevent. «Ebbene, voi, oggi, potete fare per me ciò che io ho fatto per voi.» Fauchelevent prese nelle sue mani rugose e tremanti le due mani robuste di Jean Valjean, e rimase così qualche secondo, come se non potesse parlare. Alla fine esclamò: «Oh!... sarebbe una benedizione del buon Dio se potessi fare altrettanto per voi!... Io, salvarvi la vita! Signor sindaco, disponete di questo povero diavolo di vecchio». Una gioia ammirevole aveva come trasfigurato quel vecchio. Sembrava che nel suo viso risplendesse un raggio divino. «Che volete che faccia?», riprese. «Ve lo spiegherò. Avete una camera?» «Ho una baracca isolata, là, dietro le rovine del vecchio convento, in un angolo che nessuno vede. Ci sono tre camere.» Infatti la baracca era così ben nascosta dietro le rovine e così ben disposta perché nessuno la vedesse, che Jean Valjean non l'aveva vista. «Bene», disse Jean Valjean, «ora vi chiedo due cose.» «Quali, signor sindaco?» «Prima di tutto, che non direte a nessuno ciò che sapete di me. In secondo luogo, non cercherete di saperne troppo.» «Come volete. So che voi non potete far nulla che non sia onesto e che siete stato sempre un uomo del buon Dio. E poi, siete stato voi a mettermi qui. Sono a vostra disposizione.» «È detto. Ora venite con me. Andiamo a cercare la bambina.» «Ah!...», disse Fauchelevent. «C'è una bambina?» Non aggiunse parola e seguì Jean Valjean, come un cane il padrone. In meno di mezz'ora, Cosette, ritornata rosea alla fiamma di un buon fuoco, dormiva nel letto del vecchio giardiniere. Jean Valjean s'era rimesso la cravatta e il pastrano; il cappello lanciato al disopra del muro era stato trovato e raccolto; mentre Jean Valjean infilava il soprabito, Fauchelevent s'era tolto la ginocchiera a sonaglio, che ora, attaccata a un chiodo vicino a una gerla, ornava la parete. I due uomini si scaldavano con i gomiti poggiati sopra una tavola su cui Fauchelevent aveva posto un pezzo di formaggio, del pane bigio, una bottiglia di vino e due bicchieri. E il vecchio diceva a Jean Valjean, mettendogli la mano sulle ginocchia: «Ah!... papà Madeleine! voi non mi avete riconosciuto subito; salvate la vita alle persone, e dopo le dimenticate?... Oh!... è male!... Loro si ricordano di voi!... voi siete un ingrato, invece». X. Dove si spiega come Javert facesse cilecca Gli avvenimenti di cui abbiamo visto, per così dire, il rovescio, si erano svolti nelle più semplici condizioni. Quando Valjean, nella notte stessa del giorno in cui Javert lo arrestò vicino al letto di morte di Fantine, scappò dalla prigione municipale di Montreuil-sur-mer la polizia suppose che il forzato evaso si fosse diretto verso Parigi. Parigi è una voragine in cui tutto si perde, e tutto sparisce in questo ombelico del mondo, come nell'ombelico del mare. Nessuna foresta nasconde un uomo come questa folla. I fuggiaschi di ogni specie lo sanno: vanno a Parigi come a un baratro; vi sono abissi che salvano. La polizia lo sa, ed è a Parigi che cerca ciò che ha perduto altrove. Essa vi cercò l'ex sindaco di Montreuil-sur-mer; Javert fu chiamato a Parigi per guidare le ricerche. Difatti Javert diede un forte contributo alla ricattura di Jean Valjean. Lo zelo e l'intelligenza di Javert in quell'occasione furono notati da Chabouillet, segretario della prefettura sotto il conte Anglès. Chabouillet, che del resto aveva già protetto Javert, fece aggiungere l'ispettore di Montreuil-sur-mer alla polizia di Parigi. Lì, Javert si rese diversamente e onorevolmente utile. Non pensava più a Jean Valjean - a questi cani sempre a caccia, il lupo di oggi fa dimenticare il lupo di ieri - quando nel dicembre 1823, lesse un giornale, lui che non ne leggeva mai; ma Javert, monarchico, voleva conoscere i particolari dell'entrata trionfale del «principe generalissimo» a Bayonne. Terminato di leggere l'articolo che lo interessava, un nome, il nome di Jean Valjean, in fondo alla pagina, attrasse la sua attenzione. Il giornale annunciava che il forzato Jean Valjean era morto, e pubblicava il fatto in termini così formali che Javert non ne dubitò, e si limitò a dire: ecco una buona scarcerazione. Poi gettò il giornale, e non ci pensò più. Qualche tempo dopo, una nota di polizia fu trasmessa dalla prefettura del dipartimento di Seine-et-Oise alla prefettura di polizia di Parigi sul rapimento di una bambina, che aveva avuto luogo, si diceva, in circostanze particolari, nel comune di Montfermeil. Una bambina di sette o otto anni, diceva la nota, affidata dalla madre a un albergatore del paese, era stata rapita da uno sconosciuto; quella piccina rispondeva al nome di Cosette ed era figlia di una donna chiamata Fantine, morta all'ospedale, non si sapeva quando né dove. Questa nota passò sotto gli occhi di Javert, e lo fece riflettere. Il nome di Fantine gli era noto. Ricordava che Valjean l'aveva fatto scoppiare dal ridere chiedendogli un permesso di tre giorni per andare a cercare la figlia di quella moribonda. Ricordò che Valjean era stato arrestato a Parigi nel momento in cui saliva nella vettura di Montfermeil. Alcune indicazioni gli avevano fatto pensare, a quell'epoca, che era la seconda volta che costui saliva in quella vettura e che aveva già, il giorno precedente, fatto una prima escursione nei dintorni. Che cosa andava a fare in quel paese di Montfermeil? Nessuno aveva potuto indovinarlo. Javert lo comprendeva, in quel momento. La figlia di Fantine era proprio là. Jean Valjean era andato a cercarla. Ora quella bimba era stata rapita da uno sconosciuto? Jean Valjean? Ma Jean Valjean era morto. Javert, senza dire nulla, prese la vettura del Plat-d'étain, vicolo cieco della Plancette, e fece il viaggio a Montfermeil. Egli sperava di trovare là qualcosa che gli spiegasse il tenebroso intrigo; ma vi trovò una grande oscurità. Nei primi giorni i Thénardier, indispettiti, avevano ciarlato. La scomparsa dell'Allodola aveva fatto rumore nel villaggio. C'erano state subito diverse versioni dell'avvenimento che aveva finito col diventare il furto di una creatura. Da ciò, la nota della polizia. Tuttavia, passato il primo momento, Thénardier, col suo mirabile istinto, aveva prestissimo compreso che non era mai utile commuovere il signor procuratore del re, e che le sue querele sul ratto di Cosette, avrebbero avuto per primo risultato di attirare su di lui, Thénardier, e su molti affari torbidi che aveva, la scintillante pupilla della giustizia. La prima cosa che i gufi non vogliono, è una candela. E, prima di tutto, come se la sarebbe cavata con le millecinquecento lire che aveva ricevuto? Tagliò corto, mise un bavaglio a sua moglie e fece il sorpreso quando gli parlarono della bimba rapita. Lui non ne sapeva nulla; certo, si era lamentato, nel primo momento, che gli fosse rapita così presto quella cara piccina; voleva, per affezione, tenerla ancora due o tre giorni; ma era andato a prenderla suo «nonno», come la cosa più naturale del mondo. Aveva aggiunto che il nonno faceva buona impressione. Fu questa storia che Javert apprese giungendo a Montfermeil. Il nonno faceva sparire Jean Valjean. Tuttavia Javert insinuò qualche domanda, come per scandagliare, nella storia di Thénardier. «Chi era questo nonno, e come si chiamava?» Thénardier rispose con semplicità: «È un ricco coltivatore. Ho veduto il suo passaporto. Credo si chiami Guillaume Lambert». Lambert è un nome da persona dabbene e molto rassicurante. Javert se ne tornò a Parigi. «Jean Valjean è proprio morto, e sono uno stupido», disse a se stesso. Cominciava a dimenticare tutta questa storia, quando il marzo 1824 sentì parlare di un personaggio bizzarro che abitava nella parrocchia di Saint-Médard e che soprannominavano «il mendicante che fa l'elemosina». Questo personaggio era, a quel che ne dicevano, uno che viveva di rendita, ma del quale nessuno sapeva precisamente il nome; viveva solo, con una ragazzina di otto anni, e nemmeno di lei si sapeva nulla, tranne che veniva da Montfermeil. Montfermeil! Questo nome ricompariva sempre, e fece tendere l'orecchio a Javert. Un vecchio ex scaccino, che chiedeva l'elemosina e faceva la spia, al quale quel personaggio faceva la carità, aggiunse qualche altro particolare. Quell'uomo, che viveva di rendita, era un essere oltremodo selvaggio, non usciva che di sera, non parlava ad alcuno, se non ai poveri qualche volta, non lasciandosi mai avvicinare. Indossava un vecchio pastrano giallo, orribile, ma che valeva parecchi milioni perché era tutto foderato di biglietti di banca. Tutto ciò punse la curiosità di Javert. Per vedere da vicino quel fantastico riccone senza spaventarlo, si fece prestare dallo scaccino l'abito e il posto in cui il vecchio spione si accoccolava tutte le sere biascicando orazioni, e spiando attraverso la preghiera. Così «l'individuo sospetto» andò da Javert, che si era travestito, e gli fece l'elemosina; in quel momento Javert alzò il capo, e la scossa che ricevette Jean Valjean credendo di riconoscere Javert, questi la ricevette credendo di riconoscere Valjean. Tuttavia, l'oscurità poteva ingannarlo; la morte di Jean Valjean era ufficiale; restavano a Javert gravi dubbi; e, nel dubbio, Javert, uomo scrupoloso, non prendeva per il collo nessuno. Seguì il suo uomo fino alla stamberga Gorbeau, e fece parlare la «vecchia» senza difficoltà. La vecchia gli confermò il fatto del pastrano foderato di milioni e gli raccontò l'episodio del biglietto da mille. Aveva veduto lei!... aveva toccato lei! Javert prese in affitto una camera e andò ad abitarla quella stessa sera. Origliò alla porta del misterioso locatario sperando di udirne il suono della voce, ma Jean Valjean scorse la candela attraverso la serratura e sventò il progetto della spia tacendo. Il giorno seguente Jean Valjean sloggiava. Ma il rumore della moneta da cinque franchi che lasciò cadere fu notato dalla vecchia, che, udendo maneggiare del denaro, pensò che meditasse di andarsene e si affrettò ad avvisarne Javert. Alla notte, quando Jean Valjean uscì, Javert l'aspettava dietro gli alberi del bastione con due uomini. Javert aveva chiesto man forte alla prefettura, ma non aveva detto il nome dell'individuo che sperava di prendere. Era un suo segreto, e l'aveva serbato per tre ragioni: prima, perché la minima indiscrezione poteva destare l'allarme in Valjean; poi, perché mettere la mano sopra un vecchio forzato evaso e considerato morto, sopra un condannato che le note della giustizia avevano già classificato per sempre fra i malfattori della specie più pericolosa, era un magnifico successo che gli anziani della polizia parigina non avrebbero lasciato certamente all'ultimo venuto qual era Javert, e temeva che qualcun altro si impadronisse del suo galeotto; per ultimo, perché Javert, essendo un artista, amava l'imprevisto. Odiava quei successi annunciati che perdono il loro valore parlandone prima. Ci teneva a preparare i suoi capolavori nell'ombra, liberandoli poi dal velo improvvisamente. Javert aveva seguito Jean Valjean di albero in albero; poi da un angolo di via all'altro e non l'aveva perduto di vista un solo istante; anche nei momenti in cui Valjean si credeva più sicuro, l'occhio di Javert era su di lui. Perché Javert non tagliava la strada a Jean Valjean?... perché non era ancora sicuro che fosse lui. Bisogna ricordarsi che a quell'epoca, la polizia non era precisamente del tutto tranquilla; la stampa libera la teneva sotto tiro. Alcuni arresti arbitrari, denunciati dai giornali, avevano fatto eco fino alle Camere e resa timida la prefettura. Attentare alla libertà individuale era un fatto grave. Gli agenti temevano di ingannarsi; il prefetto se la prendeva con loro; un errore valeva la destituzione. Si può comprendere l'effetto che avrebbe prodotto questo breve articoletto riprodotto da venti giornali: «Ieri, un vecchio, un nonno dai capelli bianchi, rispettabile e agiato, che passeggiava con la sua nipotina di otto anni, è stato arrestato e condotto alle carceri della prefettura come forzato evaso!». Ripetiamo inoltre che Javert aveva scrupoli tutti suoi; le raccomandazioni della sua coscienza si univano alle raccomandazioni del prefetto. Dubitava davvero. Jean Valjean camminava nell'oscurità e gli volgeva le spalle. La tristezza, l'inquietudine, l'ansia, l'accasciamento, la nuova sciagura di essere obbligato a fuggire di notte e di cercare un asilo in Parigi, a caso, per Cosette e per lui, la necessità di regolare il suo passo col passo di una bambina, tutto ciò, senza che Valjean se ne accorgesse, aveva cambiato il suo modo di camminare e impresso al suo aspetto una tale senilità che la polizia stessa, incarnata in Javert, poteva ingannarsi, e s'ingannò. L'impossibilità di avvicinarlo di più, quel costume da vecchio precettore emigrato, la dichiarazione di Thénardier che lo diceva nonno, infine la credenza della sua morte al bagno penale, aggiungevano nuove incertezze a quelle che già si affollavano nella mente di Javert. Vi fu un momento in cui pensò di chiedergli improvvisamente i documenti. Ma se quell'uomo non era Jean Valjean e non era neppure il buon vecchio onesto che viveva di rendita, poteva assai probabilmente essere qualche furbo mescolato alla trama oscura dei misfatti parigini, qualche pericoloso capobanda che faceva l'elemosina per nascondere qualche altro tiro, cosa vecchia. Poteva avere affiliati, complici, luoghi in cui rifugiarsi in ogni caso. Tutti quei giri che faceva per le vie sembravano indicare che non era semplicemente un brav'uomo. Arrestarlo troppo presto era «uccidere la gallina dalle uova d'oro». Dov'era l'inconveniente di aspettare?... Javert era ben sicuro che non gli sarebbe sfuggito. Camminava dunque abbastanza perplesso, ponendosi mille domande a proposito di quell'enigmatico personaggio. Non fu che molto tardi, in rue du Pointoise, che grazie alla viva luce che veniva da un caffè riconobbe decisamente Jean Valjean. In questo mondo vi sono due esseri che trasaliscono profondamente: la madre che ritrova suo figlio, e la tigre che ritrova la sua preda. Javert ebbe questo profondo sussulto. Appena riconobbe Jean Valjean, il temuto forzato, si avvide che erano soltanto in tre, e fece chiedere un rinforzo al commissario di polizia di rue du Pointoise. Prima di impugnare un bastone spinoso, si mettono i guanti. Questo ritardo e la fermata al quadrivio Rollin per concertarsi cogli agenti rischiarono di fargli perdere le tracce. Tuttavia, ben presto indovinò che Valjean voleva mettere il fiume tra i suoi cacciatori e lui. Chinò il capo e rifletté. Come un segugio che mette il naso a terra per essere sulla giusta via, Javert, con quel suo istinto potente, andò diritto al Pont d'Austerlitz. Una parola scambiata con il casellante lo aveva messo al corrente di tutto. «Avete visto un uomo con una piccina?» «Gli ho fatto pagare due soldi», rispose l'incaricato. Javert giunse sul ponte in tempo per vedere dall'altra parte dell'acqua Jean Valjean attraversare, dando la mano a Cosette, lo spazio rischiarato dalla luna. Lo vide svoltare in rue du Chemin-Vert-Saint-Antoine; pensò al vicolo cieco Genrot disposto là come un trabocchetto e all'unica uscita di Rue du Droit-Mur sul vicolo Picpus. Tagliò le vie di scampo, come dicono i cacciatori. Mandò in fretta, per una via laterale, uno dei suoi agenti a guardare quell'uscita. Passava una pattuglia, che rientrava al corpo di guardia dell'Arsenale: la fermò e la obbligò ad accompagnarlo. In partite del genere i soldati sono dei veri assi nella manica. Del resto, è noto che si dice: per impadronirsi di un cinghiale ci vuole scienza di cacciatore e forza di cani. Prese queste disposizioni, credendo Jean Valjean accalappiato tra il vicolo cieco Genrot a destra, il suo agente a sinistra, e lui, Javert, dietro, si mise a fiutare una presa di tabacco. Poi cominciò il gioco. Ci fu un momento meraviglioso e infernale: lasciò che il suo uomo camminasse davanti a lui, sicuro di tenerlo, ma desideroso di ritardare più che gli fosse possibile il momento d'arrestarlo, felice di sentirlo preso e di vederlo libero, covandolo con lo sguardo con la voluttà del ragno che lascia volteggiare la mosca, del gatto che lascia correre il sorcio. La zampa e l'artiglio hanno una sensualità mostruosa; è il movimento oscuro della bestia imprigionata nella loro tenaglia. Che delizia quel soffocamento!... Javert godeva. Le maglie della sua rete erano solidamente fissate. Si sentiva sicuro del successo; ora non aveva da fare altro che stringere la mano. Accompagnato com'era, l'idea stessa di resistenza era impossibile per quanto Jean Valjean fosse energico, vigoroso, disperato. Javert avanzò lentamente, scrutando e rovistando al suo passaggio tutti gli angoli della via, come avrebbe fatto con le tasche di un ladro. Quando giunse al centro della tela, non vi trovò più la mosca. Immaginarsi la sua disperazione. Interrogò la vedetta all'angolo tra la rue Droit-Mur e il vicolo Picpus; quell'agente, rimasto al suo posto, imperturbabile, non aveva visto passare l'uomo. Avviene alle volte che un cervo scappi, avendo la muta addosso: allora i più esperti cacciatori non sanno che cosa dire. Duviver, Ligniville e Desprez restano confusi. In una circostanza del genere, Aztonge esclamò: «Non è un cervo, è uno stregone». Javert avrebbe volentieri gettato lo stesso grido. La sua delusione fu, per un istante, disperazione e furore. È certo che Napoleone commise errori nella guerra di Russia, che Alessandro ne commise nella campagna d'India, che Cesare ne fece nella guerra d'Africa, che Ciro ne fece nella guerra di Scizia, e che Javert ne fece in quella battuta contro Jean Valjean. Ebbe torto, forse, esitando a riconoscere l'antico galeotto. Avrebbe dovuto bastargli la prima occhiata. Ebbe il torto di non riconoscerlo puramente e semplicemente nella stamberga. Ebbe il torto di non arrestarlo quando lo riconobbe in rue Pointoise. Ebbe il torto di mettersi d'accordo con i suoi ausiliari in pieno chiaro di luna nel quadrivio Rollin; certo, i consigli sono utili, ed è bene conoscere e interrogare i cani che meritano credito. Ma le precauzioni non sono mai troppe quando si cacciano animali inquieti come il lupo e il forzato. Javert, preoccupandosi troppo di mettere i suoi segugi di muta sulla via, allarmò la bestia dandole sospetto, e la fece scappare. Ebbe torto, soprattutto, quando, dopo aver ritrovato la pista al Pont de Austerlitz, volle giocare il gioco formidabile e puerile di tenere per un filo un simile uomo. Si stimò più forte di quanto non fosse e credette di poter giocare al sorcio con un leone. E nello stesso tempo, si giudicò troppo debole quando ritenne necessario chiedere un rinforzo. Precauzione fatale, perdita di tempo prezioso. Javert commise tutti questi errori, eppure era uno degli agenti più sagaci e più corretti che siano mai esistiti. Era, nel pieno senso della parola, quello che in termine di caccia si dice un buon cane. Ma chi è perfetto? I grandi strateghi hanno le loro eclissi. Le grosse bestialità sono spesso fatte, come le grosse corde, di una quantità di fili. Prendete la fune filo a filo, prendete separatamente tutti i piccoli motivi determinanti, rompeteli uno dopo l'altro e direte: è tutto qui? Intrecciateli e torceteli assieme, sono un'enormità. È Attila che esita tra Marciano a Oriente e Valentiniano a Occidente; è Annibale che si perde a Capua; è Danton che si addormenta ad Arcis-sur-Aube. Comunque, nel momento stesso in cui si accorse che Jean Valjean gli sfuggiva, Javert non perse la testa. Sicuro che il forzato evaso non poteva essere molto lontano, stabilì degli agguati, organizzò delle trappole e delle imboscate e batté il quartiere tutta la notte. La prima cosa che vide, fu il disordine del fanale a cui era stata tagliata via la corda. Indizio prezioso, ma che lo ingannò, in quanto fece deviare tutte le ricerche verso il vicolo cieco Genrot. In quel vicolo vi sono muri abbastanza bassi che danno sui giardini la cui cinta confina con immensi terreni incolti. Evidentemente Jean Valjean era dovuto fuggire di là. Il fatto è che se si fosse spinto un po' più avanti nel vicolo cieco Genrot lo avrebbe probabilmente preso. Javert esplorò quei giardini e quei terreni come se cercasse un ago. Allo spuntar del giorno, lasciò due uomini intelligenti in osservazione, e raggiunse la prefettura, vergognoso come una guardia presa da un ladro. 1 Quando rimise mano a I miserabili, nel 1861, Victor Hugo aveva lasciato Parigi (che si stava completamente trasformando) da dieci anni, dopo il colpo di Stato del 2 dicembre 1851. 2 Qui c'è la fabbrica di Goblet figlio; / Venite a scegliere boccali e brocche, / Vasi di fiori, tubi di stufa, mattoni, / A chiunque viene, il Cuore vende Mattonelle. C'è un gioco di parole basato sui semi delle carte da gioco tra Goblet e Gobelet (Coppe) e Carreaux (Quadri, oltre che Mattonelle). LIBRO SESTO Il Petit-Picpus I. Vicolo Picpus, numero 62 Mezzo secolo fa, nulla somigliava a un portone qualunque più di quello del numero 62 del vicolo Picpus. Quel portone, di solito aperto nel modo più naturale, lasciava vedere due case niente affatto funebri, una corte circondata da muri tappezzati di vite e la faccia d'un portiere che gironzolava. Oltre il muro di fondo, si scorgevano grandi alberi. Quando un raggio di sole rallegrava la corte, quando un bicchiere di vino rallegrava il portiere, era difficile passare davanti al numero 62 del vicolo Picpus senza riportarne un'impressione lieta. Eppure era un luogo ben cupo quello intraveduto. La soglia sorrideva; la casa pregava e piangeva. Se si giungeva a superare il portiere - il che non era facile, anzi, era impossibile quasi per tutti perché c'era un Sesamo, apriti! che bisognava sapere - se varcata la soglia si entrava a destra in un piccolo vestibolo in cui dava una scala chiusa tra due muri, così stretta che non vi poteva passare più d'una persona per volta, se non ci si lasciava spaventare dal colore giallo-canarino con lo zoccolo color cioccolato che avevano dato a quella scala, se ci si arrischiava a salirla, si passava un pianerottolo, poi un secondo e si arrivava al primo piano, in un corridoio in cui la tinta gialla e lo zoccolo color cioccolato vi seguivano con un accanimento pacifico. Scala e corridoio erano rischiarati da due belle finestre. Poi il corridoio faceva un gomito e diveniva buio, e se lo si passava, si giungeva, dopo alcuni passi, davanti a una porta tanto più misteriosa in quanto non era chiusa. Spingendola, si trovava una cameretta di circa sei piedi quadrati, lastricata, lavata, pulita, fredda, tappezzata con carta color giallastro a fiorellini verdi, da 15 soldi il rotolo. Una luce bianca e opaca veniva da una grande finestra a piccoli vetri, a sinistra, che occupava tutta la larghezza della camera. Si guardava, non si vedeva nessuno; si ascoltava, non si sentiva né un passo né un mormorio umano. Il muro era nudo; la camera non era mobiliata, nemmeno una sedia. Guardando meglio, si scorgeva nel muro di fronte alla porta un buco quadrangolare di circa un piede per lato, chiuso da un'inferriata a sbarre in croce, nere, nodose, solide, che formavano dei quadrati - quasi delle maglie - di meno di un pollice e mezzo di diagonale. I fiorellini verdi dalla carta giallastra giungevano con calma e ordine fino a quelle sbarre di ferro, senza che quel contatto funebre li spaventasse e li mettesse in disordine. Supponendo che un essere vivente fosse stato abbastanza magro per cercare di entrare o di uscire dal buco quadrato, quell'inferriata glielo avrebbe impedito. Essa non lasciava passare il corpo, ma lasciava passare gli occhi, vale a dire l'anima. Sembrava che si fosse pensato a ciò, perché l'avevano foderata con una lastra di latta incastrata nel muro un po' più indietro e crivellata da mille buchi più microscopici dei buchi di una schiumaiola. Sotto questa lastra c'era un'apertura uguale alla bocca di una buca per le lettere. Una fettuccia di filo attaccata al congegno di un campanello pendeva a destra del buco con l'inferriata. Se si agitava quella fettuccia, il campanello suonava, e si sentiva una voce, vicinissima, che vi faceva trasalire. «Chi è?», domandava la voce. Era una voce di donna, una voce dolce, così dolce da sembrare lugubre. Anche qui ci voleva una parola magica che bisognava sapere. Se no, la voce taceva, e il muro ridiventava silenzioso come se dall'altra parte ci fosse stata l'oscurità spaventosa del sepolcro. Se si sapeva la parola, la voce rispondeva: «Entrate a destra». Allora, a destra, di fronte alla finestra si notava una porta a vetri, sormontata da una intelaiatura pure a vetri, e dipinta in grigio. Alzato il saliscendi, si varcava la soglia e si provava la stessa impressione di quando si entra nel palco a teatro prima che le luci siano accese. Difatti, si era in una specie di palco da teatro, appena rischiarato dalla luce vaga della porta a vetri, stretto, con due vecchie sedie e una stuoia tutta sfilacciata, vero palco col parapetto all'altezza d'appoggio coperto da una tavoletta di legno nero. Quel palco aveva anch'esso una grata, ma non era una grata di legno dorato come all'Opera, era un mostruoso intrecciamento di sbarre di ferro spaventosamente incastrate e sigillate nel muro con nodi che sembravano pugni chiusi. Passati i primi minuti, quando lo sguardo cominciava ad abituarsi a quella mezza luce, cercava di penetrare al di là della grata, ma non la sorpassava più di sei pollici. Lì incontrava una barriera di imposte nere, assicurate e rafforzate da traverse di legno dipinte in giallo. Queste imposte erano a giunture, divise in lunghe linee sottili, e mascheravano tutta la larghezza della grata. Rimanevano sempre chiuse. Dopo alcuni istanti, si sentiva una voce che vi chiamava e vi diceva: «Eccomi. Che volete da me?». Era una voce amata, qualche volta adorata. Non si vedeva nessuno. Si sentiva appena il rumore del respiro. Sembrava che quella fosse un'evocazione che vi parlasse attraverso il coperchio di un sepolcro. In certe condizioni, molto rare, la striscia di una di quelle imposte si apriva, e l'evocazione diveniva apparizione. Dietro la grata, dietro l'imposta, si scorgeva, per quel tanto che la grata poteva permettere, una testa di cui non si vedeva che la bocca e il mento; il resto era coperto da un velo nero. Si intravedeva un soggolo nero, e una forma appena distinta coperta da un sudario bruno. Quella testa vi parlava e non vi sorrideva mai. La luce che veniva da dietro di voi era disposta in modo che voi la vedevate bianca ed essa vi vedeva nero. Quella luce era un simbolo. Eppure gli occhi si spingevano avidamente per quell'apertura, in quel luogo chiuso a tutti gli sguardi. Una densa nube avviluppava quella forma vestita a lutto. Gli occhi frugavano in quella nube e cercavano di spiegarsi tutto ciò che c'era intorno a quell'apparizione. Ma si capiva subito che non c'era nulla da vedere. Ciò che si vedeva era il buio, il vuoto, le tenebre, nebbia d'inverno mescolata a vapore di tomba, specie di pace spaventosa, silenzio in cui non si coglieva nulla, nemmeno sospiri, ombra in cui non si distingueva nulla, nemmeno fantasmi. Ciò che si vedeva era l'interno di un chiostro. Era l'interno di quella casa cupa e serena che si chiamava il convento delle Bernardine dell'Adorazione Perpetua. Quel palco era il parlatorio. Quella voce, la prima che aveva parlato, era la voce della portinaia, sempre seduta, immobile e silenziosa, dall'altra parte del muro, vicino all'apertura quadrata difesa dalla grata di ferro e dalla placca a mille buchi come una doppia visiera. L'oscurità in cui era sprofondato il palco graticolato proveniva da questo: mentre il parlatorio aveva una finestra dalla parte della strada, non ne aveva nessuna dalla parte del convento. Gli occhi profani non dovevano vedere nulla di quel luogo sacro. Eppure c'era qualcosa al di là di quell'ombra, c'era una luce; c'era una vita in quella morte. Quantunque quel convento fosse il più murato di tutti, cerchiamo di penetrarvi e di farvi penetrare il lettore, e di dire alcune cose che gli altri narratori non hanno mai visto e di conseguenza mai raccontato. II. La regola di Martin Verga Il convento, che nel 1824 esisteva già da molti anni nel vicolo Picpus, era una comunità di bernardine della regola di Martin Verga. Queste bernardine, di conseguenza, dipendevano non già da Clairvaux, come proprio i bernardini, ma da Citeaux, come i benedettini. In altri termini, erano soggette non a san Bernardo, ma a san Benedetto. Chiunque ha rovistato un po' qualche in-folio, sa che Martin Verga fondò, nel 1425, una congregazione di bernardine-benedettine, aventi per casa-madre Salamanca e per succursale Alcalà. Questa congregazione aveva ramificazioni in tutti i paesi cattolici d'Europa. Questi innesti di un ordine sull'altro non hanno nulla di eccezionale nella chiesa latina. Per limitarsi al solo ordine di San Benedetto di cui qui ci occupiamo, ad esso si riallacciano, senza contare la regola di Martin Verga, quattro congregazioni; due in Italia, Montecassino e Santa Giustina da Padova; due in Francia, Cluny e Saint-Maur; e nove ordini: Vallombrosa, Grammont, i celestini, i camaldolesi, i certosini, gli umiliati, gli Olivetani, i silvestrini, e infine Citeaux; perché Citeaux stesso, tronco di altri ordini, non è che un rampollo per San Benedetto. Citeaux data da San Roberto, abate di Molesme nella diocesi di Langres nel 1098. Ora, pare che nel 529 il diavolo, ritiratosi nel deserto di Subiaco (vecchio, forse si era fatto eremita) venne scacciato dall'antico tempio d'Apollo dove abitava, da San Benedetto, che aveva allora diciassette anni. Dopo la regola delle carmelitane, che vanno a piedi nudi, portano un cilicio sul petto e non si siedono mai, la regola più dura è quella delle bernardine-benedettine di Martin Verga. Sono vestite di nero con un soggolo che sale fino al mento tagliato in quadro sul petto, la benda che scende fino agli occhi, un saio a maniche larghe, un grande velo di lana, ecco il loro abito, secondo l'esplicita prescrizione di San Benedetto. Tutto è nero, eccezion fatta della benda che è bianca. Le novizie portano lo stesso abito, tutto bianco. Le professe hanno inoltre un rosario al fianco. Le bernardine-benedettine di Martin Verga praticano l'adorazione perpetua, come le benedettine dette Dame del Santo Sacramento, le quali al principio del secolo, avevano a Parigi due case, una al Temple, l'altra in rue Neuve-Sainte-Geneviève. Del resto, le bernardine-benedettine del Petit-Picpus, erano un ordine assolutamente diverso dalle Dame del Santo Sacramento di rue Neuve-Sainte-Geneviève e del Temple. C'erano parecchie differenze nella regola; ce n'erano nell'abito. Le bernardine-benedettine del Petit-Picpus portavano un soggolo nero e le benedettine del Santo Sacramento di rue Neuve-Sainte-Geneviève lo portavano bianco, e avevano in più, sul petto, un Santo Sacramento alto circa due pollici di rame o bronzo dorato. Le religiose del Petit-Picpus non portavano questo Sacro Sacramento. L'adorazione perpetua, comune alla casa del Petit-Picpus e a quella del Temple, lascia i due ordini perfettamente distinti. C'è soltanto somiglianza fra le Dame del Santo Sacramento e le bernardine di Martin Verga per questa pratica, allo stesso modo che vi era similitudine per lo studio e la glorificazione di tutti i misteri relativi all'infanzia, alla vita e alla morte di Gesù Cristo e alla Vergine, fra. due ordini pertanto fortemente distinti e all'occasione nemici: l'Oratorio d'Italia, fondato a Firenze da Filippo Neri, e l'Oratorio di Francia, fondato a Parigi da Pierre de Bérulle. L'oratorio di Parigi pretendeva la supremazia: Filippo Neri era solo santo, mentre Bérulle era cardinale. Ritorniamo alla dura regola spagnola di Martin Verga. Le bernardine-benedettine di questa obbedienza mangiano di magro tutto l'anno, digiunano in quaresima e in molti altri giorni per loro speciali. Si alzano nel primo sonno, dall'una del mattino fino alle tre, per leggere il breviario e cantare il mattutino; si coricano in coperte di saia e sulla paglia tutto l'anno, non fanno mai bagni, non accendono mai fuoco, si staffilano tutti i venerdì, osservano le regole del silenzio, non si parlano che nelle ore di ricreazione - che sono brevissime - e portano camicie di bigello durante sei mesi, dal 14 settembre, che è l'esaltazione della Santa Croce, fino a Pasqua. Questi sei mesi sono una moderazione; la regola prescriverebbe tutto l'anno; ma questa camicia di bigello, insopportabile nei calori dell'estate, produceva febbri e spasimi nervosi. Bisognò restringerne l'uso. Nonostante questo raddolcimento, il 14 settembre, quando le religiose mettono queste camicie, hanno la febbre per tre o quattro giorni. Obbedienza, povertà, castità, perseveranza nella clausura; ecco i loro voti fortemente aggravati dalla regola. La priora è eletta ogni tre anni dalle madri dette madri vocali perché hanno voce in capitolo. Una priora non può essere rieletta che due volte, il che fissa a nove anni il più lungo regno di una priora. Non vedono mai il prete officiante, sempre nascosto da una tenda tesa a nove piedi d'altezza. Al sermone, quando il predicatore è nella cappella, si tirano il velo sul viso; debbono sempre parlare a voce bassa, camminare con gli occhi a terra e la testa china. Soltanto un uomo può entrare nel convento: l'arcivescovo della diocesi. Ma ce n'è un altro: il giardiniere; di regola un vecchio, e affinché sia sempre solo nel giardino e le religiose siano avvertite di evitarlo, gli attaccano un campanello al ginocchio. Sono sottomesse alla priora con una sommissione assoluta e passiva. È la soggezione canonica in tutta la sua abnegazione. Come alla voce di Cristo, ut voci Cristi, al gesto, al primo segno, ad nutum, ad primum signum, subito, con felicità, con perseveranza, con una certa obbedienza cieca, prompte, hilariter, perseveranter, et caeca quadam obedientia, come la lima nella mano dell'operaio, quasi limam in manibus fabri, non potendo leggere né scrivere qualsiasi cosa senza espresso permesso, légère vel scribere non addiscerit sine expressa superioris licentia. Una alla volta, tutte fanno ciò che esse chiamano la riparazione. La riparazione è la preghiera per tutti i peccati, per tutte le colpe, per tutti i delitti che si commettono sulla terra. Durante dodici ore consecutive, dalle quattro della sera alle quattro del mattino, o dalle quattro del mattino alle quattro della sera, la suora che fa la riparazione resta in ginocchio sulla pietra davanti al Santo Sacramento, con le mani giunte e la corda al collo. Quando la fatica diventa insopportabile, si prostra sul ventre, con la faccia contro la terra e le braccia in croce; questo è tutto il suo sollievo. In tale atteggiamento prega per tutti i colpevoli dell'universo. Cosa grande fino al sublime. Siccome tale atto si compie davanti a un palo sul quale arde un cero, si dice indistintamente la riparazione, o essere al palo. Le religiose preferiscono anzi, per umiltà, quest'ultima espressione che contiene un'idea del supplizio e dell'abbassamento. Fare la riparazione è una funzione in cui si assorbe tutta l'anima. La suora al palo non si volterebbe nemmeno se cadesse un fulmine dietro di lei. Inoltre, c'è sempre una religiosa in ginocchio davanti al Santo Sacramento. Questa consegna dura un'ora. Si danno il cambio come i soldati di guardia. Questa è l'Adorazione Perpetua. Le priore e le madri portano quasi sempre nomi che hanno l'impronta di una serietà particolare, nomi non di santi o di martiri, ma dei momenti della vita di Gesù Cristo, come la madre Natività, la madre Concezione, la madre Presentazione, la madre Passione. Tuttavia, i nomi dei santi non sono proibiti. Quando si riesce a vederle, non si vede mai altro che la loro bocca. Hanno tutte i denti gialli. Mai uno spazzolino da denti è entrato in convento. Pulirsi i denti è come essere alla sommità di una scala in fondo alla quale c'è la perdizione dell'anima. Esse non posseggono nulla, non possono tener nulla. Non dicono mai mia, mio: di ogni cosa dicono nostra; così: il nostro velo; il nostro rosario; se parlassero della camicia direbbero: la nostra camicia. Qualche volta si affezionano a un oggetto, a un libro, a una reliquia, a una medaglia benedetta. Appena se ne accorgono devono darlo via. Si ricordano la frase di santa Teresa1 alla quale una gran signora, al momento di entrare nel suo ordine, aveva detto: «Permettete, madre, che mandi a cercare una Santa Bibbia, alla quale sono tanto affezionata». «Ah, siete ancora affezionata a qualche cosa!... In questo caso, non entrate in casa nostra.» Proibizione a chicchessia di chiudersi e di avere un luogo a sé, una camera. Vivono in celle aperte. Quando si incontrano, una dice: «Lodato sia e adorato il Santissimo Sacramento dell'altare». E l'altra risponde: «Sempre sia lodato». La stessa cerimonia si usa quando una bussa alla porta dell'altra. Appena la porta è stata toccata, si sente dall'altra parte una voce dolce dire subito: «Per sempre». Come tutte le pratiche, ciò diventa meccanico per l'abitudine; qualcuna dice a volte per sempre prima che l'altra abbia avuto il tempo di dire: «Lodato sia e adorato il Santissimo Sacramento dell'altare». Presso le religiose della visitazione, quella che entra dice: «Ave Maria». Quella nella cui stanza si entra, risponde: «Gratia plena». È il loro buon giorno, ed è proprio «pieno di grazia». A ogni ora del giorno, la campana della chiesa del convento suona tre colpi supplementari. A questo segnale, priora, madri vocali, professe, converse, postulanti, interrompono ciò che dicono, ciò che fanno e ciò che pensano, e tutte insieme recitano, se sono le cinque, per esempio: «Alle cinque e in ogni ora sia lodato e adorato il Santissimo Sacramento dell'altare». Se sono le otto: «Alle otto e in ogni ora», ecc., e così di seguito secondo l'ora. Questo pensiero, che ha per scopo di rompere la corrente delle idee e di ricondurre la mente sempre a Dio, esiste in molte comunità; se ne varia soltanto la formula. Così al Gesù Bambino si dice: «In quest'ora e in tutte le ore, che l'amore di Gesù infiammi il mio cuore!». Le benedettine-bernardine di Martin Verga, chiuse cinquant'anni fa al Petit-Picpus, cantano gli uffici su una salmodia grave e pura, sempre a voce spiegata per tutto il tempo che dura l'ufficio. Ovunque c'è un asterisco nel messale, fanno una pausa e dicono a voce bassa: «Gesù, Maria, Giuseppe». Per l'ufficio dei morti, prendono un tono così basso, che è già molto se voci femminili possono raggiungerlo. Ne risulta un effetto commovente e tragico. Quelle del Petit-Picpus avevano fatto fare un sepolcreto sotto l'aitar maggiore che doveva servire per la loro comunità. Il governo, come dicevano, non permise che quel sepolcreto ricevesse le loro bare. Dunque, quando erano morte, uscivano dal loro convento. Ciò le affliggeva e le costernava come un'infrazione. Avevano ottenuto, consolazione mediocre, di essere sepolte in un'ora speciale e in un angolo speciale nell'antico cimitero Vaugirard, situato in un terreno già di proprietà della comunità. Il giovedì, quelle religiose ascoltavano la messa solenne, i vespri e tutti gli uffici, come la domenica. Inoltre, osservavano scrupolosamente tutte le piccole festività, quasi sconosciute ai mondani, che la chiesa prodigava in altri tempi in Francia e prodiga ancora in Spagna e in Italia. Le loro soste nella cappella sono interminabili. In quanto al numero e alla durata delle preghiere non possiamo darne migliore idea che citando le parole ingenue di una di loro: «Le preghiere delle postulanti sono spaventose, le preghiere delle novizie sono ancora peggiori, e le preghiere delle professe peggio ancora». Una volta alla settimana si raduna il capitolo: la priora presiede, le madri vocali assistono. Tutte le suore, una a una vanno a inginocchiarsi sulla pietra, e confessano ad alta voce, davanti a tutte, le colpe e i peccati commessi nella settimana. Le madri vocali si consultano dopo ogni confessione, e infliggono le penitenze a voce alta. Oltre alla confessione pubblica, riservata alle colpe più gravi, hanno per le colpe veniali ciò che esse chiamano la colpa. Fare la propria colpa è prosternarsi bocconi davanti alla priora per tutto il tempo che dura l'ufficio e fino a che questa, che non chiamano mai che nostra madre, avverte la penitente con un colpetto sul legno dello stallo, che può alzarsi. Si fa la colpa per cose da nulla, un bicchiere rotto, un velo strappato, un ritardo involontario di qualche secondo all'ufficio, una nota falsa in chiesa, ecc. La colpa è del tutto spontanea; è la colpevole stessa - la parola è qui etimologicamente a posto - che si giudica e se la infligge. Nei giorni di festa e nelle domeniche vi sono quattro madri cantore che salmodiano gli uffici davanti a un gran leggio a quattro posti. Un giorno una madre cantora intonò un salmo che cominciava con Ecce, e invece di Ecce disse ad alta voce queste tre note: ut2, si, sol; per questa distrazione subì una colpa che durò tutto l'ufficio. Ciò che rendeva enorme la colpa era che tutto il capitolo aveva riso. Quando una religiosa viene chiamata in parlatorio, fosse anche la priora, abbassa il velo in modo, come si ricorderà, da non lasciar vedere che la bocca. Soltanto la priora può comunicare con gli estranei. Le altre non possono vedere che i loro parenti più prossimi, e rarissimamente. Se per caso una persona estranea si presenta per vedere una religiosa che abbia conosciuto o amata nel mondo, è come un affare di Stato. Se si tratta di una donna l'autorizzazione può essere qualche volta accordata; la religiosa viene, le si parla attraverso le grate, le quali non si aprono che per una madre o una sorella. Inutile il dire che il permesso è sempre rifiutato agli uomini. Tale è la regola di san Benedetto, resa ancor più rigida da Martin Verga. Queste religiose non sono affatto gaie, rosee e fresche come sono spesso quelle degli altri ordini. Sono pallide e gravi. Dal 1825 al 1830, tre di esse divennero pazze. III. Severità Per almeno due anni, spesso quattro, sono postulanti; per quattro anni novizie. È raro che i voti definitivi possano essere pronunciati prima dei ventitré o ventiquattro anni. Le bernardine-benedettine di Martin Verga non ammettono vedove nel loro ordine. Nelle loro celle si infliggono numerosi tormenti e penitenze di cui non devono mai parlare. Il giorno in cui una novizia pronuncia i voti, la vestono di tutto ciò che ha di più bello, la adornano di rose bianche, le lucidano e arricciano i capelli; poi si prosterna, stendono su di lei un gran velo nero e cantano l'ufficio dei morti. Allora le religiose si dividono in due file; una fila le passa vicino dicendo con accento di compianto: la nostra sorella è morta, e l'altra fila risponde con voce esultante: vive in Gesù Cristo. Nell'epoca in cui avveniva questa storia, c'era un convitto unito al convento. Un convitto per giovanette nobili, la maggior parte ricche, fra le quali si notavano le signorine di Sainte-Aulaire e di Bélissen, e un'inglese che portava l'illustre nome cattolico di Talbot. Queste giovanette allevate da suore, fra quattro mura, crescevano avendo in orrore il mondo e il secolo. Una di esse mi disse un giorno: «Soltanto a vedere il selciato della via fremo dalla testa ai piedi». Erano vestite di blu, portavano una cuffia bianca e uno spirito santo di bronzo o di rame sul petto. In certi giorni di gran festa, particolarmente a Santa Maria, veniva loro accordato, come favore sommo e felicità suprema, di vestirsi da monache e di fare gli uffici e le pratiche di san Benedetto per l'intera giornata. Nei primi tempi, le monache prestavano loro gli abiti neri. Parve una profanazione, e la priora lo proibì. Il prestito venne permesso solo alle novizie. Bisogna dire che queste rappresentazioni, tollerate e senza dubbio incoraggiate nel convento da un segreto spirito di proselitismo e per dare a quelle fanciulle qualche saggio del santo abito, erano una felicità reale e una vera ricreazione per le convittrici. Si divertivano. Era nuovo, ciò le mutava. Candide ragioni dell'infanzia che, del resto, non riescono a far comprendere a noi mondani la felicità di tenere in mano un aspersorio o di rimanere in piedi per delle ore intere cantando in quattro davanti a un leggio. Le allieve, preparate all'austerità, si abituavano a tutte le pratiche del convento. C'è una giovane che, entrata nel mondo, dopo parecchi anni di matrimonio, ancora non ha perduto l'abitudine di dire frettolosamente tutte le volte che bussano alla sua porta: «Per sempre». Le convittrici, al pari delle monache, non vedevano i loro parenti che in parlatorio. Nemmeno le loro madri ottenevano di abbracciarle. Ecco fino a qual punto giungeva la severità: un giorno una giovane venne visitata da sua madre e dalla sorellina di tre anni. La giovane piangeva perché avrebbe voluto abbracciare la sorella. Impossibile. Supplicò che, almeno, fosse permesso alla piccina di passare attraverso le sbarre la sua manina perché potesse baciarla. Le fu rifiutato come uno scandalo. IV. Giocondità Non per questo le giovinette hanno mancato di riempire quella grave casa di ricordi incantevoli. A certe ore, l'infanzia sfavillava in quel chiostro. Suonava la ricreazione: una porta girava sui cardini. Gli uccelli dicevano: «Bene. Ecco le fanciulle!». Un'irruzione di gioventù inondava quel giardino tagliato in croce come un sudario. Visi raggianti, fronti bianche, occhi ingenui pieni di gaia luce, aurore di ogni sorta si diffondevano per quelle tenebre. Dopo le salmodie, le campane, i doppi, i rintocchi, gli uffici, a un tratto scoppiava quel rumore delle bambine, più dolce di un ronzare d'api. L'alveare della gioia si apriva e ciascuno vi portava il suo miele. Giocavano, i bei dentini bianchi cicalavano negli angoli; i veli, di lontano, sorvegliavano quei sorrisi, le ombre nascondevano i raggi, ma che importa! si brillava e si rideva. Quei quattro muri lugubri avevano il loro minuto di splendore: assistevano, vagamente imbiancati dal riflesso di tante gioie, a quel dolce volteggiare di sciami. Era come una pioggia di rose su quel lutto. Le giovinette si divertivano sotto lo sguardo delle monache; lo sguardo dell'impeccabilità non guasta l'innocenza. Grazie a quelle fanciulle, fra tante ore austere c'era l'ora ingenua. Le piccine saltavano, le grandi danzavano. In quel chiostro, il gioco era mescolato al cielo. Nulla era più meraviglioso di tutte quelle giovani anime sbocciate. Omero sarebbe andato là a ridere con Perrault, e c'era in quel giardino nero, gioventù, salute, rumore, grida, stordimento, piacere, felicità, da rallegrare tutte le antenate, quelle dell'epopea come quelle del racconto, quelle del trono come quelle della capanna, da Ecuba fino alla loro nonna. Si sono dette in quella casa, più che altrove, forse, tante di quelle parole da fanciulli che hanno tanta grazia e fanno ridere di un riso pieno di riflessioni. Ed è fra quei quattro muri che una fanciulla di cinque anni esclamò un giorno: «Madre mia! una delle grandi m'ha detto che devo ancora rimanere qui nove anni e dieci mesi. Che felicità!». Ed è in quel luogo che avvenne questo memorabile dialogo: Una madre vocale. «Perché piangete, figlia mia?» La bambina (6 anni), singhiozzando. «Ho detto ad Alix che sapevo la storia di Francia. Mi dice che non la so, e io invece la so.» Alix, la grande (sedici anni). «No, non la sa.» La madre. «Come mai, figlia mia?» Alix. «M'ha detto di aprire il libro a caso e di farle una domanda, così mi avrebbe risposto.» «Ebbene?» «Non ha risposto!» «E che domanda era?» «Questa: Che avvenne poi?» È là dentro che venne fatta questa osservazione profonda su un pappagallo un po' ghiotto che apparteneva a una pensionante delle suore: «Com'è educato!... Mangia solo quello che c'è sopra la tartina, proprio come una persona!». È su una delle pietre di quel chiostro che venne raccolta questa confessione, scritta anticipatamente, per non dimenticarla, da una peccatrice di sette anni. «- Padre mio, m'accuso d'essere stata avara. - Padre mio, m'accuso d'essere stata adultera. - Padre mio, m'accuso d'aver alzato gli occhi sugli uomini.» È sopra un banco coperto d'erba di quel giardino che, da una bocca rosea di sei anni, è stato improvvisato questo racconto ascoltato da occhi azzurri di quattro o cinque anni. «C'erano tre galletti che avevano un paese in cui c'erano molti fiori. Hanno raccolto i fiori e se li sono messi in tasca. Dopo, hanno raccolto le foglie, e le hanno messe nei loro giocattoli. C'era un lupo nel paese, e c'era un gran bosco; e il lupo stava nel bosco, e ha mangiato i galletti.» E ancora quest'altro poema. È arrivata una bastonata. È Pulcinella che al gatto l'ha data. Gli ha fatto male, mica benone, E una dama ha messo Pulcinella in prigione È la dentro che, da una piccina abbandonata, una trovatella che il convento allevava per carità, è stata detta questa frase dolce e straziante. Aveva sentito le altre parlare delle loro madri, e mormorò nel suo cantuccio: «Quando sono nata io, mia madre non c'era». La suora portinaia era sempre affaccendata nei corridoi col suo mazzo di chiavi; e si chiamava Agathe. Le grandi, - che avevano più di dieci anni, - la chiamavano Agatoclès3. Il refettorio, grande sala oblunga e squadrata che riceveva luce da una galleria ad arcate allo stesso livello del giardino, era scuro e umido, e, come dicevano le fanciulle, - pieno di bestie. Tutti i luoghi circonvicini gli fornivano il loro contingente d'insetti. Ciascuno dei quattro angoli aveva ricevuto, nel linguaggio delle convittrici, un nome particolare ed espressivo. C'era l'angolo dei Ragni, l'angolo dei Bruchi, l'angolo dei Millepiedi e l'angolo dei Grilli. L'angolo dei Grilli era vicino alla cucina e molto considerato. C'era meno freddo che in qualunque altro luogo. Dal refettorio i nomi erano passati al convitto e servivano a distinguere, come nell'antico collegio Mazzarino, quattro nazioni. Ogni allieva apparteneva a una di queste quattro nazioni a seconda dell'angolo del refettorio in cui si sedeva durante le ore del pasto. Un giorno, l'arcivescovo, facendo la visita pastorale, vide entrare nella classe in cui si trovava, una bella bambina, una meraviglia con splendidi capelli biondi, e domandò a un'altra convittrice, una graziosa bruna dalle fresche guance, che gli era vicino: «Chi è quella là?...». «Un ragno, monsignore.» «Bah!... e quell'altra?» «Un grillo.» «E quella?» «Un bruco.» «Davvero? E voi?» «Un millepiedi, monsignore.» Ogni casa di questo genere ha le sue singolarità. Al principio di questo secolo, Ecouen era uno di questi luoghi graziosi e severi in cui cresce, in un'ombra quasi augusta, l'infanzia delle fanciulle. A Ecouen, per prendere posto nella processione del Santo Sacramento, si distinguevano le vergini e le fioriste. C'erano pure i «baldacchini» e gli «incensieri»; alcune portavano i cordoni del baldacchino, altre incensavano il Santo Sacramento. I fiori toccavano di diritto alle fioriste. Quattro «vergini» camminavano davanti. Al mattino di quel gran giorno, non era raro sentire nel dormitorio qualcuna che chiedeva: «Chi è vergine?...»4. Madame Campan citava questa frase d'una «piccina» di sette anni a una «grande» di sedici, che era in testa alla processione mentre lei, la piccina, rimaneva in coda: «Tu sei vergine, tu; io no». V. Distrazioni Sulla porta del refettorio era scritta in grosse lettere nere questa preghiera che si chiamava il Padrenostro bianco, e che aveva la virtù di condurre la gente in paradiso: «Piccolo Padrenostro bianco, che Dio fece, che Dio disse, che Dio mise in paradiso. Alla sera, coricandomi, trovai tre angeli nel mio letto, uno ai piedi, due al capezzale, la buona Vergine Maria in mezzo che mi disse di riposarmi, e che di nulla dubitassi. Il buon Dio è mio padre, la buona Vergine è mia madre, i tre apostoli sono miei fratelli, le tre vergini sono mie sorelle. La camicia in cui Dio nacque avvolge il mio corpo; la croce di santa Margherita è scritta sul mio petto; la signora Vergine andando per i campi piangendo Dio, incontrò il signor san Giovanni. Signor san Giovanni, da dove venite? Vengo dall' Ave Salus. Avete visto se c'è il buon Dio? Egli è sull'albero della Croce, i piedi stesi, le mani inchiodate, un cappellino di spini bianchi sul capo. Chi la dirà tre volte alla sera e tre volte al mattino, guadagnerà il Paradiso». Nel 1827, questa caratteristica orazione era scomparsa del tutto sotto un triplice strato di bianco. Ora termina di cancellarsi dalla memoria di qualche giovinetta di allora, oggi vecchia. Un grande crocefisso appeso al muro completava l'ornamento di quel refettorio, la cui unica porta - crediamo d'averlo detto - si apriva sul giardino. Due tavole strette, fiancheggiate entrambe da due panche di legno, formavano due lunghe linee parallele da un capo all'altro del refettorio. I muri erano bianchi, le tavole erano nere; quei due colori del lutto sono i soli dei conventi. I pasti erano frugali, e il nutrimento delle stesse fanciulle era severo. Un solo piatto, carne e legumi mescolati, o pesce salato, tale era il lusso. Eppure questo modesto pasto, riservato alle sole convittrici, era un'eccezione. Le fanciulle mangiavano e tacevano sotto la sorveglianza della madre di settimana, che di quando in quando, se una mosca si permetteva di volare o di ronzare contro la regola, apriva e chiudeva rumorosamente un libro di legno. Quel silenzio era regolato dalla lettura della vita dei santi, fatta ad alta voce, in una piccola cattedra col pulpito, situata ai piedi del crocefisso. La lettrice era un'allieva delle grandi, a turno. Sulla tavola, distanti I'una dall'altra, c'erano delle terrine in cui le alunne lavavano il bicchiere di metallo e il piatto, e, qualche volta, gettavano i rifiuti, pezzi di carne dura o di pesce guasto; ciò veniva punito. Quelle terrine si chiamavano rondò5. La fanciulla che rompeva il silenzio, faceva «una croce con la lingua». Dove?... Sulla terra. Leccava il pavimento. La polvere, questo fine di tutte le gioie, era incaricata di castigare quelle povere foglioline di rosa, colpevoli di bisbigliare. Nel convento c'era un libro stampato in un esemplare unico, e che è proibito leggere. È la regola di san Benedetto. Arcano che nessun occhio profano deve penetrare. Nemo regulas seu constitutiones nostras, extemis communicabit. Le convittrici giunsero un giorno a rubare quel libro, e si misero a leggerlo avidamente, lettura spesso interrotta dal terrore di essere sorprese, che le costringeva a riporre il volume precipitosamente. Non trassero da questo gran pericolo corso che un piacere mediocre. Alcune pagine incomprensibili sui peccati dei ragazzi, ecco che cosa trovarono di «più interessante». Giocavano in un viale del giardino, fiancheggiato da alcuni magri alberi fruttiferi. Nonostante l'estrema sorveglianza e la severità delle punizioni, quando il vento scuoteva gli alberi, riuscivano talvolta a raccogliere furtivamente una mela acerba, o un'albicocca guasta, o una pera marcia. Ora lascio parlare una lettera che ho sotto gli occhi, lettera scritta venticinque anni fa da un'antica convittrice, oggi duchessa di... una delle più eleganti donne di Parigi. Cito testualmente: «Si nasconde la pera o la mela come si può. Quando si sale a mettere il velo sul letto aspettando la cena, si nascondono sotto il cuscino, e la sera si mangiano a letto, quando non si può, al cesso». Questa era per loro una delle più grandi voluttà. Una volta, sempre in occasione di una visita dell'arcivescovo al convento, una giovinetta, Mademoiselle Bouchard, che era anche un po' Montmorency, scommise di chiedere un giorno di vacanza, enormità in una comunità così austera. La scommessa fu accettata, ma nessuna di quelle che parteggiavano per il sì ci credeva. Venuto il momento, mentre l'arcivescovo passava davanti alle convittrici, Mademoiselle Bouchard, con indescrivibile spavento delle sue compagne, uscì dalla fila, e disse: «Monsignore un giorno di vacanza». Mademoiselle Bouchard era fresca e alta, e aveva il più bel viso roseo del mondo. Monsignor di Quélen, sorrise e disse: «Come, cara fanciulla, un giorno di vacanza?!... Tre giorni, se credete. Accordo tre giorni». La priora non poteva dir nulla, aveva parlato l'arcivescovo. Scandalo per il convento, ma gioia per il convitto. Se ne pensi l'effetto. Quel chiostro carnefice non era così ben murato da impedire che la vita delle passioni esterne, il dramma, perfino il romanzo, vi penetrassero. Per provarlo, ci limiteremo a constatare e a narrare qui, brevemente, un fatto reale e incontestabile che, del resto, non ha alcun rapporto e non si attacca con alcun filo alla storia che raccontiamo. Ricordiamo questo fatto per completare nella mente del lettore la fisionomia del convento. Verso quell'epoca, dunque, c'era nel convento una persona misteriosa che non era una suora, e trattata con gran rispetto: Madame Albertine. Non si sapeva nulla di lei, se non che era pazza e che nel mondo passava per morta. C'erano sotto questa storia, dicevano, delle ripartizioni di beni, necessarie per un grande matrimonio. Questa donna, di appena trent'anni, bruna, abbastanza bella, guardava vagamente intorno a sé con dei grandi occhi neri. Vedeva?... C'era da dubitarne. Non camminava, scivolava. Non parlava mai; non si era ben sicuri nemmeno che respirasse. Aveva le narici strette e livide come dopo l'ultimo respiro. Toccarle la mano era come toccare la neve. Aveva una strana grazia spettrale. Dove lei entrava, c'era freddo. Un giorno una suora, vedendola passare, disse a un'altra: «Tutti la credono morta». «Lo è, forse», rispose l'altra. Si facevano mille racconti su Madame Albertine. Era l'eterna curiosità delle convittrici. Nella cappella c'era una tribuna chiamata l'Oeil-de-Boeuf6. È da questa tribuna, che aveva una sola apertura circolare, un oeil-de-boeuf appunto, che Madame Albertine assisteva agli uffici. Era abitualmente sola, perché da quella tribuna, situata in prima fila, si poteva vedere il predicatore o l'officiante; il che era interdetto alle monache. Un giorno sul pulpito c'era un giovane prete d'alto lignaggio, il duca di Rohan, pari di Francia, ufficiale dei moschettieri rossi nel 1815, quando era principe di Léon, morto dopo il 1830 cardinale e arcivescovo di Besançon. Era la prima volta che monsignor di Rohan predicava nel convento del Petit-Picpus. Madame Albertine assisteva di solito ai sermoni e agli uffici perfettamente immobile. Ma quel giorno, appena scorse monsignor di Rohan, si levò a metà, e disse ad alta voce nel silenzio della cappella: «Guarda!... Auguste!...». Tutta la comunità, stupefatta, volse la testa, il predicatore alzò gli occhi, ma Madame Albertine era ricaduta nella sua immobilità. Un soffio del mondo esterno, un barlume di vita era passato in quel momento su quell'essere spento e gelido, poi tutto si era dileguato, e la pazza era ritornata cadavere. Ma quelle due parole fecero ciarlare tutto il convento. Quante cose in quel: «Guarda!... Auguste!...». Quante rivelazioni! Monsignor di Rohan si chiamava proprio Auguste. Era evidente che Madame Albertine apparteneva alla più alta nobiltà, che conosceva monsignor di Rohan, e lei occupava di certo un posto molto in alto, poiché parlava di un gran signore con tanta familiarità, e che aveva con lui una relazione, di parentela forse, ma, certo, ben stretta, poiché sapeva il suo «nome». Due severissime duchesse, le signore di Choiseul e di Serent, visitavano spesso la comunità, dove potevano entrare, senza dubbio, in virtù del privilegio Magnâtes mulieres, e facevano gran paura al convitto. Quando le due vecchie signore passavano, tutte le povere piccine tremavano e abbassavano gli occhi. Del resto, anche monsignor di Rohan era, e senza che lo sapesse, oggetto dell'attenzione delle convittrici. A quell'epoca, in attesa del vescovado, era stato fatto gran vicario dell'arcivescovo di Parigi. Era sua abitudine andare abbastanza di sovente a cantare l'ufficio nella cappella delle suore del Petit-Picpus. Nessuna delle giovani recluse poteva vederlo a causa del telone di saia, ma aveva una voce dolce e un po' acuta che erano giunte a riconoscere e a distinguere. Era stato moschettiere, e lo dicevano molto galante, molto ben pettinato; aveva dei bei capelli castani, accomodati a riccioli intorno alla testa, e una larga cintura nera magnifica, e la sua sottana era tagliata il più elegantemente possibile. In breve, occupava oltremodo tutte quelle fantasie di sedici anni. Nessun rumore esterno penetrava nel convento. Tuttavia, un anno vi giunse il suono di un flauto. Fu un avvenimento, e le convittrici di allora ancora se ne ricordano. Era un flauto suonato da qualche vicino, e suonava sempre lo stesso motivo; un motivo oggi ben lontano: Mia Zetulbè, vieni a regnare sull'anima mia, e lo si sentiva due o tre volte al giorno. Le fanciulle passavano ore intere ad ascoltarlo, le madri vocali erano sottosopra, i cervelli lavoravano, le punizioni piovevano. Tutto questo durò parecchi mesi. Le convittrici erano tutte, chi più chi meno, innamorate dello sconosciuto musicista. Ciascuna di esse sognava di essere Zetulbè. Il suono del flauto veniva dal lato di rue Droit-Mur; esse avrebbero dato tutto, compromesso tutto, tentato tutto, per vedere, non fosse che per un secondo, per intravedere, per scorgere il «giovane» che suonava così deliziosamente quel flauto e che, senza saperlo, faceva fremere le loro anime. Ve ne furono di quelle che nei giorni di tolleranza scapparono da una porta di servizio e salirono al terzo piano per cercare di vederlo. Impossibile. Una giunse persino a passare il braccio sopra la testa attraverso l'inferriata, agitando un fazzoletto bianco. Due furono ancora più ardite: trovarono il modo di arrampicarsi sul tetto, e riuscirono finalmente a vedere «il giovane». Era un vecchio gentiluomo emigrato, cieco e rovinato, che suonava il flauto, nella sua soffitta, per consolarsi. VI. Il Convento Piccolo Nel fabbricato del Petit-Picpus c'erano tre edifici ben distinti: il Convento, abitato dalle monache, il Convitto, dove alloggiavano le allieve, e il Convento Piccolo. Era un fabbricato con giardino dove abitavano in comune tutte le specie di vecchie monache di diversi ordini, avanzi di chiostri demoliti dalla Rivoluzione, una riunione di tutte le macchie nere, grigie e bianche, di tutte le comunità e di tutte le varietà possibili; quello che si potrebbe chiamare, - se un simile accoppiamento di nomi è permesso, - un convento arlecchino... Fin dall'Impero, era stato permesso a tutte quelle povere suore senza casa di rifugiarsi là, sotto le ali delle bernardine-benedettine. Il governo pagava loro una piccola pensione; le dame del Petit-Picpus le avevano accolte con affetto. Era un miscuglio bizzarro. Ognuna seguiva la sua regola. Qualche volta, si permetteva alle allieve del Convitto, come grande ricreazione, di visitarle; la qual cosa fece sì che quelle giovani memorie conservassero, tra gli altri, il ricordo di madre Ste-Basilia, di madre Ste-Scolastica, e di madre Jacob. Una di quelle rifugiate si trovava come in casa sua. Era una religiosa di Sainte-Aure, la sola che sopravvivesse al suo ordine. L'antico convento delle dame di Sainte-Aure occupava infatti all'inizio del XVIII secolo, precisamente quella stessa casa del Petit-Picpus, che appartenne più tardi alle benedettine di Martin Verga. Quella santa creatura, troppo povera per portare il magnifico abito del suo ordine, che consisteva in una veste bianca con lo scapolare scarlatto, ne aveva vestito pietosamente un piccolo modello che mostrava con compiacenza e che, morendo, lasciò alla casa. Nel 1824, non rimaneva di quell'ordine che una suora; oggi non ne rimane che una bambola. Oltre a queste degne madri, alcune donne della buona società, come per esempio Madame Albertine, avevano ottenuto dalla priora il permesso di ritirarsi nel Convento Piccolo. Fra queste c'erano Madame de Beaufort d'Hautpoul e la marchesa Dufresne. Un'altra era conosciuta nel convento solo per il rumore straordinario che faceva soffiandosi il naso. Le allieve la chiamavano «Signora Trombona». Verso il 1820 o 1821, Madame de Genlis7, che redigeva a quell'epoca una piccola rassegna periodica intitolata L'intrépide, chiese di entrare nel convento del Petit-Picpus. La raccomandava il duca d'Orléans. Rumore nell'alveare; le madri vocali tremavano tutte; Madame de Genlis aveva scritto dei romanzi; ma lei stessa dichiarò che era la prima a detestarli, e poi era giunta a una fase di devozione totale. Con l'aiuto di Dio, e del principe, entrò. Ma dopo sei o sette mesi se ne andò, dicendo che il giardino non aveva ombra. Le suore rimasero stupefatte. Quantunque molto vecchia, suonava ancora l'arpa, e molto bene. Andandosene, lasciò traccia del suo passaggio nella cella. Madame de Genlis era superstiziosa e latinista. Queste due parole già danno di lei un profilo abbastanza fedele. Si vedeva ancora qualche anno fa, incollato all'interno di un piccolo armadio della sua cella, dove teneva il suo denaro e i suoi gioielli, un foglietto ingiallito con questi cinque versi latini scritti di suo pugno, che, secondo lei, avevano la virtù di spaventare i ladri: Imparibus mentis pendent tria corpora ramis: Dismas et Gesmas, media est divina potestas; Alta petit Dismas, infelix, infima, Gesmas, Nos et res nostras conservet stimma potestas. Hos versus dicas, ne tu furto tua perdas8. Questi versi in latino del sedicesimo secolo, risollevano la questione di sapere se i due ladri del Calvario si chiamavano, come comunemente si crede, Dismas e Gestas, o Dismas e Gesmas. Questa ortografia avrebbe potuto contrariare la pretesa che aveva nel secolo scorso il visconte di Gestas di discendere dal ladrone cattivo. Del resto, la virtù utile data a questi versi, è articolo di fede nell'ordine delle Ospitaliere. La chiesa della casa, costruita in modo da separare come un taglio netto il Convento dal Convitto, era, s'intende, comune al Convento, al Convitto e al Convento Piccolo. Vi si ammetteva anche il pubblico da una specie di entrata secondaria aperta sulla strada. Ma tutto era disposto in modo che nessuna delle abitanti del chiostro potesse vedere un viso esterno. Supponete una chiesa il cui coro fosse preso da una mano gigantesca, e piegato in modo da formare, non già, come nelle chiese ordinarie, un prolungamento dietro l'altare, ma una specie di sala o di caverna oscura a destra dell'officiante; supponete questa sala chiusa dalla tenda alta sette piedi di cui abbiamo già parlato; mettete nell'ombra di questa tenda, su stalli di legno, le monache del coro a sinistra, le convittrici a destra, le converse e le novizie nel fondo, e avrete qualche idea delle suore del Petit-Picpus mentre assistono al servizio divino. Quella caverna che chiamavano il coro, comunicava col chiostro mediante un corridoio. La chiesa prendeva luce dal giardino. Quando le monache assistevano agli uffici in cui la regola comandava loro il silenzio, il pubblico era avvertito della loro presenza solo dal rumore che facevano i sedili degli stalli che si alzavano e si abbassavano. VII. Profili nell'ombra Mademoiselle de Blemeur, che aveva preso il nome di madre Innocente, durante i sei anni che separano il 1819 dal 1825, era priora del Petit-Picpus. Era della famiglia di Marguerite de Blemeur, autrice della Vita dei santi dell'ordine di san Benedetto. Era stata rieletta. Era donna di una sessantina d'anni: piccola, grossa, «cantava come una pentola rotta» dice la lettera che abbiamo già citato; del resto, eccellente, la sola che fosse allegra in tutto il convento, e perciò adorata. Madre Innocente aveva qualcosa della sua ava Marguerite, la Dacier9 dell'ordine. Era letterata, erudita, sapiente, competente, curiosamente storica, ornata di latino, foderata di greco, piena d'ebreo, e piuttosto benedettino che benedettina. La vice-priora era una vecchia monaca spagnola, quasi cieca, madre Cineres. Le più in vista fra le madri vocali erano la madre Ste-Honorine, tesoriera, la madre Ste-Gertrude, prima maestra delle novizie, la madre St-Ange, seconda maestra, la madre Annonciation, sacrestana, la madre St-Augustin infermiera, la sola in tutto il convento che fosse cattiva; poi madre Ste-Mechtilde (Mademoiselle Gauvaint), assai giovane, che aveva una voce incantevole, madre Anges (Mademoiselle Drouet), che era stata nel convento delle Filles-Dieu e in quelle del Trésor fra Gisors e Magny; madre St-Joseph (Mademoiselle Cogolludo), madre Ste-Adélaide (Mademoiselle d'Auvernel), madre Miséricorde (Mademoiselle de Cifuentes, che non potè resistere alle austerità), madre Compassion (Mademoiselle de la Miltière, ricevuta a sessant'anni nonostante la regola lo vietasse, ricchissima), madre Provvidence (Mademoiselle de Laudinière), madre Présentation (Mademoiselle de Siguenza) che fu priora nel 1847; infine, madre Ste-Céligne (sorella dello scultore Ceracchi), divenuta pazza e madre Ste-Chantal (Mademoiselle de Suzon), divenuta pazza lei pure. C'era ancora, fra le più belle, un'incantevole fanciulla di ventitré anni, nativa dell'isola Borbone e discendente del cavaliere Roze, che nel mondo si sarebbe chiamata Mademoiselle Roze, e che ora si chiamava madre Assomption. Madre Ste-Mechtide, incaricata del canto e del coro, vi occupava volentieri le convittrici. Ne prendeva una gamma completa, cioè sette, da dieci a sedici anni, voci e stature assortite, che faceva cantare in piedi, allineate di fianco secondo l'età, dalla più piccola alla più grande: era per lo sguardo qualcosa come una zampogna di giovanette, una specie di flauto di Pan vivente fatto di angeli. Le suore converse preferite dalle convittrici erano suor Ste-Euphrasie, suor Ste-Marguerite, suora Ste-Marthe, rimbambite, e suor St-Michel, il cui lungo naso le faceva ridere. Tutte queste donne erano buone con quelle creature. Le monache non erano severe che con loro stesse. Non si faceva fuoco che per il solo convitto, e il cibo, confrontato con quello del convento, era ricercato. E poi, mille cure. Soltanto, quando una fanciulla passava vicino a una monaca e le parlava, la monaca non rispondeva mai. Questa regola del silenzio aveva prodotto che in tutto il convento la parola veniva ritirata alle creature umane e data agli oggetti inanimati. Alle volte era la campana della chiesa che parlava, alle volte era il sonaglio del giardiniere. Un campanello oltremodo squillante situato vicino alla portineria e che si sentiva in tutta la casa, indicava con suoni diversi, (una specie di telegrafo acustico) tutte le azioni della vita materiale che si dovevano compiere, e chiamava al parlatorio, se c'era bisogno, questa o quella abitante della casa. Ogni persona e ogni cosa aveva un suono speciale. La priora aveva uno e uno; la vice-priora aveva uno e due. Sei-cinque annunciavano le lezioni, di modo che le allieve non dicevano mai «entrare in classe», ma «andare a sei-cinque». Quattro-quattro era il segnale di Madame de Genlis. Si sentiva spessissimo. E il diavolo a quattro, dicevano quelle che non erano troppo caritatevoli. Diciannove colpi annunciavano un grande avvenimento: l'apertura della porta di clausura, spaventosa lastra di ferro posta su cardini che girava solo davanti all'arcivescovo. Eccetto lui e il giardiniere, l'abbiamo detto, nessun uomo entrava nel convento. Le convittrici ne vedevano altri due: uno, l'elemosiniere, l'abate Banès, vecchio e brutto, che contemplavano dal coro attraverso una griglia; l'altro, il maestro di disegno, Monsieur Ansiaux, che la lettera di cui abbiamo già letto qualche riga chiama Anciot e lo qualifica vecchio spaventoso gobbo. Come si vede tutti gli uomini erano ben scelti. Così era quella curiosa casa. VIII. «Post corda lapides»10 Tracciato il profilo morale di quell'ambiente non è inutile indicarne in poche parole la configurazione materiale. Il lettore ne ha già qualche idea. Il convento del Petit-Picpus Saint-Antoine riempiva quasi interamente il vasto trapezio che risultava dalle intersezioni di rue Polonceau, rue Droit-Mur, del vicolo Picpus, e di una viuzza ora sparita, chiamata nelle vecchie piante rue Aumarais. Queste quattro strade circondavano quel trapezio come un fossato. Il convento si componeva di parecchi edifici e di un giardino. L'edificio principale, di per sé era una sovrapposizione di costruzioni ibride che, vedute a volo d'uccello, disegnavano abbastanza esattamente un trapezio posto sopra il suolo. Il lato maggiore del trapezio occupava tutto il tronco di rue Droit-Mur compreso fra il vicolo Picpus e la rue Polonceau; il lato minore era un'alta, grigia e severa facciata con inferriate lungo il vicolo Picpus: il portone ttumero 62 ne segnava l'estremità. A metà di quella facciata, la polvere e la cenere imbiancavano una vecchia porta bassa dove i ragni tessevano la loro tela e che si apriva soltanto la domenica per un'ora o due e nelle rare occasioni in cui la bara di una suora usciva dal convento. Era l'entrata nella chiesa per il pubblico. Il gomito del trapezio era una sala quadrata che serviva da dispensa e che le suore chiamavano credenza. Nel lato più lungo vi erano le celle delle madri e delle monache, e il noviziato. Nel lato più corto le cucine, il refettorio, e, dietro, il chiostro e la chiesa. Fra la porta numero 62 e l'angolo del vicolo cieco Aumarais si trovava il convitto, che non si vedeva dall'esterno. Il resto del trapezio formava il giardino, posto molto più basso del livello di rue Polonceau; la quale cosa rendeva i muri ancora più alti all'interno che all'esterno. Il giardino, leggermente convesso, aveva nel mezzo, al culmine di un monticello, un bell'abete puntuto e conico, dal quale partivano, come dall'umbone aguzzo di uno scudo, quattro grandi viali e, disposti due a due nell'intreccio dei grandi, otto piccoli, di modo che, se il recinto fosse stato circolare, il piano geometrico dei viali avrebbe somigliato a una croce posta sopra una ruota. I viali, terminando tutti contro i muri molto irregolari del giardino, erano di lunghezza diversa. Avevano tutti un cordone di uva spina. In fondo, un gran viale di alti pioppi andava dalle rovine del vecchio convento, che era nell'angolo della rue Droit-Mur, alla casa del Convento Piccolo, che era nell'angolo del vicolo Aumarais. Davanti al Convento Piccolo c'era quello che si chiamava il giardinetto. Si aggiunga a questo insieme un cortile, tutti i vari angoli che formavano i corpi dei fabbricati interni, i muri da prigione per prospettiva, per vicini la lunga linea nera di tetti che fiancheggiavano l'altra parte di rue Polonceau, e si potrà avere un'idea completa di ciò che era, quarantacinque anni fa, la casa delle bernardine del Petit-Picpus. Quella santa casa era stata costruitaprecisamente sul posto di un Jeu de paume, famoso tra il quattordicesimo e il sedicesimo secolo, che si chiamava il gioco degli undicimila diavoli. Tutte queste strade, del resto, erano fra le più antiche di Parigi. I nomi Droit-Mur e Aumarais, sono molto vecchi; le vie che li portano sono più vecchie ancora. La ruelle Aumarais, si chiamava Maugout; rue Droit-Mur si chiamava rue des Eglantiers, perché Dio vi faceva sbocciare i fiori prima che l'uomo tagliasse le pietre. IX. Un secolo sotto un soggolo Poiché stiamo dando particolari su ciò che in altri tempi era il convento del Petit-Picpus, e abbiamo osato aprire una finestra su quel segreto asilo, il lettore ci permetta ancora una piccola digressione, estranea al tema di questo libro, ma caratteristica e utile, in quanto fa comprendere che anche il chiostro ha le sue figure originali. Nel Convento Piccolo c'era una suora centenaria uscita dall'abbazia di Fontevrault. Prima della Rivoluzione era appartenuta all'alta società. Parlava molto di Miromesnil, guardasigilli sotto Luigi XVI, e di un presidente Duplat, che aveva frequentato molto. Era un piacere, una gioia per lei ricordare ogni momento quei due nomi. Diceva meraviglie dell'abbazia di Fontevrault, che era come una città, che nel monastero vi erano addirittura delle strade. Parlava con un accento piccardo che rallegrava le convittrici. Tutti gli anni, rinnovava solennemente i suoi voti e, nel momento di fare il giuramento, diceva al prete: «Monsignor St-Francesco l'ha prestato a monsignor St-Giuliano, monsignor St-Giuliano l'ha prestato a monsignor St-Eusebio, monsignor St-Eusebio l'ha prestato a monsignor St-Procopio, ecc., ecc., così io lo presto a voi, padre mio». E le convittrici a ridere, non sotto i baffi, ma sotto il velo; incantevoli risatine soffocate che facevano corrugare le sopracciglia alle madri vocali. Un'altra volta la centenaria raccontava storielle. Diceva che nella sua gioventù i bernardini non erano da meno dei moschettieri. Era un secolo che parlava, il diciottesimo. Raccontava l'usanza, in Champagne e in Borgogna, dei quattro vini: prima della Rivoluzione, quando un grande personaggio, un maresciallo di Francia, un duca o pari, attraversava una città della Borgogna, o della Champagne, i rappresentanti della città andavano ad arringarlo e gli presentavano quattro ciotole d'argento nelle quali erano stati versati quattro vini diversi. Sulla prima ciotola si leggeva: vino di scimmia, sulla seconda: vino di leone, sulla terza: vino di montone, sulla quarta: vino di porco. Queste quattro iscrizioni esprimevano i quattro gradi dell'ubriachezza: la prima ubriacatura, quella che rallegra; la seconda, quella che irrita; la terza, quella che inebetisce; l'ultima, infine, quella che abbrutisce. Questa suora aveva in un armadio, sotto chiave, un oggetto misterioso al quale teneva molto. La regola di Fontevrault non glielo proibiva. Non voleva mostrare quell'oggetto a nessuno. Si chiudeva - la sua regola glielo permetteva - e si nascondeva ogni volta che voleva contemplarlo. Se sentiva camminare nel corridoio, chiudeva l'armadio quanto più in fretta le permettevano le sue vecchie mani. E quando le parlavano di questo fatto taceva, lei che parlava così volentieri. Le più curiose si arrestavano davanti al suo silenzio e le più tenaci alla sua ostinazione. Ciò serviva pure di soggetto ai commenti di quante non avevano nulla da fare e si annoiavano nel convento. Che cosa poteva mai essere quell'oggetto così prezioso e così segreto che era il tesoro della centenaria? Qualche libro santo? qualche rosario unico? qualche reliquia autentica? Si perdevano in congetture. Quando la povera vecchia morì, si corse all'armadio, più presto, forse, che non fosse conveniente, e lo si aprì. Si trovò l'oggetto sotto un triplice panno come una patena benedetta. Era un piatto di Faenza rappresentante degli amorini che fuggivano inseguiti da garzoni di farmacisti armati di enormi clisteri. L'inseguimento abbonda di smorfie e di posture comiche. Uno di quegli incantevoli amorini è già tutto infilzato. Si dibatte, agita le piccole ali e cerca di volare ancora, ma lo speziale ride di un riso satanico. Morale: l'amore vinto dalla colica. Questo piatto, molto curioso del resto, e che forse ha avuto l'onore di dare un'idea a Molière, esisteva ancora nel settembre 1845; era in vendita da un ferrivecchi nel bastione Beaumarchais. Quella buona vecchia non voleva ricevere alcuna visita d'estranei, «perché», diceva, «il parlatorio è troppo triste». X. Origini dell'adorazione perpetua Infatti quel parlatorio quasi sepolcrale, di cui abbiamo cercato di dare un'idea, è un fatto tutto locale che non si riproduce con la stessa severità in altri conventi. Al convento di rue du Temple, per esempio, che però, in verità, apparteneva a un altro ordine, le imposte nere erano sostituite da cortine scure, e il parlatorio stesso era un salone a parquet le cui finestre si incorniciavano con garbo di mussolina bianca e i cui muri si ornavano di quadri di tutte le specie: il ritratto di una benedettina a viso scoperto, mazzi di fiori e perfino una testa di turco. È nel giardino del convento della rue du Temple che si trovava quell'ippocastano che passava per il più bello e il più grande di Francia, e che nel buon popolo del diciottesimo secolo aveva fama di essere il padre di tutti gli ippocastani del regno. L'abbiamo detto, il convento della rue du Temple era occupato da benedettine dell'Adorazione Perpetua, benedettine molto diverse da quelle di Citeaux. Quest'ordine dell'Adorazione Perpetua non è molto antico, e non risale a più di duecento anni. Nel 1649, il Santo Sacramento fu profanato due volte, a pochi giorni di distanza, in due chiese di Parigi, a Saint-Sulpice e a Saint-Jean en Grève, sacrilegio orrendo e raro che commosse tutta la città. Il priore gran vicario di Saint-Germain-des-Près ordinò una processione solenne di tutto il clero dove ufficiò il nunzio papale. Ma l'espiazione non bastò a due degne signore, Madame Courtin, marchesa di Boucs, e la contessa di Châteauvieux. Quest'offesa fatta «all'augustissimo sacramento dell'altare», quantunque passeggera, non si cancellava da quelle due sante anime, e sembrò loro che non potesse essere riparata che da una «adorazione perpetua» in qualche monastero femminile. Tutt'e due, una nel 1652, l'altra nel 1653, donarono somme notevoli alla madre Catherine de Bar, detta del Santo Sacramento, religiosa benedettina, per fondare, a quel pietoso scopo, un monastero dell'ordine di san Benedetto; il primo permesso per questa fondazione fu dato alla madre Catherine de Bar da monsignor de Metz, abate di Saint-Germain, a patto «che nessuna fanciulla potesse esservi ricevuta se non portava trecento franchi di pensione, che fanno seimila franchi di capitale». Dopo l'abate di Saint-Germain, il re accordò le lettere patenti, e tutto, la costituzione dell'abbazia e le lettere reali, fu omologato nel 1654 alla camera dei conti e al parlamento. Tale è l'origine e la consacrazione legale dell'ordine delle benedettine dell'Adorazione Perpetua del Santo Sacramento a Parigi. Il loro primo convento fu costruito «appositamente» in rue Cassette, coi denari delle signore di Boucs e di Châteauvieux. Quest'ordine, come si vede, non si confondeva con le benedettine dette di Citeaux. Questo dipendeva dall'abate di Saint-Germain-des-Près, allo stesso modo che le dame del Sacro Cuore dipendono dal Generale dei gesuiti e le suore di Carità dal Generale dei lazzaristi. Ed era pure diverso dalle bernardine del Petit-Picpus, di cui abbiamo mostrato uno spaccato. Nel 1657, papa Alessandro VII aveva autorizzato, con un breve speciale, le bernardine del Petit-Picpus a praticare l'Adorazione Perpetua come le benedettine del Santo Sacramento. Ma i due ordini non rimasero meno distinti per questo. XI. Fine del Petit-Picpus Già dal principio della Restaurazione, il convento del Petit-Picpus languiva; il che fa parte del declino generale dell'ordine, il quale, dopo il diciottesimo secolo, sparì come tutti gli ordini religiosi. La contemplazione è, come la preghiera, un bisogno dell'umanità; ma, come tutto ciò che la Rivoluzione ha toccato, essa si trasformerà, e, da ostile al progresso sociale, gli diverrà favorevole. La casa del Petit-Picpus si spopolava rapidamente. Nel 1840, il Convento Piccolo era scomparso, poi sparì l'educandato. Non c'eran più né vecchie né giovani; le prime erano morte, le altre se ne erano andate. Volaverunt. La regola dell'Adorazione Perpetua è di un tale rigore che spaventa; le vocazioni indietreggiano, l'ordine non recluta più nessuno. Nel 1845, si faceva ancora qua e là qualche suora conversa; ma suore di coro, nessuna. Quarantanni fa, le suore erano quasi cento; quindici anni fa, non erano più che ventotto. Quante sono oggi?... nel 1847, la priora era giovane, segno evidente che il circolo della scelta si andava restringendo. Non aveva quarant'anni. A misura che il numero diminuisce, la fatica aumenta; il servizio di ognuna diventa più penoso; si vedeva fin da allora avvicinarsi il momento in cui non sarebbero state più di una dozzina di spalle addolorate e curve a portare la pesante regola di san Benedetto. Il fardello è implacabile e resta lo stesso per poche come per molte. Pesa, schiaccia. Così quelle poche muoiono. Al tempo in cui l'autore di questo libro abitava ancora a Parigi, due sono morte. Una aveva venticinque anni; l'altra ventitré. Questa poteva dire come Giulia Alpinula: Hic jaceo. Vixi annos viginti et très11. È a causa di questa decadenza che il convento ha rinunciato all'educazione delle fanciulle. Noi non siamo riusciti a passare davanti a quella casa straordinaria, sconosciuta, oscura, senza entrarvi e senza farvi entrare le menti che ci accompagnano e che ci ascoltano raccontare - a profitto di alcuno, forse - la storia melanconica di Jean Valjean. Noi siamo entrati in questa comunità tutta piena di quelle vecchie pratiche che sembrano così nuove oggi. È il giardino chiuso. Hortus conclusus. Abbiamo parlato di questo luogo singolare minutamente, ma con rispetto, almeno per quanto il rispetto e la descrizione erano conciliabili. Non comprendiamo tutto, ma non insultiamo nulla. Siamo a uguale distanza dall'osanna di Joseph de Maistre, che finisce consacrando il carnefice, e dallo scetticismo di Voltaire che giunge a beffare il crocifisso. Illogicità di Voltaire, sia detto di sfuggita, perché Voltaire avrebbe difeso Gesù come difendeva Calas12: anche per coloro che negano le incarnazioni sovrumane, che cosa rappresenta il crocifisso?... il saggio assassinato. Nel diciannovesimo secolo, l'idea religiosa subisce una crisi. Si disimparano certe cose, e va bene, perché disimparando questo si impara quello. Non c'è vuoto nel cuore umano. Certe demolizioni si fanno, ed è bene, ma a condizione che siano seguite da ricostruzioni. In attesa, studiamo le cose che non esistono più. È necessario conoscerle, non fosse che per evitarle. Le contraffazioni del passato prendono falsi nomi e si chiamano spesso avvenire. Ritornando, il passato è un fantasma capace di falsificare il proprio passaporto. Mettiamoci in grado di sventare l'insidia. Diffidiamo. Il passato ha una faccia, la superstizione, e una maschera, l'ipocrisia. Denunciamo la faccia e strappiamo la maschera. In quanto ai conventi, costituiscono una questione complessa. La civiltà li condanna; la libertà li protegge. 1 Naturalmente Teresa d'Avila, detta anche Teresa di Gesù (1515-1582), la grande mistica spagnola canonizzata nel 1622. 2 Ut è l'antico nome della nota musicale do. 3 Gioco di parole. Agatoclès in francese suona come Agathe aux dès, «Agata dalle chiavi». 4 Dama di compagnia della regina, autrice di un famoso libro di memorie. 5 Gioco di parole: ronds d'eau, «tondi d'acqua», si pronuncia rondò, come rondeau. 6 Occhio di bue. 7 Stéphanie-Félicité Ducrest de Saint Aubin, Madame de Genlis (1746-1830). Scrisse numerosi romanzi popolari, un libro di memorie e, soprattutto una raccolta di fiabe, Les veillées du château (1784). 8 Tre corpi dai meriti diversi pendono dai rami: / Disma e Gesma, e in mezzo la divina potestà; / Grandi cose chiede Disma, mentre Gesma infelice cose meschine, / che la somma potestà conservi noi e i nostri averi. / Di' questi versi perché non rubino le tue cose. 9 A. Dacier (1654-1720) filologa ed erudita, tradusse dal greco Vlliade e l'Odissea. 10 Dopo i cuori le pietre. 11 Qui giaccio. Ho vissuto ventitré anni. 12 J. Calas, un ugonotto ingiustamente accusato di avere ucciso il proprio figlio. Voltaire si adoperò per la sua riabilitazione. LIBRO SETTIMO Parentesi I. Il convento, idea astratta Questo libro è un dramma, primo personaggio del quale è l'infinito. Il secondo è l'uomo. Così, siccome abbiamo trovato un convento lungo la strada, abbiamo dovuto entrarvi. Perché? Perché il convento, che è proprio dell'Oriente come dell'Occidente, dell'antichità come dei tempi moderni, del paganesimo, del buddismo, dell'islamismo come del cristianesimo, è un apparecchio ottico applicato dall'uomo all'infinito. Non è questo il luogo di sviluppare oltre misura certe idee; tuttavia, pur mantenendo le nostre riserve, le nostre restrizioni e le nostre indignazioni, dobbiamo dirlo, tutte le volte che incontriamo nell'uomo l'infinito, bene o mal compreso, ci sentiamo presi da rispetto. C'è nella sinagoga, nella moschea, nella pagoda, nel wigwam, un lato odioso che esecriamo, e un lato sublime che adoriamo. Che contemplazione per la mente, e che meditazione profonda! Dio, riflesso dalla materia sull'uomo. II. Il convento, fatto storico Dal punto di vista della storia, della ragione e della verità, il monachesismo è condannato. I monasteri sono ostacoli alla circolazione, edifici che ingombrano, centri di pigrizia dove occorrerebbero centri di lavoro. Le comunità monastiche stanno alla grande comunità sociale come il vischio alla quercia, come la verruca al corpo umano. La loro prosperità e il loro benessere sono l'impoverimento del paese. Il regime monastico, buono al principio della civiltà, utile per ridurre la brutalità tramite la spiritualità, è dannoso alla virilità dei popoli. Inoltre, quando si sfalda ed entra in una fase di decadenza, poiché continua a servire da esempio, diventa dannoso per tutte le ragioni che lo facevano salutare nel suo periodo di purezza. La clausura ha fatto il suo tempo. I chiostri, utili alla prima educazione della civiltà moderna, sono molesti per il suo progredire e sono dannosi al suo sviluppo. Come istituzione e come metodo di formazione per l'uomo, i monasteri, buoni nel decimo secolo, discutibili nel quindicesimo, sono detestabili nel diciannovesimo. La lebbra monacale ha quasi roso fino allo scheletro due nazioni superbe, l'Italia e la Spagna, una luce, l'altra splendore dell'Europa per secoli, e al giorno d'oggi, questi due illustri popoli cominciano a guarire soltanto grazie alla sana e vigorosa igiene del 1789. Il convento come appare ancora al principio di questo secolo in Italia, in Austria e in Spagna, è una delle più cupe concezioni del Medioevo. Il chiostro, è il punto d'intersezione dei terrori. Il chiostro cattolico propriamente detto è tutto pieno della tetra irradiazione della morte. Il convento spagnolo è funebre. Lì si innalzano, nell'oscurità, sotto le volte piene di nebbia, sotto le cupole vaghe di tenebre, massicci altari babelici, alti come cattedrali; lì pendono dalle catene, nelle tenebre, immensi crocifissi bianchi; lì si mostrano nudi sull'ebano grandi Cristi di avorio, sanguinanti, orribili e magnifici, i gomiti mostranti le ossa, le rotule mostranti i legamenti, le piaghe mostranti le carni, coronati di spine d'argento, inchiodati con chiodi d'oro, con gocce di sangue di rubini sulla fronte e lacrime di diamanti negli occhi. I diamanti e i rubini sembrano bagnati, e fanno piangere, nell'ombra, esseri velati che hanno i fianchi flagellati dal cilicio e dallo staffile dalle punte di ferro, le ginocchia scorticate dalla preghiera, donne che si credono spose, spettri che si credono serafini. Queste donne pensano? no. Vogliono? no. Amano? no. Vivono? no. I loro nervi sono divenuti ossa; le loro ossa sono divenute pietra. Il loro velo è tessuto di tenebra. Il loro respiro sotto il velo somiglia a non so quale tragico rantolo della morte. La badessa, una larva, le santifica e le terrorizza. L'immacolato lì, è selvaggio. Questi sono i vecchi monasteri di Spagna. Rifugio della devozione terribile, antri di vergini, luoghi feroci. La Spagna cattolica è più romana di Roma. Il convento spagnolo era il convento cattolico per eccellenza. Ci si sentiva l'Oriente. L'arcivescovo, Kislaraga1 del cielo, serrava e spiava questo serraglio di anime riservato a Dio. La monaca era l'odalisca, il prete era l'eunuco. Le ferventi erano scelte in sogno e possedevano Cristo. Di notte, il bel giovane scendeva, nudo, dalla croce, e diveniva l'estasi della cella. Alte mura separavano da ogni distrazione vivente la sultana mistica che aveva per sultano il crocifisso. Uno sguardo al di fuori era un'infedeltà. L'in pace rimpiazzava il sacco di cuoio. Ciò che in Oriente gettavano al mare, in Occidente lo davano alla terra. Da entrambe le parti, donne si torcevano le braccia: l'onda alle prime, la fossa alle altre; là le annegate, qua le sepolte. Parallelo pericoloso. Oggi i sostenitori del passato, non potendo negare queste cose, fanno mostra di sorridere. Hanno messo di moda una maniera comoda e strana di sopprimere le rivelazioni della storia, di infirmare i commenti della filosofia, e di eludere tutti i fatti scomodi e tutte le questioni cupe. Materia da declamazione, dicono gli abili. Declamazione, ripetono i gonzi. Jean-Jacques2, declamatore; Diderot, declamatore. Voltaire su Calas, Labarre e Sirven3, un declamatore. Non so chi abbia trovato ultimamente che Tacito era un declamatore, che Nerone era una vittima, e che decisamente bisognava commuoversi «per quel povero Oloferne». Eppure i fatti sono difficili da smentire, sono incontrovertibili. L'autore di questo libro ha veduto con i suoi occhi, a otto leghe da Bruxelles, un po' di Medioevo che tutti possono avere sotto mano; alla abbazia di Willers, il buco dei trabocchetti in mezzo al prato che fu la corte del chiostro e, in riva al Dyle, quattro carceri di pietra, metà sotto terra metà sotto l'acqua. Erano gli in pace. Ciascuna di queste carceri ha un avanzo di porta di ferro, una latrina e un abbaino con inferriata, che, fuori, è a due piedi sopra il fiume, e, dentro, a sei sotto il suolo. Quattro piedi di fiume colano esteriormente lungo il muro. Il suolo è sempre bagnato. L'abitante dell'in pace aveva per letto quella terra bagnata. In un carcere c'è un avanzo di gogna inchiodata al muro; in un altro, si vede una specie di scatola quadrata fatta di quattro lastre di granito, troppo corta perché ci si possa stendere qualcuno, troppo bassa perché ci si drizzi. Si metteva là dentro un essere umano con un coperchio di pietra sopra. È così. Lo si vede. Lo si tocca. Questi in pace, queste carceri, questi gangheri di ferro, queste gogne, quell'alto abbaino al livello del fiume, quella scatola di pietra chiusa da un coperchio di granito come una tomba, con la differenza che là il morto era un essere vivente, quel suolo fangoso, quel buco di latrina, quei muri che gocciolano, che declamatori! III. A quale condizione possiamo rispettare il passato Il monachesimo, così come esisteva in Spagna e come esiste nel Tibet, è per la civiltà una specie di tisi. Tronca la vita. Spopola le nazioni. Clausura, castrazione. È stato un flagello in Europa. Aggiungete a ciò la violenza fatta così spesso alla coscienza. Le vocazioni forzate, il feudalesimo che si appoggia al chiostro, la primogenitura che getta nel monachesimo il soverchio della famiglia, le infamie di cui abbiamo parlato, gli in pace, le bocche chiuse, i cervelli murati, tante intelligenze sfortunate messe in carcere con voti eterni, la vestizione dell'abito, sepoltura d'anime vive. Aggiungete i supplizi individuali alle degradazioni nazionali e, chiunque voi siate, vi sentirete trasalire davanti alla cocolla e al velo, questi due sudari di umana invenzione. Eppure, per certi aspetti e in certi luoghi, a dispetto della filosofia, a di-spetto del progresso, lo spirito claustrale persiste in pieno diciannovesimo secolo, e una bizzarra recrudescenza ascetica meraviglia in questo momento il mondo civile. La testardaggine delle vecchie istituzioni a perpetuarsi somiglia all'ostinazione di un profumo rancido che reclamasse la nostra capigliatura, alla pretesa del pesce marcio di essere mangiato, alla persecuzione di un vestito da fanciullo che volesse vestire l'uomo, alla tenerezza dei cadaveri che ritornassero ad abbracciare i vivi. «Ingrati!», dice l'abito. «Vi ho protetti nei tempi cattivi. Perché ora non mi volete?» «Vengo dall'alto mare», dice il pesce. «Sono stato una rosa», dice il profumo. «Vi ho amato», dice il cadavere. «Vi ho civilizzati», dice il convento. A ciò una sola risposta; un tempo. Sognare di prolungare all'infinito cose defunte e governare gli uomini per imbalsamazione, ristabilire i dogmi in cattivo stato, tornare a indorare le arche, rafforzare i chiostri, ribenedire le reliquie, mobiliare di nuovo le superstizioni, rialimentare i fanatismi, dare un nuovo manico agli aspersori e alle sciabole, ricostruire il monachesimo e il militarismo, credere alla salute della società moltiplicando i parassiti, imporre il passato al presente, sembra strano. Eppure vi sono teorici anche per queste teorie. Questi teorici, gente di spirito del resto, procedono ben semplicemente; applicano sul passato un intonaco che chiamano ordine sociale, diritto divino, morale, famiglia, rispetto degli avi, autorità antica, tradizione santa, legittimità, religione; e vanno gridando: «Vedete! Ecco! Prendete questo, brava gente». Tale logica era conosciuta dagli antichi. Gli aruspici la praticavano. Davano una mano di gesso a una giovenca nera, e dicevano: «È bianca. Bos Cretatus». Quanto a noi rispettiamo qualcosa e risparmiamo tutto il passato, purché accetti di essere morto. Se vuol essere vivo, l'attacchiamo e cerchiamo di ucciderlo. Superstizioni, bigottismo, bacchettonismi, pregiudizi, queste larve, quan-tunque non siano che larve, si aggrappano alla vita; hanno denti e unghie nel loro fumo, bisogna spegnerle corpo a corpo, far loro guerra, e fargliela senza tregua, perché è una fatalità dell'uomo essere condannato all'eterno combattimento con i fantasmi. È difficile prendere l'ombra per la gola e atterrarla. Un convento, in Francia, in piena metà del secolo decimonono, è un colle-gio di gufi che oscura il giorno. Un chiostro, in flagrante delitto d'ascetismo nel bel mezzo della città del 1789, del 1830 e del 1848, Roma che sboccia dentro Parigi, è un anacronismo. In tempi normali, per dissolvere un anacronismo e farlo svanire, basta fargli compilare il millesimo. Ma noi non siamo in tempi normali. Combattiamo. Combattiamo, ma distinguiamo. È proprio della verità non essere mai ec-cessiva. Che bisogno ha di esagerare? Ci sono cose che bisogna distruggere e cose che bisogna semplicemente rischiarare e rivedere. L'esame benevolo e grave, che forza! Non portiamo la fiamma là dove basta il lume. Dunque, giunti al secolo decimonono, noi, in linea generale, e presso tutti i popoli, in Asia come in Europa, in India come in Turchia, siamo contrari alla clausura ascetica. Chi dice convento dice palude. La loro putredine è evidente, il loro stagnamento è malsano, la loro fermentazione dà la febbre ai popoli e li intristisce; il loro aumento diventa piaga d'Egitto. Noi non possiamo pensare senza spavento a quei paesi in cui i fachiri, i bonzi, gli impostori, i santoni, i Calogeri e i dervisci pullulano fino al formicolio verminoso. Detto ciò, la questione religiosa sussiste. Tale questione ha certi lati misteriosi, quasi terribili; ci sia dunque permesso di considerarla attentamente. IV. Il convento e i princìpi Alcuni uomini si riuniscono e abitano in comune. In virtù di quale diritto? In virtù del diritto d'associazione. Si chiudono in casa loro. In virtù di quale diritto? In virtù del diritto di andare e di venire, che implica anche il diritto di rimanere in casa. Là, nella loro casa, cosa fanno? Parlano sottovoce; tengono gli occhi bassi; lavorano. Rinunciano al mondo, alle città, alle sensualità, ai piaceri, alle vanità, alle ambizioni, agli interessi. Sono vestiti di lana ruvida o di rozza tela. Nessuno fra loro possiede qualcosa di veramente suo. Entrando là dentro il ricco si è fatto povero. Ciò che ha, lo regala a tutti. Colui che era ciò che si dice nobile, gentiluomo e signore è uguale a colui che era contadino. La cella è identica per tutti. Tutti subiscono la stessa tonsura, portano la stessa cocolla, mangiano lo stesso pane nero, dormono sulla stessa paglia, muoiono sulla stessa cenere. Lo stesso sacco sulla schiena, la stessa corda intorno alle reni. Se è regola andare a piedi nudi, vanno tutti a piedi nudi. Vi può essere un principe tra loro, quel principe non è che un'ombra come gli altri. Non vi sono più titoli. Anche il nome di famiglia è scomparso. Non portano che un nome. Tutti sono sottomessi all'uguaglianza dei nomi di battesimo. Hanno sciolta la famiglia carnale e costituita nella loro comunità la famiglia spirituale. Non hanno più altri parenti che tutti gli uomini. Soccorrono i poveri, curano i malati, eleggono coloro ai quali obbediscono, si chiamano l'un l'altro: fratello mio. Voi m'interrompete, ed esclamate: «Ma questo è l'ideale dei conventi!». Basta che sia il convento possibile, perché io ne debba tener conto. Da ciò deriva che, nel libro precedente, ho parlato di un convento con accento rispettoso. Il Medioevo scartato, scartata l'Asia, messa da parte la questione storica e politica, dal punto di vista strettamente filosofico, fuori dalle necessità della politica militante, a condizione che il monastero sia assolutamente volontario e non racchiuda che dei volontari, considererò sempre la comunità claustrale con una certa gravità attenta, e, sotto qualche punto di vista, deferente. Dove esiste la comunità, c'è il comune; là dove c'è il comune, c'è il diritto. Il monastero è il prodotto della formula: Eguaglianza, Fratellanza. Ah, com'è grande la libertà!... e che trasfigurazione splendida! basta la libertà per trasformare il monastero in repubblica. Continuiamo. Ma quegli uomini o quelle donne, che sono dietro quei quattro muri, si vestono di bigello, sono uguali, si chiamano fratelli, è vero; ma fanno ancora un'altra cosa? Sì. Che cosa? Contemplano l'ombra, si mettono in ginocchio, e giungono le mani. Che significa? V. La preghiera Pregano. Chi? Dio. Pregare Dio: cosa significa questa frase? C'è un infinito fuori di noi? Questo infinito è uno, costante, permanente; necessariamente sostanziale, poiché è infinito e se la materia gli mancasse, sarebbe limitato; necessariamente intelligente, poiché, se gli mancasse l'intelligenza, avrebbe un termine?... Questo infinito sveglia in noi l'idea d'essenza, mentre non possiamo attribuire a noi stessi che l'idea di esistenza. In altri termini, non è l'assoluto di cui noi siamo il relativo? Contemporaneamente a un infinito fuori di noi, non c'è un infinito in noi? Questi due infiniti - che plurale spaventoso! - non si sovrastano? Il secondo infinito non è, per così dire, soggiacente al primo?... non è lo specchio, il riflesso, l'eco, l'abisso concentrico di un altro abisso? Questo secondo infinito è pure intelligente? Pensa? ama? vuole? Se i due infiniti sono intelligenti, hanno entrambi un principio volente, e c'è un io nell'infinito in alto come c'è un io nell'infinito in basso. L'io di questo infinito è l'anima; l'io di quell'infinito è Dio. Riunire, col pensiero, l'infinito di quaggiù con l'infinito di lassù, si chiama preghiera. Non togliamo nulla allo spirito umano; sopprimere è male. Bisogna rifor-mare e trasformare. Certe facoltà dell'uomo sono dirette verso l'Ignoto: il pensiero, la meditazione, la preghiera. L'Ignoto è un oceano. Che cos'è la coscienza? La bussola dell'Ignoto. Pensiero, meditazione, preghiera, eccone i grandi riflessi misteriosi. Rispettiamoli. Dove vanno queste maestose irradiazioni dell'anima?... nell'ombra; cioè alla luce. La grandezza della democrazia è questa: non negare nulla, e nulla rinnega-re dell'umanità. Vicino al diritto dell'Uomo, almeno a fianco, vi è il diritto dell'Anima. Schiacciare il fanatismo e venerare l'Infinito, ecco la legge. Non limitiamoci a prosternarci sotto l'albero della Creazione e a contemplare i suoi immensi rami pieni di astri. Abbiamo un dovere: lavorare per l'anima umana, difendere il mistero contro il miracolo, adorare l'incomprensibile e rigettare l'assurdo, non ammettere, per inesplicabile, che il necessario, risanare la fede, togliere le superstizioni dalla religione: riporre Dio nella sua luce. VI. Bontà assoluta della preghiera Quanto al modo di pregare, tutti sono buoni, purché sinceri. Chiudete il libro delle preghiere e volgetevi all'infinito. C'è una filosofia che nega l'infinito. C'è anche una filosofia, classificata patologicamente, che nega il sole; questa filosofia si chiama cecità. Erigere un senso che ci manca a fonte di verità, è da cieco sfacciato. Il curioso poi, è l'aria altezzosa, superiore e compassionevole che prende, di fronte alla filosofia che vede Dio, questa filosofia a tentoni. Pare di udire una talpa esclamare: «Mi fanno pietà col loro sole!». Vi sono, lo sappiamo, atei illustri e potenti. Costoro, in fondo, ricondotti al vero dalla loro potenza, non sono ben sicuri di essere atei; non è per loro, che questione di definizione, e, in tutti i casi, se essi non credono in Dio, essendo menti elette, sono la prova di Dio. Salutiamo in essi i filosofi, pur qualificando inesorabilmente la loro filosofia. Proseguiamo. Ammirevole è la facilità di appagarci di parole. Una scuola metafisica del Nord, un po' impregnata di nebbia, ha creduto di fare una rivoluzione nell'intendimento umano rimpiazzando la parola Forza con la parola Volontà. Dice: la pianta vuole; invece di: la pianta cresce; sarebbe costruttivo, infatti, aggiungendo: l'universo vuole. Perché?... Perché si verrebbe a questo: la pianta vuole, dunque ha un io; l'universo vuole, dunque ha un Dio. Quanto a noi che, al contrario di questa scuola, non neghiamo nulla a priori, crediamo più difficile ammettere una volontà nella pianta - come questa scuola ammette - che una volontà nell'universo, che essa nega. Negare la volontà dell'infinito, cioè negare Dio, non si può se non a condi-zione di negare l'infinito. E lo abbiamo dimostrato. La negazione dell'infinito porta dritto al nichilismo. Tutto diventa «una concezione dello spirito». Con il nichilismo non è possibile discutere. Perché il nichilismo logico dubita che esista il suo interlocutore, e non è sicuro di esistere nemmen lui stesso. Dal suo punto di vista, è possibile che anche lui non sia che una «concezione del proprio spirito». Soltanto, non si accorge che tutto ciò che ha negato lo ammette in blocco, pronunciando questa parola: Spirito. Insomma, nessuna via è aperta al pensiero da una filosofia che fa terminare tutto con il monosillabo No. Al No, non c'è che una risposta: Sì. Il nichilismo è senza valore. Non esiste il nulla. Zero non esiste. Tutto è qualcosa. Nulla è nulla. L'uomo vive di affermazioni più ancora che di pane. Vedere e mostrare, anche questo non basta. La filosofia deve essere energia: deve avere per sforzo e per effetto di migliorare l'uomo. Socrate deve entrare in Adamo e produrre Marco Aurelio; in altri termini, far uscire dall'uomo della felicità l'uomo della sapienza. Cambiare l'Eden in Liceo. La scienza deve essere un cordiale. Godere, che triste scopo e che ambizione ingenua! Il bruto gode. Pensare, ecco il trionfo vero dell'anima. Porgere il pensiero alla sete degli uomini, dare a tutti in elisir la nozione di Dio, affratellare in essi la coscienza e la scienza, renderli giusti con questo confronto misterioso, ecco la missione della vera filosofia. La morale è uno sviluppo di verità. Contemplare conduce ad agire. L'assoluto deve essere pratico. Bisogna che l'ideale sia respirabile, potabile e mangiabile dallo spirito umano. E l'ideale che ha il diritto di dire: «Prendete, questa è la mia carne, questo è il mio sangue». La sapienza è una comunione sacra. È a questa condizione che cessa di essere uno sterile amore della scienza, per divenire il modo uno e sovrano della solidarietà umana, e che la filosofia è promossa a religione. La filosofia non dev'essere un'impalcatura costruita sul mistero per guardarlo comodamente, senz'altro risultato che di soddisfare la curiosità. Quanto a noi, rimandando lo sviluppo del nostro pensiero ad altra occasione, ci limitiamo a dire che non comprendiamo né l'uomo come punto di partenza, né il progresso come fine, senza queste due forze che ne sono i due motori: credere e amare. Il progresso è lo scopo, l'Ideale è il tipo. Che cos'è l'Ideale?... Dio. Ideale, assoluto, perfezione, infinito: parole diverse con uno stesso significato. VII. Precauzioni da prendersi nel biasimo La storia e la filosofia hanno doveri sacri che, nello stesso tempo, sono doveri semplici: combattere Caifa vescovo, Dracone giudice, Trimalcione legislatore, Tiberio imperatore; è giusto, diretto, limpido e non offre nessun punto oscuro. Ma il diritto di vivere in disparte, anche con i suoi inconvenienti e i suoi abusi, vuol essere constatato e tenuto in conto. Il cenobitismo è un problema umano. Quando si parla di conventi, di que-sti luoghi di errore ma d'innocenza, di smarrimento, ma di buona volontà, di ignoranza ma di devozione, di supplizio ma di martirio, bisogna sempre dire sì e no. Un convento, è una contraddizione. Per scopo, la salvezza; per mezzo il sacrificio. Il convento è l'egoismo supremo che ha per risultato la suprema abnegazione. Abdicare per regnare, sembra sia la divisa del monachesimo. Nel chiostro, si soffre per godere. Si fa una tratta sulla morte. Si sconta in notte terrestre la luce celeste. Nel chiostro, l'inferno è accettato in anticipo sul paradiso. La presa del velo e della cocolla è un suicidio ripagato con l'eternità. Non ci sembra che su tale argomento sia permesso scherzare. Tutto vi è serio, il bene come il male. L'uomo giusto corruga la fronte, ma non sorride mai di un sorriso cattivo. Comprendiamo la collera, non la malignità. VIII. Fede, legge Poche parole ancora. Noi biasimiamo la chiesa quand'è satura d'intrigo, disprezziamo lo spiri-tuale quando viene dopo il temporale; ma onoriamo ovunque il pensatore. Salutiamo chi s'inginocchia. Una fede: ecco ciò che necessita all'uomo. Sventura a chi non crede in nulla! Non s'è inoperosi quando s'è assorti. C'è il lavoro visibile e il lavoro invisibile. Contemplare è lavorare; pensare è agire. Le braccia conserte lavorano, le mani giunte fanno. Lo sguardo al cielo è un'opera. Talete rimase immobile quattro anni. Fondò la filosofia. Per noi, i cenobiti non sono oziosi, i solitari non sono poltroni. Senza infirmare nulla di ciò che abbiamo detto, crediamo che un perpetuo ricordo della tomba convenga ai vivi. Su questo punto il prete e il filosofo sono d'accordo: Bisogna morire. L'abate della Trappa risponde a Orazio. Mescolare alla vita una certa presenza del sepolcro, è la legge del saggio; ed è la legge dell'asceta. Sotto questo rapporto l'asceta e il saggio convergono. C'è la crescita materiale; la vogliamo. C'è la grandezza morale; ci teniamo. Le menti irriflessive e superficiali dicono: «A che scopo queste figure immobili accanto al mistero? A che servono?... Che cosa fanno?». Ahimè!... di fronte all'oscurità che ci circonda e che ci aspetta, non sapendo che cosa la dispersione immensa farà di noi, rispondiamo: «Non c'è, forse, opera più sublime di quella che fanno quelle anime». E aggiungiamo: «Forse non c'è lavoro più utile». Ci vogliono quelli che pregano sempre per coloro che non pregano mai. Per noi, tutta la questione sta nella quantità di pensiero che si unisce alla preghiera. Leibniz che prega è grande; Voltaire che adora, è bello. Deo erexit Voltaire4. Noi siamo per la religione, contro le religioni. Siamo di quelli che credono alla miseria delle orazioni e al sublime della preghiera. Del resto, nel momento che attraversiamo, momento che fortunatamente non lascerà nel secolo decimonono la sua impronta, in quest'ora in cui tanti uomini hanno la fronte bassa e l'anima poco alta, fra tanti viventi che hanno per morale il godimento, e si occupano delle cose brevi e deformi della materia, chiunque si esilia ci pare venerabile. Il monastero è una rinuncia. Il sacrificio che conduce all'errore è sempre un sacrificio. Prendere per dovere un errore severo, ha qualcosa di grande. Preso a sé, idealmente, e per girare attorno alla verità fino all'esame imparziale di tutti gli aspetti, il monastero, il convento femminile specialmente, perché nella nostra società è la donna che soffre di più e in questo esilio del chiostro c'è della protesta, il convento femminile ha incontestabilmente una certa maestà. L'esistenza claustrale così austera e così cupa, di cui abbiamo dato qualche saggio, non è la vita, perché non è la libertà; non è la tomba, perché non è l'assoluto; è il luogo strano da cui si scorge, come in cima a un alto monte, da una parte l'abisso in cui siamo, dall'altra l'abisso in cui saremo; è una frontiera stretta e nebulosa che separa due mondi, rischiarata e oscurata da entrambi contemporaneamente, in cui il raggio debole della vita si mescola al raggio vago della morte; è la penombra della tomba. Quanto a noi, che non crediamo in ciò che quelle donne credono, ma che come loro viviamo nella fede, noi non abbiamo mai potuto considerare senza una specie di terrore sacro e tenero, senza una specie di pietà e d'invidia, queste creature devote, tremanti e fiduciose, queste anime umili e auguste che osano vivere proprio sulla riva del mistero aspettando, tra il mondo che è chiuso e il cielo che non è aperto, rivolte verso la luce che non si vede, avendo soltanto la felicità di pensare che esse sanno dov'è, aspirando all'abisso e all'ignoto, con lo sguardo fisso nell'oscurità immobile, inginocchiate, sperdute, stupefatte, rabbrividendo, quasi sollevate, in certe ore, dal soffio profondo dell'eternità. 1 Il Kislaraga era il comandante degli eunuchi nei serragli orientali. 2 Rousseau. 3 Oltre che per Calas (di cui si è già detto), Voltaire si batté anche per la riabilitazione del cavaliere di Labarre, decapitato per aver bestemmiato durante il passaggio di una processione, e difese Sirven, un protestante condannato a morte, facendolo liberare. 4 Voltaire ha eretto un monumento a Dio. LIBRO OTTAVO I cimiteri prendono ciò che si dà loro I. Come si può entrare in un convento In questa casa Jean Valjean era, come aveva detto Fauchelevent, «caduto dal cielo». Aveva scavalcato il muro che faceva angolo con la rue Polonceau. Quell'inno d'angeli da lui udito nel mezzo della notte, era un mattutino cantato dalle suore; la sala da lui scorta nell'oscurità era la cappella; quel fantasma che aveva veduto disteso a terra era la monaca che faceva l'ammenda; il sonaglio il cui rumore l'aveva così sorpreso, era quello del giardiniere, attaccato al ginocchio di papà Fauchelevent. Messa a letto Cosette, Jean Valjean e Fauchelevent avevano, come s'è visto, cenato con un bicchiere di vino e un pezzo di formaggio davanti a un buon fuoco fiammeggiante; poi, essendo occupato da Cosette l'unico letto, si erano gettati su di un mucchio di paglia. Prima di chiudere gli occhi, Jean Valjean aveva detto: «Bisogna che resti qui, ormai». Questa frase aveva galoppato tutta la notte nella testa di Fauchelevent. A dire la verità, nessuno dei due aveva dormito. Jean Valjean, sentendosi scoperto, con Javert sulle sue tracce, comprendeva che lui e Cosette erano perduti se rientravano a Parigi. Poiché la nuova bufera l'aveva spinto in quel chiostro, Jean Valjean non aveva più che un pensiero: rimanervi. Per uno sventurato nella sua posizione, quel convento era il luogo più pericoloso e più sicuro nello stesso tempo; il più pericoloso perché non potendovi entrare alcun uomo, se lo scoprivano era in delitto flagrante, e non avrebbe fatto che un passo dal convento alla prigione; il più sicuro, perché se riusciva a farsi accettare e ad abitare là dentro, chi sarebbe venuto a cercarlo? Abitare in un luogo impossibile significava salvarsi. Dal canto suo, Fauchelevent si lambiccava il cervello. Cominciava col dichiarare a se stesso che non ci comprendeva nulla. Come mai Madeleine era potuto penetrare là, con le alte mura che c'erano? Le mura di un chiostro non si scavalcano. Come si trovava in quel luogo con quella bambina? Non si dà la scalata a un muro a picco con una bimba fra le braccia. Chi era quella bambina? Da dove venivano? Da quando si trovava là dentro, Fauchelevent non aveva più inteso parlare di Montreuil-sur-mer, e non sapeva nulla di quanto era avvenuto. Papà Madeleine aveva quell'aspetto che scoraggia le domande; e, del resto, Fauchelevent si diceva: «Non si rivolgono domande a un santo». Per lui, Madeleine aveva conservato tutto il suo prestigio. Soltanto, da alcune parole sfuggite a Jean Valjean, il giardiniere credette di poter concludere che Madeleine molto probabilmente era fallito perché i tempi erano difficili, e che era perseguitato dai creditori; o forse era compromesso in qualche affare politico e doveva nascondersi; il che non spiacque affatto a Fauchelevent, il quale, come molti dei nostri contadini del Nord, era un vecchio bonapartista. Nascondendosi, Madeleine aveva scelto il convento come asilo, ed era naturale che vi volesse rimanere. Ma l'inesplicabile, su cui Fauchelevent tornava sempre e si rompeva la testa, era che Madeleine fosse là con quella piccina. Fauchelevent li vedeva, li toccava, parlava con loro, eppure gli pareva impossibile. L'incomprensibile era entrato nella casuccia di Fauchelevent. Fauchelevent errava a caso nelle supposizioni, e non vedeva più nulla di chiaro eccetto questo: «Madeleine mi ha salvato la vita». Questa sola certezza gli bastava e lo decise. Si disse: «Tocca a me». E nella sua coscienza soggiunse: «Madeleine non è stato tanto a pensarci su quando s'è trattato di mettersi sotto il carro per salvarmi». E decise che avrebbe salvato Madeleine. Nonostante questo, si rivolse diverse domande e si diede diverse risposte: «Dopo ciò che ha fatto per me, se fosse un ladro lo salverei?». «Lo stesso.» «Se fosse un assassino lo salverei?» «Lo stesso.» «Poiché è un santo lo salverò?» «Lo stesso.» Ma farlo rimanere nel convento, che problema! Davanti a questo tentativo quasi chimerico, Fauchelevent non indietreggiò affatto; quel povero contadino della Piccardia, senz'altra scala che la devozione, la buona volontà e un po' di quella vecchia furberia campagnola messa stavolta al servizio di un'intenzione generosa, prese a scalare le impossibilità del chiostro e le brusche erte della regola di san Benedetto. Papà Fauchelevent era stato egoista tutta la vita, per cui alla fine dei suoi giorni, zoppo, infermo, senza più nessun interesse al mondo, trovò dolce essere riconoscente, e vedendo che poteva compiere una buona azione, vi si gettò con slancio, come un uomo che, nel momento di morire, si trovasse sottomano un bicchiere di vino mai gustato e lo bevesse avidamente. Si può aggiungere che l'aria che da qualche anno respirava nel convento, aveva distrutto in lui ogni residuo della vecchia personalità, e aveva finito col rendergli necessaria una buona azione qualunque. Prese quindi una risoluzione: dedicarsi a Madeleine. L'abbiamo qualificato povera contadino della Piccardia. La qualifica è giusta, ma incompleta. Al punto in cui siamo in questa storia, un po' di fisiologia di papà Fauchelevent diventa utile. Era contadino, ma era stato tabelliere, il che aggiungeva il raggiro alla naturale furberia, e penetrazione alla sua ingenuità. Essendogli andati male gli affari, da tabelliere era disceso a carrettiere. Ma, a dispetto delle bestemmie e dei colpi di frusta necessari, a quel che pare, ai cavalli, era rimasto tabelliere. Aveva un po' d'ingegno naturale; non diceva spropositi; parlava con proprietà, cosa rara al villaggio, e gli altri contadini dicevano di lui: Parla come un avvocato. Fauchelevent era di quella specie che il vocabolario impertinente e leggero del secolo scorso qualificava: mezzo borghese, mezzo villano; e che le metafore del castello sulla capanna, notavano nel casellario della plebe: un po' tanghero, un po' cittadino; pepe e sale. Fauchelevent, quantunque molto provato e logorato dalla fortuna, specie di povera vecchia anima mostrante la corda, era uomo di primo impeto, e molto spontaneo; qualità preziosa che impedisce di essere cattivi. I suoi difetti, i suoi vizi, perché ne aveva avuti, erano superficiali; insomma, la sua fisionomia era di quelle che piacciono all'osservatore. Quella vecchia faccia non aveva sulla fronte nessuna di quelle brutte rughe che significano cattiveria o stupidità. Allo spuntar del giorno, dopo avere pensato e ripensato, papà Fauchelevent aprì gli occhi e vide Madeleine che, seduto su un mucchio di paglia, guardava Cosette addormentata. Si drizzò a sedere e disse: «Ora che siete qui, come farete per restarci?». La parola riassumeva la situazione, e riscosse Jean Valjean dai suoi pensieri. I due uomini si consigliarono. «Prima di tutto», disse Fauchelevent, «guardatevi bene dal mettere un piede fuori di qui, né voi, né la piccina. Un passo nel giardino e siamo perduti.» «È giusto.» «Signor Madeleine», riprese Fauchelevent, «siete giunto in un buonissimo momento, proprio, voglio dire cattivo... Una di quelle donne è malata gravemente. Il che farà sì che non guarderanno molto da questa parte. Pare che muoia. Dicono le preghiere delle quarant'ore. Tutta la comunità è sottosopra. La cosa le tiene occupate. Quella che sta per andarsene è una santa. Insomma, siamo tutti santi qui; la differenza tra loro e me, sta in questo: loro dicono: la nostra cella; io dico: la mia baracca. Ci sarà l'orazione degli agonizzanti, poi quella dei morti. Per oggi, staremo tranquilli, qui; ma non rispondo di domani.» «Eppure», rispose Jean Valjean, «questa baracca è in una rientranza del muro, è nascosta da una specie di rovina, ci sono alberi, non la si vede dal convento.» «E aggiungo che le suore non si avvicinano mai qui.» «E dunque?» Il punto interrogativo che accentuava questo «e dunque» significava: Mi pare che qui si possa rimanere nascosti benissimo. A questo interrogativo Fauchelevent rispose: «Ci sono le piccine.» «Quali?» Mentre Fauchelevent apriva la bocca per spiegare le sue parole, una campana suonò un tocco. «La suora è morta», disse. «Ecco il rintocco funebre.» E fece segno a Jean Valjean di ascoltare. La campana suonò un secondo colpo. «È il rintocco per la morta, signor Madeleine. La campana continua così, di minuto in minuto, per ventiquattr'ore, fino a quando il corpo esce dalla chiesa... Vedete, giocano qui. Durante la ricreazione basta che una palla ruzzoli perché vengano qui, nonostante la proibizione a cercare e a curiosare... Sono diavoli, quei cherubini là.» «Chi?», chiese Jean Valjean. «Le piccine. Sareste presto scoperto. Griderebbero: guarda! un uomo! Ma oggi non c'è pericolo. Non ci sarà ricreazione. La giornata sarà tutta occupata dalle preghiere. Sentite la campana. Come vi dicevo, ogni minuto un tocco.» «Comprendo, papà Fauchelevent; ci sono delle educande.» E Jean Valjean pensò tra sé: «Ecco trovato il modo di educare Cosette». Fauchelevent esclamò: «Perdinci!... se ci sono educande!... E come strillerebbero!... E chi si salverebbe?... Qui, essere uomo è come avere la peste. Vedete bene che mi attaccano un sonaglio alla gamba come a una bestia feroce». Jean Valjean pensava sempre più profondamente. «Questo convento ci salverebbe», mormorò. Poi alzò la voce: «Sì, il difficile è rimanere». «No», disse Fauchelevent, «il difficile è uscire.» Jean Valjean sentì il sangue rifluirgli al cuore. «Uscire!» «Sì, signor Madeleine, per rientrare è necessario che usciate.» E dopo aver lasciato passare un rintocco, Fauchelevent proseguì: «Non vi si può trovar qui così. Da dove venite? Per me, siete caduto dal cielo, perché io vi conosco; ma per le monache, bisogna entrare dalla porta». A un tratto, si sentì il suono abbastanza complicato di un'altra campana. «Ah!...», disse Fauchelevent, «suonano per le madri vocali. Vanno al capitolo. Si tiene sempre capitolo quando una priora muore. È morta allo spuntare del giorno. Di solito si muore appena il giorno spunta... Ma, non potreste uscire dalla parte per cui siete entrato? Vediamo, non è per farvi una domanda, ma da che parte siete entrato?» Jean Valjean divenne pallido, la sola idea di risalire e ridiscendere il muro gli metteva i brividi. Uscite da una foresta piena di tigri, e, una volta fuori, immaginatevi un amico che vi consiglia di rientrarvi. Jean Valjean si figurava che tutta la polizia fosse nel quartiere: agenti in osservazione, sentinelle ovunque, spaventosi pugni tesi verso il suo bavero, Javert forse ancora all'angolo del quadrivio. «Impossibile!», disse. «Fate conto, papà Fauchelevent, che sia caduto davvero di lassù.» «Ma lo credo, lo credo», ripetè Fauchelevent. «Non avete bisogno di dirmelo. Il buon Dio vi avrà preso per mano per guardarvi da vicino, e poi vi avrà lasciato. Soltanto, voleva mettervi in un convento di uomini, e s'è sbagliato. Ecco, un'altra scampanellata. Questa è per avvertire il portinaio di andare ad avvisare in municipio perché chiamino il medico dei morti affinché venga a constatare il decesso. È il cerimoniale della morte. Queste buone signore non vedono di buon occhio una tale visita. Il medico non crede a niente. Alza il velo; talvolta alza anche qualche altra cosa. Come l'hanno avvisato presto il medico, stavolta! Cosa c'è?... La vostra piccina dorme. Come si chiama?» «Cosette.» «È vostra figlia?» Come chi dicesse: sarete suo nonno... «Sì.» «Per lei sarà facile uscire di qui. La mia porta di servizio dà sulla corte. Busso. Il portinaio apre; ho la gerla sulle spalle, la piccina sta lì dentro, esco. Semplicissimo. Direte alla piccina di stare tranquilla. Starà sotto la coperta. La lascerò per il tempo che sarà necessario da una buona amica, una fruttivendola di Chemin-Vert, che è sorda, dove c'è un lettino. Griderò nell'orecchio della fruttivendola che è mia nipote, e di custodirmela fino a domani. Poi la piccina rientrerà con voi. Perché io vi farò rientrare. È necessario. Ma voi, come farete a uscire di qui?» Jean Valjean scosse la testa: «Che nessuno mi veda, sta tutto qui, papà Fauchelevent. Trovate il modo di farmi uscire come Cosette, in una gerla, sotto una coperta». Fauchelevent si grattava sotto l'orecchio con il medio della mano sinistra, segno di serio imbarazzo. Una terza suonata si fece sentire. «Ecco il medico dei morti che se ne va», disse Fauchelevent. «Ha guardato, ha detto: è morta, va bene. Quando il medico ha posto il visto nel passaporto per il paradiso, le pompe funebri mandano una bara. Se è una madre, le madri ve la depongono. Se è una suora, le suore. Dopo di che, io chiudo la bara. Fa parte del mio giardinaggio. Un giardiniere è anche un po' becchino. La si mette in una sala bassa della chiesa che dà sulla strada e dove non può entrare nessun uomo, eccettuato il medico dei morti. Non conto tra gli uomini i becchini e me. È in questa sala che io inchiodo la bara. I becchini vengono a prenderla, e frusta cocchiere!... È così che si va in cielo. Portano una cassa dove non c'è nulla, la riprendono con qualcosa dentro. Ecco che cos'è un seppellimento. De profundis.» Un raggio di sole sfiorava orizzontalmente il viso di Cosette addormentata, che apriva vagamente la bocca, con l'aspetto di un angelo che beve la luce. Jean Valjean s'era rimesso a guardare. Non ascoltava più Fauchelevent. Non essere ascoltato non è una ragione per tacere. Il bravo vecchio giardiniere continuava tranquillamente il suo discorso. «Si fa la fossa al cimitero Vaugirard. Pare che vogliano sopprimerlo, quel cimitero Vaugirard. È un antico cimitero fuori dei regolamenti. È un peccato perché è comodo. Ho un amico lì, papà Mestienne, l'affossatore. Queste monache hanno un privilegio; sono portate a quel cimitero, nella tomba, di notte. C'è un decreto della prefettura in proposito. Ma quanti avvenimenti da ieri! Madre Crocifissione è morta, e papà Madeleine...» «È sepolto», disse Jean Valjean, sorridendo tristemente. Fauchelevent fece rimbalzare la parola. «Diamine!... se foste qui per sempre, sareste proprio sepolto.» Si udì una quarta suonata. Fauchelevent staccò con vivacità la ginocchiera a sonaglio dal chiodo e se la affibbiò al ginocchio. «Questa volta tocca a me. La madre priora mi chiama. Bene, mi sono punto con lo spillo della fibbia. Signor Madeleine, non vi muovete, e aspettatemi. C'è qualche novità. Se avete fame, là c'è vino, pane e formaggio.» E uscì dalla casupola dicendo: «Vengo!... Vengo!...». Jean Valjean lo vide affrettarsi a traversare il giardino, lesto come la sua gamba storpia gli permetteva, guardando di sfuggita i suoi meloni. In meno di dieci minuti papà Fauchelevent, il cui sonaglio faceva fuggire le suore, bussava leggermente a una porta, e una voce dolce rispondeva: «Per sempre». Per sempre, cioè entrate. Era la porta del parlatorio riservata al giardiniere per i bisogni di servizio. Quel parlatorio era contiguo alla sala del capitolo. La priora, seduta sull'unica sedia che vi si trovava, aspettava Fauchelevent. II. Fauchelevent in difficoltà In certe evenienze critiche, è proprio di certi caratteri e di certe professioni, e soprattutto dei preti e dei religiosi, avere l'aspetto turbato e grave. Quando Fauchelevent entrò, questa doppia forma della preoccupazione era impressa sulla fisionomia della priora, che era quella incantevole e sapiente Mademoiselle de Blemeur, madre Innocente, di solito gaia. Il giardiniere fece un timido saluto, e rimase sulla soglia della cella. La priora, che sgranava il rosario, alzò gli occhi e disse: «Ah!... siete voi, papà Fauvent». Nel convento avevano adottato questa abbreviazione. Fauchelevent ripetè il saluto. «Vi ho fatto chiamare papà Fauvent.» «Ed eccomi qui, reverenda madre.» «Ho da parlarvi.» «Anch'io, per mio conto», disse Fauchelevent con un'arditezza di cui aveva internamente paura. «Ho qualcosa da dire alla reverendissima madre.» La priora lo guardò. «Ah!... avete qualche commissione.» «Una preghiera.» «Ebbene, parlate.» Il povero Fauchelevent, ex tabelliere, apparteneva alla categoria dei contadini che hanno la faccia tosta. Una certa ignoranza abile è una forza; non se ne diffida, e vi conquista. In poco più di due anni che Fauchelevent abitava il convento, aveva preso piede nella comunità. Sempre solitario e coltivando il giardino, non aveva da fare altro che essere curioso. Tenuto distante da tutte quelle donne velate che andavano e venivano, non vedeva davanti a sé che un agitarsi di ombre. A forza di attenzione e di penetrazione, era giunto a metter carne su tutti quei fantasmi, e quelle morte vivevano per lui. Era come un sordo la cui vista si fa più acuta; e come un cieco a cui si affina l'udito. S'era preoccupato di comprendere il significato delle diverse suonate, ed era giunto al punto che quel chiostro enigmatico e taciturno non aveva nulla di nascosto per lui; quella sfinge gli cicalava all'orecchio tutti i suoi segreti. Fauchelevent, sapendo tutto, nascondeva tutto. Quella era l'arte sua. Tutto il convento lo credeva stupido. Gran merito in religione. Le madri vocali tenevano in gran conto Fauchelevent. Era un muto curioso, ispirava confidenza. Inoltre, era preciso, e non usciva che per quanto era provatamente necessario all'orto e al frutteto. Tale discrezione nell'uscire era tenuta in qualche conto. Era riuscito, poi, a far parlare due uomini: nel convento, il portiere, e conosceva le singolarità del parlatorio; e al cimitero, l'affossatore, e conosceva le singolarità della sepoltura; di modo che su quelle religiose, aveva due modi per vederci chiaro, uno sulla vita e l'altro sulla morte. Ma non abusava di nulla. La congregazione lo apprezzava. Vecchio, zoppo, mezzo cieco, probabilmente anche un po' sordo, che qualità!.. Difficilmente lo si sarebbe potuto rimpiazzare. Il pover'uomo, con la sicurezza di chi si sente apprezzato, intavolò con la priora un'arringa campagnola abbastanza lunga e abilissima. Parlò a lungo della sua età, delle sue infermità, del peso degli anni che aumentava doppiamente ormai per lui, delle esigenze crescenti del lavoro, della vastità del giardino, delle notti passate; come l'ultima, per esempio, che aveva dovuto mettere la stuoia sui meloni, a causa della luna, e finì per arrivare a questo: che aveva un fratello, - la priora fece un movimento, - un fratello non più giovane, - secondo movimento della priora, ma movimento rassicurante, - e che, se lo avesse permesso, quel fratello avrebbe potuto venire ad alloggiare con lui e aiutarlo, che era un eccellente giardiniere, che la comunità ne avrebbe ottenuti buoni servizi, certo migliori dei suoi; - che, altrimenti, se non ammettevano suo fratello, siccome, lui il maggiore, si sentiva esausto, e insufficiente alla bisogna, sarebbe stato, con molto dispiacere, obbligato ad andarsene; e che suo fratello aveva una piccina che avrebbe condotto con sé, che si sarebbe potuta allevare in Dio nella casa, e che, forse, chissà?... un giorno si sarebbe fatta monaca. Quando ebbe terminato di parlare, la priora interruppe di sgranare il rosario fra le dita, e gli disse: «Potreste, da qui a stasera, procurarvi una forte sbarra di ferro?». «Per che farne?» «Deve servire da leva.» «Sì, reverenda madre», rispose Fauchelevent. La priora, senza aggiungere una parola, si alzò ed entrò nella camera vicina, che era la sala del capitolo, e in cui le madri vocali erano, probabilmente, radunate. Fauchelevent rimase solo. III. Madre Innocente Passò circa un quarto d'ora. La priora rientrò e tornò a sedere sulla sedia. I due interlocutori sembravano preoccupati. Stenografiamo alla meglio il dialogo che s'impegnò fra loro. «Papà Fauvent?» «Reverenda madre?» «Conoscete la cappella?» «Ho una piccola gabbia appartata per ascoltare la messa e assistere agli uffici.» «E siete mai entrato nel coro per il vostro lavoro?» «Due o tre volte.» «Si tratta di alzare una pietra.» «Pesante?» «La lastra vicino all'altare.» «La lastra che chiude il sepolcreto?» «Sì.» «Ecco un caso in cui sarebbe bene essere in due.» «Madre Assunzione, che è forte come un uomo, vi aiuterà.» «Una donna non è un uomo.» «Non abbiamo che una donna per aiutarvi. Ciascuno fa quello che può. Se don Mabillon dà quattrocentodiciassette epistole di san Bernardo e Merlonus Horstius non ne dà che trecentosettantasette, per questo non disprezzo Merlonus Horstius.» «Nemmeno io.» «Il rimedio sta nel lavorare secondo le proprie forze. Un chiostro non è un cantiere.» «E una donna non è un uomo. Mio fratello sì che è forte!...» «E poi avete una leva.» «È la sola chiave che vada bene a quella specie di porte.» «Nella pietra c'è un anello.» «Vi passerò la leva.» «E la pietra è posta in modo che si può girare.» «Va bene, reverenda madre, aprirò il sepolcreto.» «E le quattro madri cantore vi assisteranno.» «E quando il sepolcreto sarà aperto?» «Bisognerà richiuderlo.» «È tutto qui?» «No.» «Datemi i vostri ordini, reverendissima madre.» «Fauvent, noi abbiamo fiducia in voi.» «Sono qui per fare di tutto.» «E per tacere.» «Sì, reverenda madre.» «Quando il sepolcreto sarà aperto...» «Lo richiuderò.» «Ma prima...» «Che cosa, reverenda madre?» «Bisognerà discendervi qualcosa.» Vi fu un istante di silenzio. La priora, dopo una smorfia del labbro inferiore, che somigliava a titubanza, disse: «Papà Fauvent?». «Reverenda madre?» «Sapete bene che stamane è morta una madre?» «No.» «Non avete sentito la campana?» «Non si sente nulla, stando in fondo al giardino.» «Proprio?» «È già molto se si sente la suonata con la quale mi chiamate.» «È morta allo spuntare del giorno.» «E poi questa mattina il vento non portava il suono da quella parte.» «È morta la madre Crocifissione. Una fortunata.» La priora tacque, agitò le labbra per un momento, come per balbettare un'orazione mentale, e riprese: «Tre anni fa, soltanto per aver veduto pregare la madre Crocifissione, una giansenista, Madame de Béthune, si è fatta ortodossa». «Ah sì, ora sento il rintocco funebre, reverenda madre.» «Le madri l'hanno portata nella camera mortuaria che dà sulla chiesa.» «Lo so.» «Nessun altro uomo, eccettuato voi, può e deve entrare in quella camera. Sorvegliatela bene. Sarebbe bella che un uomo entrasse nella camera mortuaria!» «Più spesso!» «Che?» «Più spesso!» «Che cosa dite?» «Dico più spesso.» «Più spesso che cosa?» «Reverenda madre, non dico più spesso cosa, dico più spesso.» «Non vi comprendo. Perché dite più spesso?» «Per dire come voi, reverenda madre.» «Ma io non dico più spesso.» «Voi non l'avete detto, ma io l'ho detto per dire come voi.» In quel momento suonarono le nove. «Alle nove del mattino, e in ogni ora, sia lodato e adorato il Santissimo Sacramento dell'altare», disse la priora. «Amen», rispose Fauchelevent. L'ora suonò a proposito. Tagliò corto al più spesso. È probabile che senza di ciò la priora e Fauchelevent non sarebbero mai riusciti a sciogliere quella matassa. Fauchelevent si asciugò la fronte. La priora fece un nuovo mormorio interiore, probabilmente sacro, poi alzò la voce. «Fin da quando era viva, madre Crocifissione faceva conversioni; dopo morta farà miracoli.» «Ne farà!», rispose Fauchelevent, «mettendosi in carreggiata, e facendo sforzi per non uscirne più. «Papà Fauvent, la comunità è stata benedetta nella madre Crocifissione. Certo non è dato a tutti di morire come il cardinale di Bérulle, dicendo la santa messa, e di esalare l'anima a Dio pronunciando queste parole: Hanc igitur oblationem1. Ma senza raggiungere tanta felicità, la madre Crocifissione ha avuto una morte preziosissima. È stata in sé fino all'ultimo momento. Ci parlava, e poi parlava agli angeli. Ci ha dato i suoi ultimi comandi. Se aveste un po' più di fede, e se aveste potuto essere nella sua cella, avrebbe guarito la vostra gamba toccandola. Sorrideva, si sentiva che risuscitava in Dio. C'era il paradiso in quella morte.»Fauchelevent credette che terminasse un'orazione funebre, e rispose: «Amen». «Papà Fauvent, bisogna fare ciò che vogliono i morti.» La priora fece scorrere alcuni grani del rosario. Fauchelevent taceva. Ella proseguì: «Ho consultato in proposito parecchi ecclesiastici che lavorano per Nostro Signore, che si occupano dell'esercizio della religione e che ne raccolgono frutti notevoli». «Si sente molto meglio qui la campana dei morti, che nel giardino, reverenda madre.» «Del resto è più che una morta, è una santa.» «Come voi, reverenda madre.» «Già riposava nella bara da vent'anni, con espresso permesso del nostro santo padre Pio VII.» «Quello che ha incoronato l'im... Bonaparte.» Per un uomo abile come Fauchelevent, quel ricordo era fuori luogo. Fortunatamente la priora, preoccupata com'era, non ci badò. E continuò: «Papà Fauvent?». «Reverenda madre?» «San Diodoro, arcivescovo di Cappadocia, volle si scrivesse sulla sua tomba questa sola parola: Acarus, significa verme della terra; e fu fatto. È vero?» «Sì, reverenda madre.» «Il beato Mezzocane, abate di Aquila, volle essere inumato sotto il patibolo, e così fu fatto. È vero?» «Sì, reverenda madre.» «San Terenzio, vescovo di Porto alla foce del Tevere, chiese che fosse inciso sulla sua lapide il segno che si metteva sulla fossa dei parricidi, sperando che i passanti sputassero sulla sua tomba. E fu fatto così. Bisogna obbedire ai morti.» «Così sia.» «Il corpo di Bernard Guy, nato in Francia vicino Roche-Abeille, fu, come egli aveva ordinato e contro il volere del re di Castiglia, portato nella chiesa dei Domenicani di Limoges, quantunque Bernardo Guidonis fosse vescovo di Tuy, in Spagna. Si può dire il contrario?» «No, reverenda madre.» «Il fatto è contestato da Plantavit de la Fosse.» Alcuni chicchi del rosario si sgranarono ancora silenziosamente. La priora rispose: «Papà Fauvent, la madre Crocifissione sarà sepolta nella bara dove ha riposato per vent'anni». «È giusto.» «È una continuazione del sonno.» «Sì.» «Allora inchioderò quella bara là?» «Sì.» «E lasceremo in disparte la bara delle pompe?» «Precisamente.» «Agli ordini della reverendissima comunità.» «Le quattro madri cantore vi aiuteranno.» «A inchiodare la bara?... Non ne ho bisogno.» «No. A discenderla.» «Dove?» «Nel sepolcreto.» «Quale sepolcreto?» «Sotto l'altare.» Fauchelevent ebbe un sussulto. «Il sepolcreto sotto l'altare!» «Sotto l'altare.» «Ma...» «Avrete una sbarra di ferro.» «Sì, ma...» «Togliete la pietra, aiutandovi con la sbarra, mediante l'anello.» «Ma...» «Bisogna obbedire ai morti. Essere sepolta nel sepolcreto sotto l'altare della cappella, non andare in suolo profano, restare morta dove ha pregato viva; ecco il voto supremo della madre Crocifissione. Ce lo ha chiesto, cioè comandato.» «Ma è proibito.» «Proibito dagli uomini, ma voluto da Dio.» «Se si venisse a sapere?» «Abbiamo fiducia in voi.» «Oh!... io, sono una pietra del vostro muro.» «Il capitolo è adunato. Le madri vocali che ho nuovamente consultate e che stanno deliberando, hanno deciso che la madre Crocifissione sarà, secondo il suo voto, sepolta nella sua bara sotto il nostro altare. Pensate, papà Fauvent, se facesse qualche miracolo qui... che gloria in Dio per la comunità! I miracoli escono dalle tombe.» «Ma, reverenda madre, se l'agente della commissione d'igiene...» «San Benedetto II, in materia di sepoltura, ha resistito a Costantino di Pogonat.» «Tuttavia il commissario di polizia...» «Condemaro, uno dei sette re tedeschi che entrarono nelle Gallie sotto l'impero di Costanzo, ha riconosciuto espressamente il diritto dei religiosi di essere sepolti in religione, cioè sotto l'altare.» «Ma l'ispettore di polizia?» «Il mondo è nulla davanti alla croce. Martino, undicesimo generale dei Certosini, ha dato questa divisa al suo ordine: Stat crux dum volvitur orbis.» «Amen», disse Fauchelevent, lieto in questo modo di cavarsela tutte le volte che sentiva una frase in latino. Un uditorio qualunque va più che bene per chi tace troppo a lungo. Il giorno in cui il rettore Gymnastoras uscì di prigione, con molti dilemmi e molti sillogismi in corpo, si fermò davanti al primo albero che incontrò, lo arringò e fece grandi sforzi per convincerlo. La priora, abitualmente soggetta alla sbarra del silenzio e avendo troppa riserva di parole, si alzò ed esclamò con una loquela da reclusa liberata: «Ho alla mia destra Benedetto e alla sinistra Bernardo. Chi è Bernardo? Il primo abate di Clairvaux. Fontaines in Borgogna è un paese benedetto per averlo veduto nascere. Suo padre si chiamava Técelin e sua madre Alèthe. Egli ha cominciato a Citeaux per terminare a Clairvaux; è stato ordinato abate dal vescovo di Chalon-sur-Saône, Guglielmo di Champeaux; ebbe settecento novizi e fondò centosessanta monasteri; ha abbattuto Abelardo al concilio di Sens nel 1140, e Pietro di Bruys ed Enrico suo discepolo, e un'altra specie di deviati che si chiamavano apostolici; ha confuso Arnaldo da Brescia, fulminato il monaco Raoul uccisore dei Giudei, dominato nel 1148 il concilio di Reims, fatto condannare Eon dell'Etoille. Accomodò le discrepanze dei principi, illuminò re Luigi il giovane, consigliò il papa Eugenio III, diede la regola ai Templari, predicò la crociata, operò duecentocinquanta miracoli, e fino a trentanove in un giorno. Chi è Benedetto? È il patriarca di Montecassino; è il secondo fondatore della Santità Claustrale, è il Basilio dell'Occidente. Il suo ordine ha dato quaranta papi, duecento cardinali, cinquanta patriarchi, milleseicento arcivescovi, quattromilaseicento vescovi, quattro imperatori, dodici imperatrici, quarantasei re, quarantuno regine, tremilaseicento santi canonizzati, e sussiste da millequattrocento anni. Da una parte san Bernardo, dall'altra l'agente della pubblica igiene!... Da una parte san Benedetto, dall'altra l'ispettore di polizia!... Lo Stato, l'ufficio d'igiene, le pompe funebri, i regolamenti, l'amministrazione, forse che noi conosciamo tutto ciò?... I forestieri sarebbero indignati se vedessero come ci trattano. Non abbiamo nemmeno il diritto di dare la nostra polvere a Gesù Cristo! La nostra igiene è un'invenzione rivoluzionaria. Dio subordinato al commissario di polizia: ecco il secolo... Silenzio, Fauvent!». Fauchelevent non si sentiva troppo bene dopo una tale doccia. La priora continuò: «Il diritto del monastero alla sepoltura, non può essere posto in dubbio da alcuno. Per negarlo non ci sono che i fanatici e gli eretici. Si ignora ciò che si dovrebbe sapere, e si sa ciò che si dovrebbe ignorare. Si è ignoranti ed empi. C'è gente, in quest'epoca, che non distingue il grandissimo san Bernardo dal Bernardo detto dei Poveri Cattolici, un buon prete che viveva nel dodicesimo secolo. Altri bestemmiano al punto di avvicinare il patibolo di Luigi XVI alla croce di Gesù Cristo. Luigi XVI non era che un re. Mettiamoci dunque sotto la protezione di Dio!... Non c'è più né giusto, né ingiusto. Si sa il nome di Voltaire e non si conosce quello di César de Bus2. Eppure César de Bus è un beato e Voltaire un disgraziato. L'ultimo arcivescovo, il cardinale di Périgord, non sapeva nemmeno che Charles de Gondren successe a Bérulle, e François Bourgoin a Gondren, e Jean-François Senault a Burgoin, e il padre di Sainte Marthe a Senault. Si conosce il nome del padre Coton, non già perché sia stato uno dei tre fondatori dell'Oratorio, ma perché ha fatto bestemmiare il re ugonotto Enrico IV3. Ciò che rende sinergico san Francesco di Sales alla gente del mondo è che barava al gioco. E poi si attacca la religione. Perché?... Perché ci sono stati dei cattivi preti, perché Sagittaire, vescovo di Gap, era fratello di Salone, vescovo di Embrun, ed entrambi hanno seguito Momol. Ebbene? Questo impedisce forse a Martino di Tours di essere un santo e avere dato la metà del suo mantello a un povero? Si perseguitano i santi. Si chiudono gli occhi sulle verità. Le tenebre sono l'abitudine. Le bestie più feroci sono le bestie cieche. Nessuno pensa all'inferno seriamente. Oh, che popolo cattivo! In nome del re, significa oggi in nome della rivoluzione. Non si sa più che cosa si debba ai vivi, né ai morti. È proibito morire santamente. Il sepolcro è un affare civile. Tutto ciò fa orrore. San Leone II, scrisse espressamente due lettere, una a Pietro Notaio, l'altra al re dei Visigoti per combattere e rigettare, nelle questioni che riguardano i morti, l'autorità dell'esarca e la supremazia dell'imperatore. Gautier, vescovo di Châlons, teneva testa, in questa materia, a Ottone, duca di Borgogna. E l'antica magistratura deliberò concordemente. In altri tempi noi avevamo voce in capitolo anche nelle cose del secolo. L'abate di Citeaux, generale dell'ordine, era di diritto consigliere al parlamento di Borgogna. Facevamo ciò che ci pareva meglio dei nostri morti. Forse che il corpo di san Benedetto non è in Francia, nell'abbazia di Fleury, detta Saint-Benoît-sur-Loire, quantunque sia morto in Italia, a Montecassino, sabato 21 del mese di marzo dell'anno 543? Tutto ciò è incontestabile. Aborrisco le sette, odio i priori, esecro gli eretici, ma detesterei ancor più chiunque sostenesse il contrario. Non si ha da far altro che leggere Arnoul Wion, Gabriel Bucelin, Trithème, Maurolicus e don Lue d'Achery». La priora respirò, poi si volse verso Fauchelevent. «Papà Fauvent, è deciso?» «È deciso, reverenda madre.» «Si può contare su di voi?» «Obbedirò.» «Va bene.» «Sono devotissimo al convento.» «Allora siamo intesi. Chiuderete la bara. Le suore la porteranno nella cappella. Si dirà l'ufficio dei morti. Poi si rientrerà nel chiostro. Fra le undici e mezzanotte voi sarete qui con la massima segretezza. Nella cappella non ci saranno che quattro madri vocali, la madre Assunzione e voi.» «E la suora al palo.» «Non si volterà.» «Ma sentirà.» «Non ascolterà. Del resto, il mondo ignora ciò che fa il chiostro.» Ci fu un'altra pausa. La priora proseguì: «Vi toglierete il sonaglio. È inutile che la suora al palo si accorga che siete là». «Reverenda madre?» «Che c'è papà Fauvent?» «Il medico dei morti ha già fatto la visita?» «La farà oggi alle quattro. Hanno già suonato per farlo venire. Ma dunque non udite nessuna suonata?» «Faccio attenzione solo a quella che mi chiama.» «Bravo, papà Fauvent.» «Reverenda madre, ci vorrà una leva di almeno sei piedi.» «Dove la prenderete?» «Dove non mancano cancelli, non mancano sbarre di ferro. Ho un mucchio di ferraglie in fondo al giardino.» «Tre quarti d'ora prima di mezzanotte, non vi dimenticate.» «Reverenda madre?» «Che c'è?» «Se aveste altri lavori come questo, c'è mio fratello che è forte... Un turco!» «Farete il più presto possibile.» «Non sono troppo svelto. Sono infermo, mi sarebbe necessario un aiuto. Zoppico.» «L'essere zoppi non è un difetto, forse è una benedizione. L'imperatore Enrico II, che combatté l'antipapa Gregorio e ristabilì Benedetto VII, ha due soprannomi il Santo e lo Zoppo.» «Sono comodi due soprabiti», mormorò Fauchelevent, che in realtà era un po' duro d'orecchio. «Papà Fauvent, penso sia meglio prendersi un'ora intera. Non è troppo. Siate vicino all'altare con la sbarra di ferro alle undici. L'ufficio comincia a mezzanotte. È necessario che tutto sia finito un buon quarto d'ora prima.» «Farò di tutto per provare il mio zelo alla comunità. Ecco: chiuderò la cassa. Alle undici precise sarò nella cappella. Vi saranno le madri cantore, vi sarà anche la madre Assunzione. Due uomini sarebbero meglio. Ma non importa! Avrò la leva. Apriremo il sepolcreto, discenderemo la cassa, e chiuderemo. Non rimane traccia. Il governo non si accorgerà di nulla. Reverenda madre, va bene così?» «No.» «Che c'è ancora?» «Resta la bara vuota.» Ci fu un momento d'interruzione. Fauchelevent pensava. La priora meditava. «Papà Fauvent, cosa si farà della bara?» «La si porterà al cimitero.» «Vuota?» Altra interruzione. Fauchelevent fece con la mano sinistra quella specie di gesto che risponde a una domanda inquietante. «Reverenda madre, sono io che chiudo la bara nella camera bassa della chiesa, nessun altro vi può entrare, poi la coprirò col panno mortuario.» «Sì, ma i becchini, mettendola nel carro funebre, e calandola nella fossa, sentiranno che è vuota.» «Ah, di...», esclamò Fauchelevent. La priora cominciò un segno di croce, e guardò insistentemente il giardiniere, a cui rimase nel gozzo: avolo. Si affrettò a escogitare un espediente per far dimenticare quella bestemmia: «Reverenda madre, metterò della terra nella bara... Farà l'effetto di qualcuno». «Avete ragione. La terra è come l'uomo. E così aggiusterete anche la bara vuota?» «È affar mio.» Il viso della priora, turbato e oscuro fino a quell'istante, si rasserenò. Fece il gesto del superiore che licenzia un inferiore. Fauchelevent si diresse verso la porta. Come stava per uscire, la priora alzò dolcemente la voce: «Papà Fauvent, sono contenta di voi; domani, dopo il funerale, conducetemi vostro fratello e ditegli di portare con sé sua figlia». IV. Jean Valjean dimostra d'aver letto Austin Castillejo4 I passi dello zoppo sono come le occhiate del guercio; non arrivano mai direttamente là dove mirano. Inoltre Fauchelevent era perplesso; impiegò quasi un quarto d'ora a tornare alla baracca del giardino. Cosette era sveglia; Jean Valjean l'aveva fatta sedere vicino al fuoco. Nel momento in cui Fauchelevent entrò, Jean Valjean le mostrava la gerla del giardiniere appesa al muro e le diceva: «Ascoltami bene, Cosette. Bisognerà andare via da questa casa, ma ci ritorneremo e ci staremo benissimo. Il buon uomo che sta qui, ti porterà sulla schiena dentro quell'arnese. Tu mi aspetterai in casa di una donna; verrò a trovarti. Soprattutto, se non vuoi che la Thénardier ti riprenda, obbedisci e non dire nulla». Cosette fece un cenno col capo, seria. Al rumore di Fauchelevent che apriva la porta, Jean Valjean si voltò. «Ebbene?» «Tutto è accomodato, e, nello stesso tempo, non lo è», disse Fauchelevent. «Ho il permesso di farvi entrare, bisogna farvi uscire. Ecco l'imbarazzo. Per la piccina è facile...» «La porterete fuori?» «Tacerà?» «Garantisco.» «Ma voi, papà Madeleine?» E dopo un momento di silenzio e di ansia, Fauchelevent esclamò: «Ma uscite dunque dalla parte per cui siete entrato!». Jean Valjean, come la prima volta, si limitò a rispondere: «È impossibile». Fauchelevent, parlando più a se stesso che a Valjean, brontolò: «C'è un'altra cosa che mi tormenta. Ho detto che metterò dentro della terra... Ma, pensandoci, la terra invece di un corpo, non sarà lo stesso, non andrà, si muoverà, si sposterà... Gli uomini se ne accorgeranno. Capite papà Madeleine, il governo saprà che...». Jean Valjean lo fissò credendo delirasse. Fauchelevent riprese: «Come dia... mine uscirete? Bisogna che tutto sia fatto domani... Domani debbo condurvi. La priora vi aspetta». Allora spiegò a Jean Valjean che quello era il compenso per un favore che lui, Fauchelevent, faceva alla comunità. Che tra i suoi compiti c'era pure quello di partecipare alle sepolture, di chiudere le casse da morto e assistere i becchini al cimitero; che la monaca morta la mattina aveva domandato di essere sepolta nella bara che le serviva da letto e deposta nel sepolcreto situato sotto l'altare della cappella, e che ciò era proibito dai regolamenti di polizia urbana, ma che la morta era tale da non poterle rifiutare nulla. Che la priora e le madri vocali intendevano di porre in esecuzione il voto della defunta, e tanto peggio per il governo. Che lui, Fauchelevent, avrebbe inchiodato la bara nella cella, tolto la pietra nella cappella, e disceso la morta nel sepolcreto. E che, per riconoscenza, la priora ammetteva nel convento suo fratello come giardiniere e la nipote come convittrice. Che suo fratello era il signor Madeleine, e sua nipote Cosette. Che la priora gli aveva detto di condurle il fratello la sera seguente, dopo il finto sotterramento al cimitero. Che non poteva condurre dentro Madeleine se Madeleine non era fuori. Che questo era il primo imbarazzo; poi che ce n'era un altro: la bara vuota. «Che cos'è la bara vuota?», chiese Jean Valjean. Fauchelevent rispose: «La cassa dell'amministrazione!». «Che cassa e che amministrazione?» «Una monaca muore. Il medico del comune viene e dice: c'è una monaca morta. Il governo manda una bara. Il giorno seguente invia un carro funebre e dei becchini a riprendere la bara e portarla al cimitero. I becchini verranno e solleveranno la bara che sarà vuota.» «Metteteci qualcosa.» «Della terra?» «No.» «Che cosa allora?» «Un vivo.» «Chi?» «Io», disse Jean Valjean. Fauchelevent, che s'era seduto, si alzò come se un petardo fosse scoppiato sotto la sedia. «Voi!» «Perché no?» Jean Valjean mostrò uno dei suoi sorrisi, rari come un raggio di sole in un cielo d'inverno. «Sapete, Fauchelevent, che quando avete detto: la madre Crocifissione è morta, ho risposto: e papà Madeleine è sepolto. Sarà così.» «Ah!... Bene. Ridete, non parlate seriamente.» «Serissimamente. È necessario uscire?» «Certo.» «Vi ho detto di trovare una coperta anche per me.» «Ebbene?» «La gerla sarà di abete, e la coperta sarà un panno nero.» «Prima di tutto, un panno bianco. Le suore si seppelliscono in bianco.» «E vada per il panno bianco.» «Ma voi non siete un uomo come gli altri, signor Madeleine.» Sentire tali cose, che altro non erano se non le selvagge e temerarie invenzioni del bagno penale, in un ambiente così pacifico, vederle mescolarsi a ciò che chiamava «il solito tran tran del convento» era per Fauchelevent sorprendente come per un passante vedere un gabbiano pescare nel rigagnolo di rue Saint-Denis. Jean Valjean proseguì: «Si tratta di uscire di qui senza essere veduto. Questo è un mezzo. Ma prima di tutto informatevi. Come succede, dove si trova la cassa?». «Quella vuota?» «Sì.» «Giù, in quella che si chiama la camera mortuaria. Su due cavalietti e sotto il drappo funebre.» «Quanto è lunga la bara?» «Sei piedi.» «Che cos'è la camera mortuaria?» «Una stanza al pianterreno con una finestra che dà sul giardino e che si chiude esternamente con un catenaccio e due porte: una di queste porte dà nel convento, l'altra nella chiesa.» «Quale chiesa?» «La chiesa della strada, la chiesa per tutti.» «Avete la chiave di tali porte?» «No, ho la chiave di quella che comunica con il convento; il portinaio ha quella che comunica con la chiesa.» «Quando l'apre, il portinaio, quella porta?» «Unicamente per lasciar passare i becchini che vengono a cercare la bara. Uscita la bara, la porta si richiude.» «Chi chiude la bara?» «Io.» «Solo?» «Nessun altro uomo, tranne il medico comunale, può entrare nella camera mortuaria. È scritto anche sul muro.» «Potreste questa notte, quando tutti dormono nel convento, chiudermi in quella camera?» «No. Ma posso nascondervi in un piccolo stanzino buio comunicante, dove tengo gli utensili per la sepoltura e del quale ho la custodia e la chiave.» «A che ora verrà domani il carro funebre per prendere la bara?» «Verso le tre pomeridiane. La si sotterra nel cimitero di Vaugirard un po' prima di notte. Non è vicino.» «Rimarrò nascosto nel ripostiglio tutta la notte e tutta la mattina. E per mangiare? Avrò fame.» «Vi porterò qualcosa.» «Potreste venire a inchiodarmi nella bara alle due?» Fauchelevent indietreggiò e fece scricchiolare le ossa delle dita. «Ma è impossibile!» «Via!... Prendere un martello e piantare dei chiodi in un'asse?» Ciò che sembrava mostruoso a Fauchelevent, era semplice per Jean ValJean, che s'era trovato in casi ben peggiori. Chiunque è stato prigioniero sa l'arte di rimpicciolirsi a seconda del diametro delle evasioni. Il prigioniero è soggetto alla fuga come il malato alla cura che lo salva o lo perde. Un'evasione è una guarigione. Che cosa non si accetterebbe per guarire? Farsi chiudere e portare in una cassa come un bagaglio, vivere in una scatola, trovare aria dove non ce n'è, economizzare il respiro per ore intere, saper soffocare senza morire, era una delle cupe abilità di Jean Valjean. Del resto, una bara con un vivo dentro, è anche un espediente da imperatore. Se bisogna credere al monaco Austin Castillejo, fu questo il mezzo di cui si servì Carlo V dopo aver abdicato, desiderando di rivedere la Plombes, per farla entrare e uscire dal monastero di san Giusto. Fauchelevent, tornato in sé, esclamò: «Ma come farete per respirare?». «Respirerò.» «In quella scatola! Io soffoco soltanto a pensarci.» «Avrete bene un succhiello; farete qualche foro vicino alla bocca qua e là, e inchioderete il coperchio senza stringerlo troppo.» «Bene!!!... E se vi verrà da tossire o da starnutire...» «Chi scappa non tossisce e non starnuta.» E Jean Valjean aggiunse: «Papà Fauchelevent, bisogna decidersi; o essere preso qui, o accettare di uscire sul carro funebre». Tutti hanno notato il gusto che hanno i gatti di fermarsi e strofinarsi fra i battenti di una porta socchiusa. Chi non ha detto a un gatto: Ma entra! Ci sono uomini che, in un frangente imprevisto, hanno pure la tendenza di rimanere indecisi fra due soluzioni, a costo di farsi schiacciare dal destino che improvvisamente pone fine all'avventura. I troppo prudenti, quantunque gatti, e proprio perché sono gatti, corrono alle volte maggior pericolo degli audaci. Fauchelevent era titubante per natura. Eppure, il sangue freddo di Jean Valjean lo vinse. E brontolò: «Il fatto è che non c'è altro mezzo». Jean Valjean rispose: «L'unica cosa che mi preoccupa è ciò che avverrà al cimitero». «È quello che invece non mi preoccupa affatto», esclamò Fauchelevent. «Se voi siete sicuro di uscire dalla bara, io sono sicuro di tirarvi fuori dalla fossa. Il becchino è un ubriacone amico mio, papà Mestienne. Un vecchio da vecchia vigna. Lui mette i morti nella buca, e io mi metto lui in tasca. Vi dico io come andrà. Si giungerà un po' prima che chiudano i cancelli del cimitero. Il carro funebre si fermerà davanti alla fossa. Gli terrò dietro; è mio compito. Avrò un martello, le forbici e le tenaglie in tasca. Il carro si ferma, i becchini annodano una corda attorno alla vostra cassa e vi calano giù. Il prete dice le preghiere, fa il segno della croce, getta l'acqua benedetta e fila. Io resto solo con papà Mestienne. È un amico, vi dico. Delle due cose una: o sarà ubriaco, o non lo sarà. Se non lo sarà, gli dico: vieni a bere un bicchiere, finché il Bon Coing è ancora aperto. Lo conduco, l'ubriaco; papà Mestienne non regge molto, perché è sempre un po' brillo, lo corico sotto la tavola, gli prendo il biglietto per rientrare al cimitero, e ritorno senza di lui. Allora saremo solo noi due. Se è ubriaco, gli dico: vattene, farò io quello che dovresti far tu. Se ne va, e io vi tiro fuori dalla fossa.» Jean Valjean gli stese la mano, sulla quale Fauchelevent si precipitò con una commovente effusione contadinesca. «È deciso, papà Fauchelevent. Tutto andrà bene.» «Purché nulla vada storto», pensò Fauchelevent. «Sarebbe terribile!» V. Non basta essere ubriaco per l'immortalità Al tramonto del giorno seguente, i rari passanti del boulevard du Maine si toglievano il cappello al passaggio di un carro funebre decorato di teste di morto, di tibie e di lacrime. In quel carro c'era una bara coperta da un panno bianco sul quale campeggiava una gran croce nera, simile a una grande morta dalle braccia penzolanti. Una carrozza anch'essa decorata in cui si scorgeva un prete in cotta e un chierico in calotta rossa, lo seguiva. Due becchini in uniforme grigia ornata di nero camminavano a destra e a sinistra del carro. Dietro veniva un vecchio vestito da operaio, che zoppicava. Il corteo si dirigeva verso il cimitero Vaugirard. Dalla tasca dell'operaio uscivano il manico di un martello, la lama di uno scalpello e delle tenaglie. Il cimitero Vaugirard faceva eccezione fra i cimiteri di Parigi. Aveva usi particolari, così come aveva un portone e una porticina che nel quartiere i vecchi attaccati ai modi di dire chiamavano la porta Cavaliera e la porta Pedona. Le bernardine-benedettine del Petit-Picpus avevano ottenuto, l'abbiamo detto, di esservi sepolte in un angolo in disparte, di sera, essendo quel terreno già appartenuto alla loro comunità. Gli affossatori, avendo perciò un servizio di sera in estate e di notte in inverno, vi erano obbligati da una disciplina particolare. Le porte dei cimiteri di Parigi si chiudevano a quell'epoca al tramontare del sole, ed essendo questa una misura d'ordine municipale, il cimitero Vaugirard vi era sottoposto al pari degli altri. La porta Cavaliera e la porta Pedona era due cancelli contigui, accanto a un padiglione costruito dall'architetto Peronnet, abitato dal portinaio del cimitero. Quei cancelli giravano dunque inesorabilmente sui loro cardini nell'istante in cui il sole spirava dietro la cupola degli Invalides. Se qualche affossatore in quel momento s'era indugiato alquanto nel cimitero, non aveva che una risorsa per uscire; il biglietto rilasciatogli in tale qualità dall'amministrazione delle pompe funebri. Una specie di buca per le lettere era situata nello sportello della finestra del portinaio. L'affossatore gettava il biglietto in quella cassetta, il portinaio lo sentiva cadere, tirava il cordone, e la porta Pedona si apriva. Se l'affossatore non aveva il biglietto, diceva il suo nome; il portinaio, a volte coricato o addormentato, si alzava, andava a constatare se era proprio lui, e apriva la porta con la chiave; l'affossatore usciva, ma pagava quindici franchi d'ammenda. Quel cimitero, con le sue originalità fuori da ogni regola, disturbava la simmetria amministrativa. Lo si è soppresso poco dopo, nel 1830. Gli è succeduto il cimitero di Montparnasse, detto cimitero dell'Est, che ha ereditato quella famosa bettola del cimitero Vaugirard sormontata da un cotogno dipinto su un asse, che faceva angolo da una parte sui tavolini dei bevitori e dall'altra sulle tombe, con questa insegna: Au Bon Coing. Il cimitero Vaugirard era ciò che si potrebbe chiamare un cimitero sciupato. Passava di moda. La muffa lo invadeva, i fiori lo abbandonavano. I borghesi ci tenevano poco a essere sepolti a Vaugirard; sapeva troppo di povero. Il Père Lachaise, quello sì! Essere sepolti lì è come avere dei mobili di mogano. Era elegante. Il cimitero Vaugirard era un recinto venerabile, piantato come un antico giardino francese: viali diritti, bossi, tuie, caprifoglio, vecchie tombe sotto vecchi sassi, erba altissima. La sera, poi, è tragica in quel luogo. Vi sono contorni oltremodo lugubri. Il sole non era ancora tramontato quando il carro funebre dal panno bianco e dalla croce nera entrò nel viale del cimitero Vaugirard. Lo zoppo che lo seguiva non era altri che Fauchelevent. Il seppellimento della madre Crocifissione nel sepolcreto sotto l'altare, l'uscita di Cosette, l'entrata di Jean Valjean nella camera mortuaria, tutto era proceduto senza ostacoli e senza inconvenienti. Diciamolo di sfuggita, l'inumazione della madre Crocifissione sotto l'altare del convento è per noi cosa del tutto veniale. E una di quelle colpe che somigliano a un dovere. Le monache l'avevano compiuta, non soltanto senza turbamento, ma con l'approvazione della loro coscienza. Nel chiostro, ciò che si chiama «governo» non è che un'intromissione dell'autorità, intromissione sempre discutibile. Prima di tutto la regola; in quanto alla legge, si vedrà. Uomini, fate delle leggi fin che vi pare, ma tenetele per voi. Il pedaggio a Cesare non è altro che il resto del pedaggio a Dio. Un principe è nulla dopo un principio. Fauchelevent zoppicava dietro il carro funebre, contentissimo. I suoi due complotti gemelli, uno con le monache, l'altro con Madeleine, il primo a favore del convento, l'altro contro, erano riusciti di pari passo. La calma di Jean Valjean era di quelle potenti tranquillità che si comunicano. Fauchelevent non dubitava più del successo. Ciò che gli rimaneva da fare era nulla. In due anni aveva ubriacato dieci volte l'affossatore, papà Mestienne, un buonuomo paffuto. Era una vera pasta, papà Mestienne, ne faceva ciò che voleva. Lo rigirava come gli pareva e piaceva. La testa di Mestienne si adattava al berretto di Fauchelevent. La sicurezza di Fauchelevent era completa. Nel momento in cui il convoglio entrò nel viale del cimitero, Fauchelevent, felice, guardò il carro funebre e si fregò le grosse mani dicendo sotto voce: «Ecco un bello scherzo!». A un tratto il carro si fermò; era giunto al cancello. Si doveva presentare il permesso per il seppellimento. L'uomo delle pompe funebri parlò col portinaio del cimitero. Durante questo colloquio, che produsse una fermata di un minuto o due, qualcuno, uno sconosciuto, si collocò dietro il carro a fianco di Fauchelevent. Era una specie d'operaio che aveva un camiciotto dalle larghe tasche, e una vanga sotto il braccio. Fauchelevent guardò lo sconosciuto. «Chi siete?» L'uomo rispose: «L'affossatore». Se si sopravvivesse a una palla di cannone in mezzo al petto, non si farebbe la faccia che fece Fauchelevent. «L'affossatore?» «Sì.» «Voi?» «Io.» «Ma l'affossatore è papà Mestienne.» «Era.» «Come!... era?» «È morto.» Fauchelevent si aspettava tutto, tranne che un affossatore potesse morire. Eppure è vero; anche gli affossatori muoiono. A forza di scavare la fossa agli altri aprono la loro. Fauchelevent rimase a bocca aperta. Ebbe appena la forza di balbettare: «Ma non è possibile». «È così.» «Ma», rispose debolmente, «l'affossatore è papà Mestienne.» «Dopo Napoleone, Luigi XVIII. Dopo Mestienne, Gribier. Mi chiamo Gribier.» Fauchelevent, pallidissimo, contemplò quel Gribier. Era lungo, magro, livido, assolutamente funebre. Aveva l'aspetto di un medico non riuscito divenuto affossatore. Fauchelevent scoppiò in una risata. «Ah!... che cose stupide succedono. Papà Mestienne è morto. Papà Mestienne è morto, ma papà Lenoir è vivo! Sapete chi è papà Lenoir?... È il quartino di rosso, il quartino di Surêne, corpo di bacco!... vero Surêne di Parigi!... Ah!... È morto il vecchio Mestienne!... Mi dispiace; era un buon diavolo. Vero, camerata?... Andremo a bere un bicchiere, ora...» L'uomo rispose: «Ho studiato... Ho fatto la quarta. Non bevo mai». Il carro funebre s'era rimesso in marcia e girava nel viale del cimitero. Fauchelevent aveva rallentato il passo. Zoppicava ancora più per l'ansietà che per l'infermità. L'affossatore camminava davanti a lui. Fauchelevent esaminò ancora l'inaspettato Gribier. Era uno di quegli uomini che anche da giovani hanno l'aspetto di vecchi, e pur essendo magri, sono fortissimi. «Camerata!», esclamò Fauchelevent. L'uomo si volse. «Sono l'affossatore del convento.» «Mio collega», disse l'uomo. Fauchelevent, illetterato ma oltremodo furbo, comprese che aveva a fare con una specie pericolosa, con un buon parlatore. Brontolò: «Dunque, papà Mestienne è morto». «Assolutamente; il buon Dio ha consultato il suo scadenzario. Toccava a papà Mestienne. Mestienne è morto.» Fauchelevent ripetè macchinalmente: «Il buon Dio...». «Il buon Dio», aggiunse l'uomo con autorità. «Il padre Eterno, per i filosofi; l'Essere Supremo per i giacobini.» «Non faremo conoscenza?», balbettò Fauchelevent. «È fatta. Voi siete contadino e io sono parigino.» «Non ci si conosce se non quando s'è bevuto assieme. Chi vuota il suo bicchiere, vuota il suo cuore. Venite a bere con me. Non si rifiuta.» «Prima il dovere.» Fauchelevent pensò: «Sono perduto». Non c'erano che pochi giri di ruota al vialetto che conduceva all'angolo riservato alle monache. L'affossatore riprese: «Compare, ho sette bocche da riempire. E siccome è necessario che loro mangino, bisogna che io non beva.» E aggiunse con la soddisfazione di chi trova una frase spiritosa: «La loro fame è nemica della mia sete». Il carro funebre girò dietro un grosso cipresso, lasciò il gran viale, si avviò per un piccolo sentiero, prese per i campi e si inoltrò nel fitto di un bosco. Il luogo della sepoltura era ormai vicino. Fauchelevent rallentava il passo, ma non poteva far andare più lentamente il carro. Fortunatamente la terra molle, bagnata dalle piogge d'inverno si attaccava alle ruote e rallentava la marcia. Si avvicinò all'affossatore. «C'è un così buon vinello d'Argenteuil...», mormorò. «Compare», riprese l'uomo, «io non dovrei essere affossatore. Mio padre era portinaio al Prytanée. Mi destinava alla letteratura. Ma ebbe delle disgrazie. Perdite in borsa. Ho dovuto rinunciare a essere scrittore. Però sono scrivano pubblico.» «Ma dunque non siete affossatore», disse Fauchelevent attaccandosi a questo ramo ben debole. «Una cosa non impedisce l'altra. Accumulo.» Fauchelevent non comprese l'ultima parola. «Andiamo a bere», disse. A questo punto è necessaria un'osservazione. Fauchelevent, qualunque fosse la sua angoscia, offriva da bere, ma non si spiegava su un punto: chi avrebbe pagato. Di solito Fauchelevent offriva, e papà Mestienne pagava. L'offerta di una bevuta risultava, evidentemente, dalla situazione nuova creata dal nuovo affossatore, e questa offerta bisognava farla; ma il vecchio giardiniere lasciava, non senza intenzione, il proverbiale quarto d'ora di Rabelais nell'ombra. In quanto a lui, Fauchelevent, per quanto fosse commosso, non desiderava affatto pagare. L'affossatore proseguì con un sorriso superiore: «Bisogna mangiare. Ho accettato di succedere a papà Mestienne. Quando si sono fatte quasi tutte le classi, si è un po' filosofi. Al lavoro della mano ho aggiunto il lavoro del braccio. Ho il mio posto di scrivano al mercato di rue de Sèvres, sapete? Il mercato degli ombrelli. Tutte le cuoche della Croix-Rouge si rivolgono a me, e io scrivo loro le dichiarazioni ai coscritti. Al mattino scrivo dei biglietti dolci; di sera scavo le fosse. Questa è la vita, paesano!». Il carro avanzava. Fauchelevent, al colmo dell'inquietudine, si guardava in giro da tutti i lati. Grosse gocce di sudore gli cadevano dalla fronte. «Eppure», continuò l'affossatore, «non si possono servire due padroni. Bisogna che scelga la penna o la vanga. La vanga mi guasta la mano.»Il carro si fermò. Il chierico discese dalla carrozza a lutto, poi il prete. Una delle ruote anteriori del carro era appena salita su un monticello di terra al di là del quale si vedeva una fossa aperta. «Che bello scherzo!», ripetè Fauchelevent costernato. VI. Fra quattro tavole Chi c'era nella bara? lo sappiamo. Jean Valjean. Si era accomodato in modo da poter vivere là dentro, e respirava come poteva. È una cosa strana fino a qual punto la tranquillità della coscienza dia la tranquillità del resto. Tutto quanto aveva premeditato Jean Valjean si realizzava bene, dal giorno precedente. Anche lui, come Fauchelevent, contava su papà Mestienne. Non dubitava dell'esito finale. Mai situazione più critica, mai calma più completa. Le quattro assi della bara davano una specie di pace terribile. Sembrava che qualcosa del riposo dei morti entrasse nella tranquillità di Jean Valjean. Dal fondo di quella bara, aveva potuto seguire e seguiva tutte le fasi del dramma pericoloso che recitava con la morte. Poco dopo che Fauchelevent ebbe terminato di inchiodare il coperchio, Jean Valjean si era sentito trasportare, poi ruzzolare. Dalla diminuzione delle scosse potè capire che si passava dal selciato alla terra battuta, cioè che si lasciavano le strade e si arrivava ai boulevards. A un rumore sordo, aveva indovinato che si attraversava il Pont d'Austerlitz. Alla prima fermata comprese che si entrava nel cimitero; alla seconda pensò: «Ecco la fossa». Improvvisamente sentì che delle mani afferravano la bara, poi uno sfregamento sordo sulle assi. Pensò che legavano una corda intorno alla bara per discenderla nella buca. Poi rimase come uno stordimento. Probabilmente i becchini e l'affossatore avevano lasciato scivolare la bara discendendo la testa prima dei piedi. Tornò in sé sentendosi in posizione orizzontale, immobile. Era sul fondo. Sentì un certo freddo. Una voce si alzò al di sopra di lui, glaciale e solenne. Sentì passare, così lentamente che poteva afferrarle una dopo l'altra, parole latine che non comprendeva: «Qui dormiunt in terrae pulvere, evigilabunt; alii in vitam aeternam et alii in opprobrium, ut videant semper». Una voce di fanciullo rispose: «De profundis». La voce grave ricominciò: «Requiem aeternam dona ei, domine». La voce di fanciullo rispose: «Et lux perpetua luceat ei». Sentì sull'asse che lo copriva qualcosa come il lieve picchiettare di alcune gocce di pioggia. Probabilmente era l'acqua benedetta. Pensò: «Adesso si finisce. Ancora un po' di pazienza. Il prete se ne va. Fauchelevent condurrà Mestienne a bere. Mi lascerà solo. Poi Fauchelevent tornerà da solo e io uscirò. Sarà questione di un'ora. La voce grave ricominciò: «Requiescat in pace». E la voce di fanciullo: «Amen». Jean Valjean, tendendo l'orecchio, sentì come dei passi che si allontanavano. «Ecco che se ne vanno», pensò. «Sono solo.» D'un tratto sentì sulla sua testa un rumore che gli parve lo scoppio della folgore. Era una badilata di terra che cadeva sulla bara. Ne cadde una seconda. Uno dei buchi per cui respirava si turò. Una terza badilata di terra. Poi una quarta. Ci sono cose più forti del più forte degli uomini. Jean Valjean svenne. VII. Dove si spiega l'origine della frase: «Non perdere la carta» Ecco che cosa avveniva sopra la bara in cui si trovava Jean Valjean. Quando il carro funebre si fu allontanato, quando il prete e il chierico furono saliti in carrozza e ripartiti, Fauchelevent, che seguiva con gli occhi ogni movimento dell'affossatore, lo vide curvarsi e prendere il badile già piantato diritto nel mucchio di terra. Allora Fauchelevent prese una risoluzione suprema. Si pose tra la fossa e l'affossatore, incrociò le braccia e disse: «Pago io». «Che cosa?», domandò l'affossatore. Fauchelevent ripetè: «Pago io!». L'affossatore lo guardò stupefatto e replicò: «Ma che cosa, paesano?». «Pago io!» «Che cosa?» «Il vino.» «Che vino?» «L'Argenteuil.» «Ma che Argenteuil?» «Quello del Bon Coing.» «Vattene al diavolo!», disse l'affossatore. E gettò una badilata di terra sulla bara. La bara risuonò sordamente. Fauchelevent si sentì vacillare ed ebbe paura di cadere anche lui nella fossa. E con voce in cui cominciava a mescolarsi il soffocamento del rantolo implorò: «Andiamo, prima che il Bon Coing sia chiuso!». L'affossatore prese un'altra badilata di terra. Fauchelevent continuò: «Pago io!». E afferrò l'affossatore per un braccio. «Ascoltami, camerata. Sono l'affossatore del convento e sono qui per aiutarti. È un lavoro che si può fare anche di notte. Cominciamo col farci un bicchiere.» E parlando, attaccandosi a questa insistenza disperata, faceva questa lugubre riflessione: «E quando bevesse, si ubriacherà?». «Amico», disse l'affossatore, «se proprio volete, acconsento. Berremo. Dopo il lavoro, prima no.» E diede l'onda al badile. Fauchelevent lo trattenne. «È Argenteuil da sei!» «Ah sì», disse l'affossatore, «siete campanaro. Din, don, din, don, non sapete dire altro. Andate a farvi benedire.» E lanciò la seconda badilata. Fauchelevent era arrivato a quel punto in cui non si sa più che dire. «Ma venite a bere, dunque, dal momento che pago io.» «Quando avremo coricato il bambino», disse l'affossatore. E gettò una terza badilata. Poi sprofondò il badile nella terra, e aggiunse: «Vedete, farà freddo stanotte, e la morta ci griderebbe dietro se la piantassimo qua senza coperta». In quel momento, caricando il badile, l'affossatore si chinò, e la tasca del camiciotto gli si aprì. Lo sguardo smarrito di Fauchelevent cadde distrattamente in quella tasca e vi si fermò. Il sole non era ancora nascosto all'orizzonte; ci si vedeva abbastanza per distinguere qualcosa di bianco in fondo a quella tasca aperta. Un lampo, il più brillante che possa avere l'occhio di un contadino della Piccardia, attraversò le pupille di Fauchelevent. Gli era venuta un'idea. Senza che l'affossatore, tutto attento alle badilate di terra, se ne accorgesse, gli mise la mano nella tasca di dietro, e ritirò da quella tasca la carta bianca che vi si trovava in fondo. L'affossatore gettò nella fossa la quarta badilata. Nel momento in cui si voltava per prendere la quinta, Fauchelevent lo guardò calmo calmo e disse: «A proposito, novizio, avete la carta?». L'affossatore s'interruppe. «Che carta?» «Il sole si corica.» «Va bene, si metta pure il berretto da notte.» «Chiudono il cancello del cimitero.» «Ebbene, dopo?...» «Avete la carta?» «Ah, la mia carta?», disse l'affossatore. E cercò in tasca. Frugò in una, frugò nell'altra. Passò ai taschini, esaminò il primo, rovesciò il secondo. «Ma no, non ho la carta. L'avrò dimenticata.» «Quindici franchi di multa», disse Fauchelevent. L'affossatore divenne verde. Il verde è il pallore delle persone livide. «Gesù, Giuseppe e Maria, abbiate pietà di me!», esclamò. «Quindici franchi di multa!» «Tre monete da cento soldi», disse Fauchelevent. L'affossatore lasciò cadere il badile. Fauchelevent capì che quello era il momento. «Ma via, pivello», disse Fauchelevent, «non vi disperate. Non si tratta di suicidarsi e di approfittare della fossa. Quindici franchi sono quindici franchi, e potete anche risparmiarli. Sono vecchio, voi siete nuovo. Io conosco i trucchi, i trocchi, i tricchi, e i tracchi; vi do un consiglio da amico. Una cosa è chiara: il sole tramonta, tocca la cupola, il cimitero si chiude fra cinque minuti.» «È vero», rispose l'affossatore. «In cinque minuti non avete il tempo di riempire la fossa, tanto più che è fonda come il diavolo, e di uscire prima che il cancello sia chiuso.» «Giusto.» «In tal caso, quindici franchi di ammenda.» «Quindici franchi.» «Ma avete tempo... dove abitate?» «A due passi dalla barriera. A un quarto d'ora da qui. Rue Vaugirard, numero 87.» «Avete tempo di uscir di corsa.» «Esatto.» «Una volta fuori del cancello, correte a casa, prendete la carta, ritornate, il portinaio del cimitero vi apre. Avendo il biglietto non pagate nulla. E seppellite il morto. Tanto io ve lo custodisco perché non fugga.» «Vi devo la vita, paesano.» «Andatevene», disse Fauchelevent. L'affossatore, riconoscente, gli strinse la mano e partì correndo. Quando l'affossatore disparve nel folto del bosco, Fauchelevent rimase in ascolto finché ne udì i passi, poi si curvò sulla fossa, e chiamò sottovoce: «Papà Madeleine!». Nessuno rispose. Fauchelevent sentì un brivido. Si lasciò ruzzolare nella fossa più che non vi discese e si gettò sulla bara gridando: «Siete là?». Silenzio. Fauchelevent non respirava più, tanto tremava; prese lo scalpello e il martello, e fece saltare il coperchio. Il viso di Jean Valjean apparve nel crepuscolo con gli occhi chiusi, pallido. A Fauchelevent si drizzarono i capelli, si levò in piedi; poi cadde contro la parete della fossa, sul punto di accasciarsi sulla bara. Guardò Jean Valjean. Jean Valjean giaceva, pallido e immobile. Fauchelevent mormorò con voce bassa come un soffio: «È morto!». E raddrizzandosi, incrociando le braccia con tale violenza che i due pugni chiusi gli colpirono le due spalle, gridò: «Ecco, come lo salvo io!». E il povero uomo si mise a singhiozzare; monologando, poiché è un errore credere che il monologo non sia della natura. Le forti agitazioni spesso fanno parlare a voce alta. «La colpa è di papà Mestienne. Perché è morto, quell'imbecille? Aveva proprio bisogno di crepare in un momento in cui nessuno se l'aspettava!... È lui che ha causato la morte del signor Madeleine. - Papà Madeleine!... è nella bara. Già portato. E finito... Anche queste cose... Ma c'è buon senso? Ah!... Dio mio!... è morto!... E che farò della piccina? Che cosa mi dirà la fruttivendola?... io dico se un uomo come questo, deve morire così, se è possibile. Dio! Quando penso che si mise sotto il mio carro!... Papà Madeleine! Papà Madeleine!... Morto, sì, morto soffocato, lo dicevo io. Non ha voluto credermi. Ebbene, ecco un bello scherzo! È morto questo brav'uomo, il più galantuomo che ci sia stato fra la gente del buon Dio!... E la piccina! Ah!... Prima di tutto non torno là, io. Resto qui. Aver fatto un colpo come questo!... Vale proprio la pena di essere vecchi, per esser due vecchi pazzi! Non si devono fare certe cose. Papà Madeleine!... papà Madeleine! papà Madeleine! Madeleine!... Signor sindaco!... Non mi sente. Uscite fuori, adesso!» E si strappava i capelli. Si intese in lontananza, fra gli alberi, uno stridio acuto. Era il cancello del cimitero che si chiudeva. Fauchelevent si curvò su Jean Valjean, e a un tratto ebbe come un soprassalto e indietreggiò, per quel tanto che è possibile indietreggiare in una fossa. Jean Valjean aveva gli occhi aperti e lo guardava. Assistere alla morte è spaventoso, assistere a una resurrezione lo è forse più. Fauchelevent divenne come di pietra, pallido, smarrito, messo sossopra da tutti quegli eccessi di emozioni, non sapendo se aveva a fare con un vivo o con un morto, fissando Jean Valjean che Io guardava. «Mi sono addormentato», disse Jean Valjean. E si alzò a sedere. Fauchelevent cadde ginocchioni. «Giusta santa vergine! M'avete fatto paura.» Poi si alzò e gridò: «Grazie, papà Madeleine!». Jean Valjean era solo svenuto. Il freddo intenso lo aveva svegliato. La gioia è il riflesso del terrore. Fauchelevent aveva da fare quasi quanto Jean Valjean per ritornare in sé. «Dunque non siete morto! Oh, che animo avete! Vi ho chiamato tanto che alla fine siete tornato in voi. Quando vi ho visto con gli occhi chiusi ho detto: bene! eccolo soffocato. Sarei divenuto pazzo furioso, proprio pazzo da camicia di forza! Mi avrebbero messo a Bicêtre. Che potevo fare se eravate morto?... E la vostra piccina!... E la fruttivendola che non avrebbe capito nulla! Le rimane la bambina sulle braccia, e il nonno è morto! Che storia! Santi miei del paradiso, che storia! Ah!... Ma voi siete vivo, ecco quello che conta.» «Ho freddo», disse Jean Valjean. Questa parola richiamò del tutto Fauchelevent alla realtà, che era urgente. Quei due uomini, quantunque tornati in possesso delle loro facoltà, avevano, senza rendersene conto, l'anima turbata, e qualcosa di strano dentro di loro, come una sorta di sinistro smarrimento del luogo in cui si trovavano. «Usciamo di qui», esclamò Fauchelevent. Si cercò in tasca, e ne trasse una borraccia di cui s'era provveduto. «Ma prima un goccio!», disse. Il liquore terminò ciò che l'aria fresca aveva incominciato. Jean Valjean bevette un sorso d'acquavite e rinvenne completamente. Uscì dalla bara, e aiutò Fauchelevent a inchiodare nuovamente il coperchio. Tre minuti dopo erano fuori della fossa. Del resto, Fauchelevent era tranquillo. Aveva preso le sue precauzioni. Non aveva da temere l'arrivo dell'affossatore Gribier. Quel «pivello» era in casa sua, occupato a cercare la carta che non avrebbe certamente trovato perché l'aveva in tasca Fauchelevent. Senza carta, non poteva rientrare nel cimitero. Fauchelevent prese il badile, Jean Valjean la vanga, ed entrambi seppellirono in fretta la bara vuota. Quando la fossa fu colma, Fauchelevent disse a Valjean: «Andiamocene; io tengo il badile, voi portate la vanga». Cadeva la notte. Jean Valjean durò fatica a muoversi e a camminare. In quella cassa si era irrigidito, era divenuto un po' cadavere. L'anchilosi della morte l'aveva preso fra quelle quattro assi. Bisognò, in qualche modo, che sciogliesse da sé il ghiaccio del sepolcro. «Siete intirizzito», disse Fauchelevent. «Peccato che io sia zoppo; potremmo sgranchirci correndo.» «Bah!», rispose Jean Valjean, «quattro passi e camminerò come prima». Percorsero i viali per cui era passato il carro funebre. Giunti al cancello chiuso e al casotto del portinaio, Fauchelevent, che teneva in mano la carta dell'affossatore, la gettò nella cassetta, il portinaio tirò il cordone, la porta si aprì, e uscirono. «Come tutto procede bene!», disse Fauchelevent. «Che buona idea avete avuto, papà Madeleine!» Passarono la barriera Vaugirard nel modo più semplice del mondo. Nei dintorni di un cimitero, un badile e una vanga sono due passaporti. Rue Vaugirard era deserta. «Papà Madeleine», disse Fauchelevent camminando e levando gli occhi verso le case. «Voi che avete una vista migliore della mia, indicatemi il numero ottantasette.» «Eccolo», disse Valjean. «Non c'è nessuno in strada», continuò Fauchelevent. «Datemi la vanga e aspettatemi due minuti.» Fauchelevent entrò al numero ottantasette, salì finché ci furono scale guidato dall'istinto che conduce sempre il povero alla soffitta, e bussò al buio alla porta di un abbaino. Una voce rispose: «Entrate». Era la voce di Gribier. Fauchelevent spinse la porta. L'abitazione dell'affossatore era, come tutte quelle sfortunate dimore, una topaia senza mobili e ingombra di roba. Una cassa da imballaggio, - una bara forse, - faceva le veci del cassettone, una pentola di terra serviva da secchio, un pagliericcio da letto, il pavimento da sedie e da tavola. C'era, in un angolo, su uno straccio che era un vecchio lembo di tappeto, una donna magra e un nugolo di bambini. Tutto quel povero tugurio portava le tracce di uno sconvolgimento. Si sarebbe detto che vi fosse passata una scossa di terremoto. I coperchi erano fuori di posto, gli stracci sparsi, la brocca rotta, la madre aveva pianto, i piccini probabilmente erano stati battuti; tracce di una perquisizione accanita e spietata. Era evidente che l'affossatore aveva perdutamente cercato la carta, e fatto responsabili di tale perdita tutto quello che c'era in casa, dalla brocca alla moglie. C'era in quel tugurio la disperazione. Ma Fauchelevent aveva troppa fretta di venire allo scioglimento dell'avventura per notare il lato triste del suo successo. Entrò e disse: «Vi porto il badile e la vanga». Gribier lo guardò stupefatto. «Siete voi, paesano?» «E domattina, dal portinaio del cimitero, troverete la vostra carta.» E pose il badile e la vanga sul pavimento. «Che vuol dire?», domandò Gribier. «Vuol dire che avete lasciato cadere la carta di tasca, che io l'ho trovata a terra quando eravate già partito, che ho sepolto il morto, riempito la fossa, fatto quello che dovevate far voi, che il portinaio vi renderà la carta, e che non pagherete i quindici franchi. Ecco tutto.» «Grazie, paesano!», esclamò Gribier sbalordito. «La prossima volta pagherò io da bere.» VIII. Interrogatorio riuscito Un'ora dopo, nella notte oscura, due uomini e una bimba si presentavano al numero 62 di vicolo Picpus. Il più vecchio di quei due uomini alzò il battente e picchiò. Erano Fauchelevent, Jean Valjean e Cosette. I due galantuomini erano stati a cercare Cosette dalla fruttivendola in rue du Chemin-Vert, dove Fauchelevent l'aveva lasciata il giorno precedente. Cosette aveva passato quelle ventiquattr'ore senza comprendere nulla, tremando in silenzio. Tremava tanto che non aveva più pianto. Non aveva mangiato, né dormito. La buona fruttivendola le aveva fatto cento domande, senza ottenere altra risposta che uno sguardo cupo, sempre lo stesso. Cosette non aveva fatto capire nulla di tutto ciò che aveva visto e inteso in quei due giorni. Indovinava che si attraversava una crisi. Sentiva profondamente che bisognava essere «molto saggi». Chi non ha provato la sovrana potenza di queste tre parole pronunciate con un certo accento all'orecchio di una creatura spaventata: «Non dire nulla!». La paura è muta. Del resto, nessuno sa serbare un segreto come un fanciullo. Soltanto quando, dopo quelle lugubri ventiquattr'ore, aveva riveduto Jean Valjean, aveva emesso un tale grido di gioia che se qualcuno l'avesse udita, avrebbe compreso da quel grido che usciva da un abisso. Fauchelevent era del convento e conosceva le parole d'ordine per passare. Tutte le porte s'aprirono. Così fu risolto il doppio e spaventoso problema: uscire ed entrare. Il portinaio, che aveva istruzioni in proposito, aprì la porticina di servizio che cominicava dal cortile al giardino, e che ancora vent'anni fa si vedeva dalla strada, nel muro di fondo, di fronte al portone. Il portinaio li fece passare tutti e tre da quella porta; di là, raggiunsero il parlatorio interno riservato in cui Fauchelevent, il giorno precedente, aveva ricevuto gli ordini della priora. La priora li aspettava, col rosario in mano. Una madre vocale era in piedi vicino a lei, col velo abbassato. Una candela rischiarava debolmente, si potrebbe dire faceva finta di rischiarare, il parlatorio. La priora squadrò Jean Valjean. Nessuno esamina meglio di chi tiene gli occhi bassi. «Siete voi il fratello?» «Sì, reverenda madre», rispose Fauchelevent. «Come vi chiamate?» Fauchelevent rispose: «Ultime Fauchelevent». Aveva avuto davvero un fratello che si chiamava Ultime e che era morto. «Di che paese siete?» Fauchelevent rispose: «Di Picquigny, vicino ad Amiens». «Che età avete?» Fauchelevent rispose: «Cinquant'anni». «Che mestiere fate?» Fauchelevent rispose: «Il giardiniere». «Siete buon cristiano?» Fauchelevent rispose: «Lo siamo tutti in famiglia». «Questa piccina è vostra?» Fauchelevent rispose: «Sì, reverenda madre». «Siete suo padre?» Fauchelevent rispose: «Suo nonno». La madre vocale disse alla priora sottovoce: «Risponde bene». Jean Valjean non aveva pronunciato una parola. La priora guardò Cosette attentamente, e disse alla madre vocale sottovoce: «Sarà brutta». Le due madri parlarono alcuni minuti a voce bassissima nell'angolo del parlatorio, poi la priora si volse e disse: «Papà Fauvent, avrete un'altra ginocchiera a sonaglio. Ce ne vogliono due, ora». Il giorno seguente, infatti, si sentivano due sonagli nel giardino, e le monache non resistevano alla tentazione di sollevare un angolo del loro velo. Si vedevano, in fondo, sotto gli alberi, due uomini che sarchiavano fianco a fianco: Fauvent e un altro. Avvenimento enorme. Il silenzio fu rotto al punto che si sentì dire: «È un aiutante del giardiniere». Le madri vocali aggiungevano: «È un fratello di papà Fauvent». Jean Valjean era stato regolarmente installato; aveva la ginocchiera di cuoio e il sonaglio; ormai la cosa era ufficiale. Si chiamava Ultime Fauchelevent. La causa più forte determinante l'ammissione era stata l'osservazione della priora su Cosette: «Sarà brutta». La priora, pronunciato questo pronostico, prese subito a voler bene a Cosette, e le diede un posto nel convitto come allieva di carità. Ciò è oltremodo logico. Si ha un bel proibire lo specchio nei conventi; le donne hanno sempre coscienza del loro viso; ora, le ragazze che sanno di essere belle si lasciano far monache assai difficilmente; la vocazione, essendo assai di frequente in proporzione inversa alla bellezza, si spera più dalle brutte che dalle belle. Da ciò un affetto vivo per le brutte. Tutta questa faccenda aumentò il credito di quel buon vecchio di Fauchelevent, il quale ebbe un triplice successo: presso Jean Valjean, che salvò e rifugiò; presso l'affossatore Gribier, che diceva a se stesso: m'ha risparmiato la multa; presso il convento che, mercé sua, custodiva la bara della madre Crocifissione sotto l'altare, eludendo Cesare e soddisfacendo Dio. C'era una bara con cadavere al Petit-Picpus e una bara senza cadavere al cimitero Vaugirard; l'ordine pubblico ne fu senza dubbio profondamente turbato, ma non se ne accorse. In quanto al convento, la sua riconoscenza per Fauchelevent fu grande. Fauchelevent divenne il migliore dei servitori e il più prezioso dei giardinieri. Alla prima visita dell'arcivescovo, la priora raccontò la cosa a Sua Eminenza confessandosi, ma anche un po' vantandosene. L'arcivescovo, uscendo dal convento, nel parlò con plauso, e a voce bassa, a monsignor de Latil, confessore di Monsieur5, più tardi arcivescovo di Reims e cardinale. L'ammirazione per Fauchelevent fece strada e arrivò a Roma. Abbiamo avuto sotto gli occhi un biglietto indirizzato dal papa allora regnante, Leone XII, a uno dei suoi parenti, monsignore alla nunziatura di Parigi, e chiamato come lui Della Genga; vi si leggevano queste righe: «Pare che in un convento di Parigi vi sia un eccellente giardiniere, un sant'uomo, chiamato Fauvent». Nulla di questo trionfo giunse sino a Fauchelevent nella sua baracca; continuò a raschiare, a sarchiare, a coprire i meloni senza sapere nulla di Sua Eminenza e di Sua Santità. Non pensava alla sua gloria più di un bue di Durhan o di Surrey il cui ritratto è pubblicato nella Illustrateci London News, con questa iscrizione: Bue premiato al concorso delle bestie cornute. IX. Clausura Cosette, in convento, continuò a tacere. Essa, naturalmente, si credeva figlia di Jean Valjean. Del resto, non sapendo nulla non poteva dir nulla, e poi, in ogni caso, non avrebbe fiatato. L'abbiamo già fatto notare: nulla abitua i fanciulli al silenzio come la sventura. Cosette aveva tanto sofferto che aveva paura di tutto, anche di parlare, anche di respirare. Una parola aveva così spesso fatto crollare su di lei una valanga! Incominciava appena a sentirsi più sicura da quando era con Jean Valjean. Si abituò assai presto al convento. Le dispiaceva soltanto di non avere con sé Caterina, ma non osava dirlo. Una volta però disse a Jean Valjean: «Padre, se l'avessi saputo, l'avrei portata con me». Cosette, divenendo convittrice nel convento, dovette vestire l'abito delle allieve della casa. Jean Valjean ottenne che venissero consegnati a lui gli abiti che la fanciulla lasciava. Era quello stesso vestito da lutto che le aveva fatto indossare lasciando la bettola Thénardier. Non era troppo sciupato. Valjean chiuse quella roba, le calze di lana e gli stivali, con canfora e tutti quegli aromi di cui abbondano i conventi, in una piccola valigia che trovò modo di acquistare. Mise la valigia su una sedia, vicino al letto, e ne portava sempre la chiave in tasca. «Padre», gli domandò un giorno Cosette, «che cos'è quella cassetta che ha un così buon odore?» Papà Fauchelevent, oltre alla gloria di cui abbiamo parlato e che ignorava, fu ricompensato della sua buona azione; prima di tutto ne fu felice; poi ebbe molto meno da lavorare, e, per ultimo, siccome gli piaceva molto il tabacco, l'entrata di Madeleine gli aveva fruttato di consumarne tre volte tanto, e in modo infinitamente più voluttuoso, visto che Madeleine glielo pagava. Le monache non si valsero del nome di Ultime; chiamavano Jean Valjean l'altro Fauvent. Se quelle sante dame avessero avuto un po' dello sguardo di Javert, avrebbero potuto finire col notare che quando c'era da fare qualcosa fuori per il mantenimento del giardino, era sempre Fauchelevent maggiore, il vecchio, il malato, lo zoppo che usciva, e mai l'altro: ma, sia che gli occhi sempre fissi in Dio non siano capaci di spiare, sia che fossero, di preferenza, occupate a sorvegliarsi fra loro, non vi fecero affatto attenzione. Del resto, Jean Valjean fece bene a starsene appartato e non muoversi. Javert tenne in osservazione il quartiere per più di un mese. Quel convento era per Jean Valjean come un'isola circondata dai flutti. Quelle quattro mura erano ormai il suo mondo. Vedeva abbastanza cielo per essere tranquillo e Cosette ne vedeva abbastanza per essere felice. Una vita dolcissima cominciò per lui. Abitava col vecchio Fauchelevent la baracca in fondo al giardino. Quella bicocca, costruita con pezzi di scarto, esisteva ancora nel 1845 ed era composta, come si sa, di tre camere quasi completamente spoglie, solo i muri. La principale era stata ceduta per forza, perché Valjean aveva invano provato a resistere, da papà Fauchelevent a Madeleine. Il muro di quella camera, oltre ai due chiodi destinati ad attaccarvi la ginocchiera e la gerla, era ornato da una cartamoneta realista del '93 affissa al muro sopra al camino, e sulla quale si leggevano le parole seguenti circondate da una cornice rappresentante dei gigli: Armée catholique et Royale De par le Roi Bon commerçable de dix livres pour objets fournis à l'armée Remboursable à la paix Série 3 N. 10390 Stofflet. Quell'assegnato vandeano era stato affisso al muro dal precedente giardiniere, ex chouan6, morto nel convento, e che Fauchelevent aveva sostituito. Jean Valjean lavorava tutti i giorni nel giardino ed era utilissimo. Era già stato potatore, e si faceva giardiniere di buona volontà. Ricordiamo che conosceva quasi tutte le ricette e i segreti della coltura. Ne trasse profitto. Quasi tutti gli alberi del giardino erano selvatici; li innestò e li costrinse a produrre eccellente frutta. Cosette aveva il permesso di passare un'ora al giorno al suo fianco. Siccome le suore erano tristi e lui era buono, la fanciulla faceva i suoi confronti e lo adorava. All'ora stabilita, correva alla baracca, e quando entrava in quella stamberga, la riempiva di paradiso. Jean Valjean si illuminava, e sentiva crescere la sua felicità con la felicità che procurava a Cosette. La gioia che ispiriamo ha questo di buono: invece di indebolirsi come ogni cosa riflessa, ci ritorna più vivida. Nelle ore di ricreazione, Jean Valjean la guardava da lontano giocare e correre, e distingueva le sue risa da quelle delle altre convittrici. Perché ora Cosette rideva. Anche il viso di Cosette era un po' mutato. La tristezza era scomparsa. Il sorriso è il sole; scaccia l'inverno dal viso umano. Finita la ricreazione, quando Cosette rientrava, Jean Valjean guardava le finestre della sua classe, e la notte si alzava per fissare quelle del suo dormitorio. Del resto, Dio ha i suoi mezzi, le sue vie. Il convento contribuì, come Cosette, a mantenere e a completare in Valjean l'opera dell'arcivescovo. È certo che uno dei lati della virtù termina nell'orgoglio. C'è, lì, un ponte costruito dal diavolo. Jean Valjean era, a sua insaputa, abbastanza vicino a quel lato del ponte, quando la Provvidenza lo gettò nel convento del Petit-Picpus; finché si era confrontato soltanto con l'arcivescovo, si era trovato indegno ed era rimasto umile; ma, da qualche tempo, cominciava a paragonarsi con gli uomini, e nasceva l'orgoglio. Chissà? Forse avrebbe finito per ritornare a poco a poco all'odio. Il convento l'arrestò su quella china. Era il secondo luogo di segregazione che vedeva. Nella gioventù, in quello che era stato per lui l'inizio della vita, e più tardi, e molto di recente anche, ne aveva veduto un altro, spaventoso, luogo terribile le cui severità gli erano sempre sembrate l'iniquità della giustizia e il delitto della legge. Oggi, dopo il bagno penale, vedeva il chiostro; e pensando che aveva fatto parte del bagno e ora era, per così dire, spettatore del chiostro, li confrontava nel suo pensiero continuamente. Ricordava i suoi antichi compagni; com'erano miserabili! Si levavano all'alba e lavoravano sino a notte; lasciavano loro appena il tempo di dormire, si coricavano su brande e non permettevano loro che un materasso alto appena due pollici, in stanzoni riscaldati solo nei mesi più rigidi dell'inverno; erano vestiti con orribili casacche rosse; e, in via di favore, era permesso di indossare calzoni di tela quando faceva molto caldo, e un camiciotto di lana quando faceva molto freddo; non bevevano vino e non mangiavano carne che quando andavano al «lavoro». Vivevano senza nome, distinti solo con dei numeri e in qualche modo divenuti cifre, abbassando gli occhi, abbassando la voce, con i capelli tagliati, sotto il bastone, nella vergogna. Poi la sua mente considerava gli esseri che aveva davanti agli occhi. Anche questi vivevano con i capelli tagliati, con gli occhi bassi, con la voce bassa; non nella vergogna, ma in mezzo alle derisioni del mondo, non con la schiena flagellata dal bastone, ma con le spalle straziate dallo staffile. Anche questi non avevano più nome; non esistevano più che sotto appellativi austeri. Non mangiavano mai carne e non bevevano mai vino; spesso, sino a sera, restavano senza prendere cibo di sorta; non indossavano una veste rossa, ma un sudario nero di lana pesante d'estate, leggero d'inverno, senza potervi aggiungere o togliere nulla; senza avere, secondo la stagione, la risorsa di un abito di tela o di un soprabito di lana; e portavano per sei mesi dell'anno camicie di saia che mettevano la febbre. Non abitavano stanzoni riscaldati soltanto nei mesi più rigidi, ma in celle in cui non si accendeva mai fuoco; dormivano non già su materassi dello spessore di due pollici, ma sulla paglia. E, oltretutto, non era permesso loro nemmeno il sonno; tutte le notti, dopo una giornata di lavoro, nell'accasciamento del primo ripaoso, nel momento in cui stavano per addormentarsi e in cui si riscaldavano appena, bisognava che si svegliassero, si alzassero e andassero a pregare in una cappella ghiacciata e tetra, con le ginocchia sulla pietra. E in certi giorni, dovevano, questi esseri, a turno, rimanere per dodici ore consecutive inginocchiati sul pavimento, o prosternati con la faccia a terra e le braccia in croce. I primi erano uomini, queste erano donne. Che cosa avevano fatto quegli uomini? Avevano rubato, stuprato, saccheggiato, ucciso, assassinato. Erano banditi, falsari, avvelenatori, incendiari, omicidi, parricidi. Che cosa avevano fatto quelle donne?... Nulla. Da una parte il brigantaggio, la frode, il dolo, la violenza, la lubricità, l'omicidio, tutte le specie del sacrilegio, tutte le varietà del delitto; dall'altra una cosa sola: l'innocenza. L'innocenza perfetta, quasi elevata in una misteriosa assunzione, appartenente ancora alla terra per la virtù, appartenente già al cielo per la santità. Da una parte le confidenze di delitti che si fanno a voce bassa. Dall'altra la confessione delle colpe che si fa a voce alta. E quali delitti! e quali colpe! Da una parte miasmi, dall'altra ineffabile profumo. Da una parte la peste morale, guardata a vista, rinchiusa sotto il cannone, divorante lentamente gli appestati; dall'altra un casto connubio di tutte le anime nello stesso focolare. Là le tenebre; qui l'ombra; ma un'ombra piena di luce, e una luce piena di raggi. Due luoghi di schiavitù; ma nel primo la liberazione possibile, un limite legale sempre intraveduto e poi la fuga. Nel secondo, la perpetuità; sola speranza, nell'estremità lontana dell'avvenire, quella luce di libertà che gli uomini chiamano morte. Nel primo non si è legati che da catene; nell'altro si è legati dalla fede. Che cosa emana dal primo? Un'immensa maledizione, uno stridor di denti, l'odio, la cattiveria disperata, un grido di rabbia contro la società umana, un sarcasmo al cielo. Che cosa si sprigiona dal secondo? la benedizione e l'amore. E in questi luoghi così simili e così diversi, queste due specie di esseri così differenti, compiono la stessa opera: l'espiazione. Jean Valjean comprendeva bene l'espiazione dei primi; l'espiazione personale, l'espiazione per se stessa, ma non comprendeva quella delle altre, l'espiazione di quelle creature senza macchia e senza nulla da rimproverarsi, e si domandava tremando: «Espiazione di che?... Quale espiazione?». Una voce rispondeva nella sua coscienza: «La più divina delle generosità umane, l'espiazione per gli altri». A questo punto ogni teoria personale è riservata; non siamo che narratori; guardiamo dal punto di vista di Valjean, e traduciamo le sue impressioni. Aveva sotto gli occhi il culmine sublime dell'abnegazione, la più alta cima della virtù possibile; l'innocenza che perdona agli uomini le colpe commesse e che espia per loro; la servitù subita, la tortura accettata, il supplizio richiesto dalle anime che non hanno peccato per le anime che hanno errato; dolci esseri deboli aventi la miseria di coloro che sono puniti e il sorriso di coloro che sono ricompensati. E ricordava che aveva osato lamentarsi! Spesso, nel mezzo della notte, si alzava per ascoltare il canto riconoscente di quelle creature innocenti, e si sentiva freddo pensando che quanti erano là puniti giustamente non elevavano la voce al cielo che per bestemmiare, e che lui, miserabile, aveva mostrato il pugno a Dio. Una cosa lo colpiva e lo faceva meditare profondamente, come un avvertimento a voce bassa della Provvidenza stessa; la scalata, la clausura superata, l'avventura accettata fino alla morte; l'ascensione difficile e dura, tutti quegli stessi sforzi che hanno fatto per uscire dall'altro luogo di espiazione, li aveva fatti per entrare in questo. Era un simbolo del suo destino? Quella casa era una prigione, somigliava lugubremente all'altra dimora da cui era fuggito, eppure non aveva mai pensato a nulla di simile. Rivedeva le inferriate, i catenacci, le sbarre di ferro; per custodire chi? Degli angeli. Quegli alti muri che aveva veduto attorno a delle tigri, li rivedeva attorno a delle pecore. Era un luogo di espiazione, non di castigo; eppure era ancora più austero, più cupo e spietato dell'altro. Quelle vergini erano trattate più duramente dei forzati. Un vento freddo e rude, quel vento che aveva agghiacciato la sua giovinezza, attraversava la fossa chiusa e sprangata degli avvoltoi; un vento più aspro e più doloroso ancora soffiava nella gabbia delle povere colombe. Perché? Quando pensava a queste cose, tutto ciò che era in lui si sommergeva davanti a tanto mistero sublime. In queste meditazioni l'orgoglio svaniva. Fece innumerevoli osservazioni su se stesso: si sentì spregevole e pianse molto. Tutto ciò che era entrato nella sua vita da sei mesi lo conduceva verso le sante ingiunzioni del vescovo; Cosette con l'amore, il convento con l'umiltà. Qualche volta, verso sera, al crepuscolo, nell'ora in cui il giardino era deserto, lo si vedeva in ginocchio in mezzo al viale che costeggiava la cappella, davanti alla finestra dove aveva guardato la notte in cui era giunto, volto verso il luogo in cui sapeva che la suora che faceva la riparazione era prosternata, immersa nella preghiera. Pregava, così, inginocchiato davanti a quella monaca. Sembrava che non osasse inginocchiarsi direttamente davanti a Dio. Tutto ciò che lo circondava, quel giardino pacifico, quei fiori profumati, quelle fanciulle con le loro grida allegre, quelle donne serie e semplici, quel chiostro silenzioso, penetravano in lui lentamente, e a poco a poco l'anima sua si componeva di silenzio come quel chiostro, di profumo come quei fiori, di pace come quelle fanciulle. E poi, pensava che erano due le case di Dio che lo avevano successivamente raccolto in due istanti critici della sua vita: la prima quando tutte le porte gli si chiudevano e la società umana lo respingeva, la seconda nel momento in cui la società umana tornava a perseguitarlo e la prigione si riapriva; e che senza la prima sarebbe ricaduto nel delitto, e senza la seconda nel supplizio. Tutto il suo cuore si struggeva di riconoscenza e amava sempre più. Passarono così parecchi anni; Cosette cresceva. 1 «In questo sacrificio...»: sono le parole con cui inizia la preghiera prima della consacrazione dell'ostia. 2 Fondatore della Congregazione dei Dottrinari. 3 Pierre Coton, confessore di Enrico IV, gli aveva proposto di bestemmiare il suo nome invece di quello di Dio. 4 È un nome, sembra, inventato da Hugo. 5 Del fratello del re. 6 Gli «chouan», «sciuani», erano i contadini monarchici del Maine, della Bretagna e della Normandia che nel 1793 insorsero contro la I Repubblica guidati da Jean Cottereau, detto Jean Chouan. PARTE TERZA Marius LIBRO PRIMO Parigi studiata nel suo atomo I. «Parvulus» Parigi ha un fanciullo, come la foresta un uccello; l'uccello si chiama passero; il fanciullo si chiama monello. Accoppiate queste due idee che contengono, la prima tutto l'ardore, l'altra tutta l'aurora; urtate queste due scintille: Parigi, l'infanzia; ne scaturirà un piccolo essere. Homuncio, direbbe Plauto. Questo piccolo essere è allegro. Non mangia tutti i giorni, ma va a teatro, se gli garba, tutte le sere. Non ha camicia, non ha scarpe ai piedi, non ha un tetto sul capo; è come le mosche che non hanno nulla di tutto questo. Ha dai sette ai tredici anni, vive qua e là, in bande, dorme all'aria aperta, porta un vecchio paio di calzoni di suo padre che gli scendono sotto i talloni, un vecchio cappello di qualche altro padre che gli cala sotto le orecchie, una sola bretella gialla; corre, osserva, perde il tempo, fuma la pipa, bestemmia come un dannato, frequenta le bettole, conosce i ladri, dà del tu alle ragazze, usa il linguaggio convenzionale degli oziosi, canta canzoni oscene, e non ha niente di cattivo nel cuore. Perché ha nell'anima una perla, l'innocenza; e le perle non si sciolgono nel fango. Finché l'uomo è fanciullo, Dio vuole che sia innocente. Se si domandasse all'enorme città: «Che cos'è questo?», risponderebbe: «È la mia creatura». II. Alcuni suoi segni particolari Il monello di Parigi è il nano della gigantessa. Non esageriamo; questo cherubino del rigagnolo ha qualche volta una camicia ma non ne ha che una; ha qualche volta delle scarpe, ma non hanno suole; ha qualche volta una casa, e l'ama poiché vi trova sua madre; ma preferisce la strada, perché vi trova la libertà. Giochi tutti suoi, malizie sue che hanno sempre nel fondo l'odio per i borghesi; metafore sue: essere morto, si dice: mangiare l'erba dalle radici; mestieri suoi: condurre le vetture, abbassare i predellini delle carrozze, stabilire i pedaggi da una parte all'altra della strada quando piove forte, il che si chiama fare ponti d'arte; gridare i discorsi pronunciati dall'autorità in favore del popolo francese; raschiare il selciato fra un sasso e l'altro; ha una moneta sua, che si compone di tutti i pezzettini di rame lavorato che si possono trovare sulla pubblica via. Questa curiosa moneta, che prende il nome di loques ha un corso invariabile e, molto ben regolato in quella piccola repubblica di ragazzi. Infine ha pure una fauna a sé, che osserva attentamente negli angoli; la coccinella, lo scarafaggio testa di morto; il ragno; «il diavolo», insetto nero che minaccia torcendosi la coda armata di due corna. Ha un mostro favoloso tutto suo, dalle scaglie sotto il ventre senza essere una lucertola, con delle verruche sul dorso senza essere un rospo, che abita i buchi dei vecchi fornelli da calce e le vecchie cisterne asciutte, peloso, viscido, strisciante ora lento ora rapido, che non grida, ma che guarda, e che è così terribile che nessuno l'ha mai veduto; questo mostro si chiama «il sordo». Cercare sordi fra le pietre è un piacere di genere audace. Altro piacere, sollevare improvvisamente una pietra, dei sassi e vedere dei millepiedi. Ogni rione di Parigi è celebre per ciò che vi si può trovare di interessante. Ci sono forfecchie nei cantieri delle Orsoline, millepiedi al Panthéon, ranocchi nei fossi del Champ de Mart. In quanto a battute, ne ha più di Talleyrand. Non è meno cinico, ma è più onesto. È dotato di non so quale giovialità incredibile; sorprende il bottegaio con le sue matte risate. La sua gamma va bellamente dall'alta commedia alla farsa. Passa un corteo funebre. Fra coloro che accompagnano il morto c'è un medico. «Guarda», esclama il monello, «da quando in qua i medici portano il lavoro a domicilio?» Un altro è tra la folla. Un uomo grave, dagli occhiali e con ciondoli, si volta indignato: «Vagabondo, hai preso la vita a mia moglie». «Io, signore? Frugatemi pure.» III. È simpatico La sera con qualche soldo che trova sempre modo di procurarsi, l'homuncio entra in un teatro. Attraversando la magica soglia, egli si trasfigura; era monello, diventa titì1. I teatri sono come vascelli rovesciati, con la stiva in alto. È in questa stiva che il titì si accoccola. Il titì sta al monello come la falena sta alla larva: è lo stesso essere che si è alzato in volo e si libra sulle ali. Gli basta di trovarsi lì, raggiante di felicità, con la sua carica di entusiasmo e di gioia, col suo applauso simile a un batter d'ali, perché quella stiva stretta, fetida, oscura, sordida, malsana, ributtante, abominevole, si chiami Paradiso2. Date a un essere l'inutile e toglietegli il necessario: avrete il monello. Non è sprovvisto di qualche intuizione letteraria. La sua tendenza non sarebbe tanto per il classico. Per natura è poco accademico. Così per dare un esempio, la popolarità della signorina Mars3, in quel ristretto pubblico di ragazzi tumultuosi era condita con una punta d'ironia. Il birichino la chiamava signorina Muche. Gracchia, raglia, bolle, battaglia, ha dei cenci come un bambino e gli abiti logori come un filosofo, pesca negli stagni, caccia nelle cloache, estrae l'allegria dalle immondizie, rovista con la lena che gli è propria i quadrivi, sogghigna e morde, fischia e canta, acclama e inghiotte, intona l'alleluia con il parapà, salmodia tutti i ritmi, dal De profundis alla Chi en Ut, trova senza cercare, sa ciò che ignora, è spartano fino al furto, pazzo fino alla saggezza, lirico fino all'oscenità, si aggrappa all'Olimpo, si avvoltola nel letame e ne esce coperto di stelle. Il monello di Parigi è Rabelais piccino. Non è contento dei suoi calzoni se non v'è il taschino per l'orologio. Si stupisce poco, si spaventa ancor meno; burla le superstizioni, sgonfia le esagerazioni, spiffera i misteri, fa parlare gli spettri, spoetizza i sublimi, introduce la caricatura nell'epica. Non già che sia prosaico; è ben lontano da ciò; ma rimpiazza la visione solenne con la fantasmagoria comica. Se gli apparisse Adamastor, il monello direbbe: «To'! Chi è? l'orco?!». IV. Può essere utile Parigi comincia dal gonzo e finisce al monello; due esseri dei quali nessun'altra città è capace; l'accettazione supina che si accontenta di guardare, e l'iniziativa inestinguibile; Prudhomme e Fouillou. Soltanto Parigi ha questo nella sua storia. Tutta la monarchia è nel gonzo. Tutta l'anarchia è nel monello. Questo pallido fanciullo dei sobborghi di Parigi vive e si sviluppa, si forma e si svolge nel bisogno, in presenza di realtà sociali e di cose umane; testimone pensoso. Guarda, pronto a ridere; pronto anche ad altro. Chiunque siate, voi che vi chiamate Pregiudizio, Abuso, Ignominia, Oppressione, Iniquità, Dispotismo, Ingiustizia, Fanatismo, Tirannide, diffidate del monello stupefatto. Quel piccolo diverrà grande. Di quale argilla è formato? Di fango qualunque. Un pugno di fango, un soffio ed ecco Adamo. Basta che un Dio passi. Un Dio è sempre passato sul monello. La fortuna lavora su quel piccolo essere. La fortuna, ossia l'avventura. Quel pigmeo germogliato da sé nella grossa terra comune, ignorante, illetterato, stordito, volgare, plebeo sarà uno ionico o un beota? Aspettate, currit rota: lo spirito di Parigi, questo demone che crea i figlioli del caso e gli uomini del destino, al contrario del vasaio latino, della brocca fa un'anfora. V. Le sue frontiere Quel tipo eccezionale che è il monello di Parigi, ama la città; ama anche la solitudine, poiché è saggio. Urbis amator, come Fuscus; ruris amator come Flaccus. Errare pensando, e bighellonare, è un buon impiego del tempo per il filosofo, in quella specie di campagna un po' bastarda, brutta, ma bizzarra e composta di due nature, che circonda certe grandi città, come Parigi. Il sobborgo, è l'anfibio. Fine degli alberi, principio dei tetti, fine dell'erba, principio del selciato, fine dei solchi, inizio delle botteghe, fine dei campi, inizio delle passioni, fine del mormorio divino, inizio del rumore umano. Da ciò, un interesse straordinario. Da ciò, in quei luoghi poco attraenti e indicati per sempre con l'epiteto: triste, le passeggiate, apparentemente senza scopo, del pensatore. Chi scrive queste righe è stato per lungo tempo vagabondo lungo i confini di Parigi, ed è questo per lui una sorgente di ricordi profondi. Quelle erbe tagliate, quei sentieri pietrosi, quella creta, quelle marne, quei gessi, quelle aspre monotonie del terreno incolto e dei prati, le pianticelle dell'orto scorte a un tratto in un campo, quel miscuglio di selvaggio e di borghese, quei vasti recinti deserti in cui i tamburini della guarnigione tengono scuola rumorosamente e fanno una specie di balbettio della battaglia, quelle tebaidi di giorno, luoghi pericolosi di notte, il mulino storto che gira al vento, le ruote di estrazione delle cave, le osterie agli angoli dei cimiteri, l'incanto misterioso dei grandi muri cupi che tagliano di netto immensi terreni incolti inondati dal sole e pieni di farfalle, tutto ciò l'attirava. Pochi conoscono questi luoghi singolari: la Giacere, la Cunette, lo spaventoso muro di Grenelle crivellato di palle4, il Montparnasse, la Fosse-aux-Loups, gli Aubiers sull'argine della Marna, Montscuris, la Tombe Issoire, la Pierre Piate di Châtillon, dove c'è una cava esaurita che serve solo a far germogliare i funghi, chiusa rasoterra da una botola di assi tarlate. La campagna di Roma è un'idea, i sobborghi di Parigi è un'altra; non vedere per tutta l'estensione dell'orizzonte che campi, case e alberi, è restare alla superficie; tutti gli aspetti delle cose sono pensieri di Dio. Il luogo in cui la pianura si congiunge con la città è sempre improntato di non so quale penetrante malinconia. La natura e l'umanità, vi parlano contemporaneamente. Appaiono le caratteristiche locali. Chiunque ha errato come noi in queste solitudini contigue ai nostri sobborghi, che si potrebbero chiamare gli orti di Parigi, vi ha scorto qua e là, nel luogo più abbandonato, nel momento più inaspettato, dietro una siepe poco folta o nell'angolo di un muro lugubre, dei fanciulli aggruppati tumultuosamente, fetidi, infangati, impolverati, stracciati, arruffati, che giocano. Sono tutti piccini fuggiti dalle famiglie povere. I viali esterni, lì è dove respirano meglio; il sobborgo appartiene a loro. Lì cantano impunemente il loro repertorio di canzoni poco pulite. Stanno là, o per dir meglio vivono là, lontano da ogni sguardo, nella mite luce di maggio o di giugno, inginocchiati attorno a un buco fatto nella terra, facendo correre le biglie col pollice, disputandosi i centesimi, irresponsabili, nascosti, abbandonati, felici; e appena vi scorgono, si ricordano che hanno un'industria e che bisogna si guadagnino la vita, e si offrono di vendervi una vecchia calza di lana piena di scarafaggi, o un cespuglio di lillà. L'incontro di questi fanciulli strani è un'incantevole e nello stesso tempo impressionante caratteristica dei dintorni di Parigi. Alle volte, in quei mucchi di fanciulli, vi sono delle fanciulle - le loro sorelle? - quasi ragazze, magre, febbricitanti, però vestite, segnate di macchie rosse, i capelli ornati di spighe di segale e di papaveri, gaie, fiere, coi piedi nudi. Se ne vedono che mangiano ciliege nel grano. Alla sera si sentono ridere. Quei gruppi, caldamente rischiarati dalla piena luce del mezzogiorno, o scorti nel crepuscolo, occupano a lungo il pensatore, e quelle visioni si mescolano al suo sogno. Parigi, centro; il sobborgo circonferenza; ecco per quei fanciulli tutta la terra. Mai si avventurano al di là. Non possono facilmente uscire dall'atmosfera parigina, come i pesci dall'acqua. Per loro a due leghe dalle barriere, non c'è più nulla. Ivry, Gentilly, Arcueil, Belleville, Aubervilliers, Ménil-Montant, Choisy-le-Roy, Billancourt, Meudon, Issy, Vanves, Sèvres, Puteaux, Neuilly, Gennevilliers, Colombes, Romainville, Chatou, Asnières, Bougival, Nanterre, Enghien, Noisy-le-Sec, Nogent, Gaurnay, Drancy, Gonesse; sono questi i confini dell'universo. VI. Un po' di storia Nell'epoca in cui si svolge l'azione di questo libro non c'era, come oggi, un agente di polizia a ogni angolo di strada (beneficio che non è il momento di discutere), i piccoli vagabondi abbondavano. Le statistiche danno una media di duecentosessanta ragazzi senza asilo raccolti allora annualmente dalle pattuglie di polizia nei terreni non chiusi, nelle case in costruzione e sotto gli archi dei ponti. Uno di questi nidi, rimasto famoso, ha prodotto le «rondinelle del Pont d'Arcole». È questo, del resto, il più disastroso dei sintomi sociali. La maggior parte dei delitti dell'uomo incomincia dal vagabondaggio del fanciullo. Eppure, mentre in qualsiasi altra grande città un fanciullo vagabondo è un uomo perduto, mentre, quasi ovunque, il fanciullo abbandonato a se stesso è in qualche modo votato. e abbandonato a una specie d'immersione fatale nei vizi pubblici che divora in lui l'onestà e la coscienza, il monello di Parigi - insistiamo, - così logoro e così guasto alla superficie, è, internamente, quasi intatto. Cosa inaudita a constatarsi, e che risplende nella meravigliosa probità delle nostre rivoluzioni popolari, una certa incorruttibilità risulta dall'idea che è nell'aria di Parigi come il sale è nell'acqua dell'Oceano. Respirando Parigi, si conserva l'anima. Ciò che diciamo non toglie nulla alla stretta al cuore che si prova ogni volta che si incontra uno di questi fanciulli, attorno al quale sembra di vedere agitarsi i fili della famiglia spezzata. Nella civiltà attuale, così incompleta ancora, non sono troppo rare queste fratture di famiglie che si svuotano nell'ombra, senza sapere più nulla di ciò che è avvenuto dei loro figli, lasciando cadere le loro viscere sulla pubblica via. Di là vengono tante esistenze oscure. Ciò si chiama, - perché questa cosa triste ha dato luogo a una locuzione, - «essere gettato sul lastrico di Parigi». Sia detto di sfuggita l'abbandono di fanciulli non era scoraggiato dall'antica monarchia. Un po' d'Egitto e di Boemia nei bassifondi andava bene alle alte sfere, e faceva il gioco dei potenti. L'avversione per l'insegnamento ai figli del popolo era un dogma. A che prò «i mezzi lumi?». Tale era la parola d'ordine. Ora, il fanciullo vagabondo è il corollario del fanciullo ignorante. Del resto, qualche volta la monarchia aveva bisogno di ragazzi, e allora schiumava la via. Sotto Luigi XIV, per non risalire più in là, il re voleva, con ragione, creare una flotta. L'idea era buona. Ma vediamo il mezzo. Niente flotta, se a fianco del naviglio a vele, in balia del vento, e per rimorchiarlo al bisogno, non si ha il naviglio che va dove si vuole, sia a remo, sia a vapore; le galere erano allora per la marina ciò che sono oggi gli steamers. Ci volevano dunque delle galere; ma le galere non vengono mosse che dai galeotti; dunque ci volevano dei galeotti. Colbert faceva racimolare dagli intendenti di provincia e dai parlamenti quanti forzati si poteva. La magistratura ci metteva molta compiacenza. Un uomo teneva il cappello in testa davanti a una processione, atteggiamento ugonotto; lo si mandava alle galere. Si trovava un ragazzo in strada; solo che avesse avuto quindici anni, e non sapesse dove dormire, lo si mandava alle galere. Gran regno, gran secolo! Sotto Luigi XV, a Parigi i fanciulli sparivano; la polizia li involava, non si sa per quale misterioso impiego. Si bisbigliavano con spavento mostruose supposizioni sui bagni purpurei del re. Barbier parla, ingenuamente, di queste cose. Alle volte succedeva che gli agenti, sprovvisti di fanciulli, prendessero anche quelli che avevano il padre. I padri, disperati, si ribellavano. In questo caso, interveniva il Parlamento e faceva impiccare chi?... gli agenti?... No, i genitori. VII. Il monello troverebbe posto nelle caste dell'India La monelleria parigina è quasi una casta. Si potrebbe dire: non è da tutti. Questa parola, gamin, fu stampata per la prima volta e giunse dalla lingua popolare nella lingua letteraria nel 1834. È in un opuscolo intitolato Claude Gueux che questa parola fa la sua comparsa. Lo scandalo fu vivo. La parola tuttavia restò. Gli elementi che costituiscono la considerazione reciproca dei monelli sono svariatissimi. Noi ne abbiamo conosciuto e praticato uno che era molto rispettato e ammirato per aver veduto cadere un uomo dall'alto delle torri di Notre-Dame; un altro per essere riuscito a penetrare nel tetro cortile in cui erano momentaneamente depositate le statue della cupola degli Invalides e aver loro tolto del piombo; un terzo per aver veduto ribaltarsi una diligenza; un altro ancora, perché «conosceva» un soldato che aveva quasi cavato un occhio a un borghese. È ciò che spiega questa esclamazione di un monello di Parigi, epifonema profondo di cui il popolino ride senza comprenderlo. «Dio! sono disgraziato! non ho ancora visto nessuno cadere da un quinto piano.» Certo questa, per esempio è una buona frase da contadino: «Papà tale, vostra moglie è morta di malattia; perché non avete mandato a cercare un medico?». «Che volete, signore, noi poveri diavoli si muore da soli.» Ma se tutta l'impassibilità del contadino è in questa frase, tutta l'anarchia da libero pensatore del piccino dei sobborghi è, a colpo sicuro, in quest'altra: un condannato a morte, mentre sta sulla carretta infame, ascolta il suo confessore. Il fanciullo di Parigi esclama: «Parla al suo pretonzolo. Oh, che spia!». Una certa audacia in materia religiosa rialza il monello. Essere uno spirito forte è importante. Assistere a una decapitazione costituisce un dovere. Si mostra la ghigliottina e si ride. La si chiama con tutte le specie di nomignoli: «Fine della zuppa», «Brontolona», «La madre dell'azzurro», «L'ultimo boccone», ecc. Per non perdere nulla dello spettacolo, si dà la scalata ai muri, ci si arrampica alle finestre, si sale sugli alberi, ci si attacca alle persiane, ci si aggrappa ai camini. Il monello nasce conciatetti come nasce marinaio. Un tetto non gli fa più paura di un albero maestro. Non vi sono feste che valgono la Grève. Samson e l'abate Montés sono nomi popolari. Si fischia il paziente per incoraggiarlo. Qualche volta lo si ammira. Lacenaire, da monello, vedendo lo spiritoso Dautun morire coraggiosamente disse questa frase, in cui c'è un avvenire: «Ne ero geloso». Nella monelleria non si conosce Voltaire, ma si conosce Papavoine. Si mescolano nella stessa leggenda «i politici» agli assassini. Si hanno le tradizioni dell'ultimo abito di tutti. Si sa che Tolleron aveva un berretto da fuochista, Avril un berretto di lontra, Louvel un cappello rotondo, che il vecchio Delaporte era calvo e andava a capo scoperto, che Costaing era tutto roseo e bellissimo, che Bories aveva una barba romantica, che Jean-Martin aveva conservato le sue bretelle, che Lecouffé e sua madre si bisticciavano. «Non litigatevi pure il paniere!», gridò loro un monello5. Un altro, per veder passare Debaker, troppo piccolo nella folla, adocchia la lanterna del quadrivio e ci si arrampica. Un gendarme, in servizio nei pressi, corruga la fronte. «Lasciatemi salire, signor gendarme», dice il monello. E per commuovere l'autorità aggiunge: «Non cadrò». «M'importa poco se cadi», risponde il gendarme. Nella monelleria, un accidente memorabile è tenuto in gran conto. Si giunge al massimo della considerazione se uno si taglia profondamente «fino all'osso». Il pugno non è mediocre elemento di rispetto. Una delle cose che il monello dice più volentieri è: «Sono veramente forte, io!». Essere mancino desta invidia. È molto apprezzato lo strabismo. VIII. In cui si leggerà un bel motto del vecchio re D'estate, il monello si trasforma in rana; e a sera, al cader della notte, davanti ai ponti di Austerlitz e di Jena, dall'alto dei treni di carbone e dei battelli delle lavandaie, si precipita a testa bassa nella Senna, con tutte le infrazioni possibili alle leggi del pudore e della pulizia. Ma gli agenti sorvegliano, e ne risulta una posizione altamente drammatica, che diede luogo una volta a un grido fraterno e memorabile; questo grido, celebre verso il 1830, è un avviso strategico da monello a monello; si scandisce come un verso di Omero, con una nota quasi inesprimibile come la melopea eleusiaca delle Panatenee; e vi si ritrova l'antico Evohé. Eccolo: «Ohe Titì, ohe! c'è del marcio, c'è Madame, prendi gli stracci e fila, passa per la chiavica!». Alle volte questo moscerino, - è così che lui stesso si qualifica, - sa leggere; alle volte sa scrivere, sempre sa sgorbiare. Non esita lui ad apprendere, per non si sa quale misterioso mutuo insegnamento, tutte quelle cognizioni che possono essere utili nella cosa pubblica; dal 1815 al 1830, imitava il canto del tacchino; dal 1830 al 1848, tracciava una pera sui muri. Una sera d'estate, Luigi Filippo, rientrando a piedi, ne vide uno, piccino, alto così, che sudava e si allungava più che poteva per disegnare col carbone una pera gigantesca su uno dei pilastri del cancello di Neuilly; il re, con quella bonomia che gli veniva da Enrico iv, aiutò il monello e terminò la pera, e diede un luigi al ragazzo dicendogli: «Anche qui c'è la pera»6. Il monello ama il chiasso. Un certo stato violento gli piace. Esecra «i curati». Un giorno, nella rue de l'Université, uno di questi ragazzi faceva uno sfregio al portone del numero 69. «Perché fai così a quella porta?», gli domandò uno che passava. Il ragazzo rispose: «Ci abita un curato!». Ed era là infatti che abitava il nunzio papale. Tuttavia, qualunque sia il volterrianismo del monello, se gli si presenta l'occasione di fare il chierichetto, accetta, e in questo caso serve la messa con diligenza. Vi sono due cose in cui è Tantalo, che desidera sempre senza mai realizzare: rovesciare il governo, e far riaccomodare i calzoni. Il monello, allo stato perfetto, conosce tutti gli agenti di polizia, e sa sempre, quando ne incontra uno, dirne il nome. Studia le loro abitudini e ha su ciascuno delle note speciali. Legge a libro aperto nelle anime della polizia. Dirà correntemente e senza imbrogliarsi: «Il tale è traditore; il talaltro è cattivissimo; questo è grande; quello è ridicolo». Tutte quelle parole: traditore, cattivo, grande, ridicolo, hanno in bocca sua un rilievo particolare. - Questo s'immagina che il Pont-Neuf sia suo e proibisce al mondo di passeggiare sulla cornice fuori del parapetto; quello ha la mania di tirare le orecchie alle persone, ecc., ecc. IX. Vecchia anima della Gallia C'era un po' di questo ragazzo in Poquelin7, figlio delle Halles; ce n'era in Beaumarchais. La monelleria è una sfumatura dello spirito gallo. Mescolata al buon senso, gli aggiunge forza, come l'alcool al vino. Alle volte è un difetto. Si dice che Omero si ripeta: si potrebbe dire che Voltaire birichineggia. Camille Desmoulins era dei sobborghi, Championnet, che brutalizzava i miracoli era uscito dal selciato parigino; da piccino aveva inondato i portici di Saint-Jean-de-Beauvois e di Saint-Etienne-du-Mont; era abbastanza intimo dell'arca di sainte Geneviève per dare ordini alla fiala di san Gennaro8. Il monello di Parigi è rispettoso, ironico e insolente. Ha brutti denti perché è mal nutrito e il suo stomaco soffre; ha dei begli occhi perché ha dello spirito. Jehova presente, salterebbe a piedi pari i gradini del paradiso. È forte nel gioco della ciabatta. Tutte le grandezze gli sono possibili. Gioca nel ruscello e si rialza per la sommossa; la sua sfrontatezza tiene duro davanti alla mitraglia; era un monello, è un eroe; come il piccolo tebano, egli scuote la pelle del leone; il tamburo Bara era un birichino di Parigi; esclama: «Avanti!» come il cavallo della scrittura dice: «Va'!», e in un minuto passa da marmocchio a gigante. Questo ragazzo del pantano è pure il ragazzo dell'ideale. Misurate la distanza che va da Molière a Bara. Tutto sommato, per riassumere tutto in una parola, il monello è un essere che si diverte perché è infelice. X. «Ecce Paris, ecce Homo» Il monello di Parigi oggi, come in altri tempi il graeculus di Roma, è il popolo fanciullo con in fronte la ruga del vecchio mondo. Il monello è una grazia per la nazione, e al tempo stesso una malattia; malattia che bisogna guarire: come? Con la luce. La luce risana. La luce rischiara. Tutte le generose irradiazioni sociali escono dalla scienza, dalle lettere, dalle arti, dall'insegnamento. Fate degli uomini! Fate degli uomini! Illuminateli perché vi riscaldino. Presto o tardi la splendida questione dell'istruzione universale si imporrà con l'irresistibile autorità del vero assoluto; e allora coloro che governeranno sotto la sorveglianza dell'idea francese dovranno sciogliere il problema; fanciulli di Francia o monelli di Parigi; fiamme nella luce o fuochi fatui nelle tenebre. Il monello esprime Parigi, e Parigi il mondo. Perché Parigi è un totale. Parigi è il granaio del genere umano. Tutta questa prodigiosa città è un riassunto dei costumi morti e dei costumi viventi. Chi vede Parigi crede di vedere il passato della storia con il cielo e delle costellazioni negli intervalli. Parigi ha un Campidoglio, il municipio; un Partenone, Notre-Dame; un Monte Aventino, il faubourg Saint-Antoine; un Asinarium, la Sorbonne; un Panteon, il Panthéon; una Via Sacra, il boulevard des Italiens; una Torre dei Venti, l'opinione; e rimpiazza le Gemonie con il ridicolo. Il suo maio si chiama faraud, il suo trasteverino faubourien, il suo hammal si chiama fort de la halle, il suo lazzarone9 si chiama pègre, il suo cokney si chiama gandin. Tutto ciò che c'è altrove c'è a Parigi. La pescivendola di Dumarsais può rispondere all'erbivendola di Euripide, il discobolo Veiano rivive nel funambolo Forioso. Therapontigonus Miles prenderebbe a braccetto il granatiere Vadeboncœur, Damasippo, il rigattiere, vivrebbe felice nei brìc-à-brìc, Vincennes impugnerebbe tutto Socrate come l'Agora chiuderebbe in un cofano Diderot; Grimod de la Reynière ha l'arrosto al tegame come Curtilio aveva inventato il riccio arrostito, noi vediamo ricomparire sotto il pallone dell'Are de l'Étoile il trapezio di Plauto, il mangiatore di spade del Pecile incontrato da Apuleio è l'inghiottitore di sciabole sul Pont-Neuf, il nipote di Mameau e Curculio il parassita fanno il paio, Ergasile si farebbe presentare in casa Cambacères da l'Aigrefeuille; i quattro moscardini di Roma Alcesimarco, Peudromo, Diabolo e Argirippo discendono dalla Courtille nella corriera postale di Labatut; Aulo Gellio non si fermava davanti a Congrio più che Charles Nodier davanti a Pulcinella; Marton non è una tigre, ma Pardalisca non è un drago; Pantolabo il pagliaccio canzona al café Anglais più che Nomentano il gaudente; Ermogene è tenore agli Champs-Elysées, e, intorno a lui, Trasio il pezzente, vestito da Bobèche, fa la questua; l'importuno che vi ferma alle Tuileries prendendovi per il bottone dell'abito vi fa ripetere dopo duemila anni l'apostrofe di Tesprione: Quisproperantem me prehendit pallio?10 il vino di Suresne imita il vino d'Alba, l'orlo del bicchiere colmo di Désougier fa equilibrio alla gran coppa di Balatrone, il Père-Lachaise esala sotto le pioggie notturne le stesse luci delle Esquilie, e la fossa del povero acquistata per cinque anni vale la bara a nolo dello schiavo. Cercate qualcosa che Parigi non abbia. Il tino di Trofonio nulla contiene che non sia nella tinozza di Mesmer; Ergafila risuscita in Cagliostro, il bramino Vasaphantà s'incarna nel conte di Saint-Germain; il cimitero di Saint-Médard fa altrettanto buoni miracoli della moschea di Damasco. Parigi ha un Esopo che è Mayeux, e una Canidia che è la signorina Lenormand. Si turba come Delfo alle realtà sfolgoranti della visione; fa girare le tavole come Dodona i treppiedi. Mette la ragazza allegra sul trono come Roma vi poneva la cortigiana; e, tutto sommato, se Luigi XV è peggiore di Claudio, la Du Barry vai più di Messalina. Parigi combina in un tipo unico, mai visto, ciò che ha vissuto e che abbiamo urtato col gomito, la nudità greca, l'ulcera ebraica e la facezia guascona. Mescola Diogene, Giobbe o Pagliaccio, veste uno spettro di vecchi numeri del Constitutionnel e crea Chodruc Duclos. Quantunque Plutarco dica: il tiranno non invecchia mai, Roma, sotto Siila come sotto Domiziano, si rassegnava e metteva volentieri l'acqua nel vino. Il Tevere era un Lete, se si deve credere all'elogio un po' dottrinario che ne faceva Varo Vibisco: Contra Gracchos Tiberim habemus. Bibere Tiberini, id est seditionem oblivisci11. Parigi beve un milione di litri d'acqua al giorno, ma ciò non gli impedisce, all'occasione, di battere la generale e di suonare a stormo. E dopo tutto, Parigi è buona. Accetta regolarmente tutto; non è difficile in fatto di Veneri; la sua Callipigia è ottentotta; purché rida, dà amnistia; la bruttezza la rallegra, la deformità la fa ridere; il vizio la distrae; siate faceto, e potrete essere un preferito; l'ipocrisia stessa, questo cinismo supremo, non la rivolta, è così spregiudicata che non si tura il naso davanti a Basilio e non si scandalizza, per la preghiera di Tartufo più di Orazio, né s'infuria per il «singhiozzo» di Priapo. Nessuna linea della faccia universale manca al profilo di Parigi. Il ballo Mabille non è una danza polimimica del Gianicolo, ma la guardarobiera mette lo sguardo sulla sartina che ci sta, proprio come la mezzana Stafila adocchiava la vergine Planesia. La pedana del Combat non è un Colosseo, ma vi si è feroci come se Cesare guardasse. L'ostessa Sira ha più grazia di mamma Soguet, ma se Virgilio frequentava la bettola romana, David d'Angers, Balzac e Charlet si sono seduti a quella parigina. Parigi regna. I geni vi splendono, le code rosse prosperano. Adonai vi passa sul suo carro a dodici ruote di folgori e di lampi; Sileno vi fa la sua entrata sull'asino. Sileno, leggete Ramponneau. Parigi è sinonimo di cosmo. Parigi è Atene, Roma, Sibari, Gerusalemme, Pantin12. Tutte le civiltà vi sono riassunte, e tutte le barbarie pure. Parigi sarebbe disgustata di non avere una ghigliottina. Un po' di place de Grève ci sta bene. Che cosa sarebbe questa festa continua, eterna, senza un simile condimento? Le nostre leggi vi hanno saggiamente provveduto, e in grazia loro, la mannaia sgocciola sul martedì grasso. XI. Deridere, regnare Parigi non ha limite. Nessun'altra città ha mai esercitato quel tipo di dominio che, a volte, burla coloro che soggioga. «Piacervi, o Ateniesi!», esclamava Alessandro. Parigi fa più che la legge, fa la moda; Parigi fa più che la moda, crea l'abitudine. Parigi può essere bestia, se gli piace; qualche volta si concede questo lusso; allora l'universo è bestia con lei; poi Parigi si sveglia, si frega gli occhi e dice: «Sono una stupida!», e scoppia in una grande risata in faccia al genere umano. Che meraviglia una tale città! Che cosa strana; il grandioso e il burlesco stanno bene vicino, tutta quella maestà non è scomodata da tutta quella parodia, e la stessa bocca può soffiare oggi nella tromba del giudizio finale e domani nel fischietto. Parigi ha una giovialità sovrana. La sua giovialità è folgore, e la sua farsa ha uno scettro. Qualche volta l'uragano scoppia da una smorfia. Le sue esplosioni, le sue giornate, i suoi capolavori, i suoi prodigi, le sue epopee, vanno all'estremità dell'universo, e gli spropositi pure. Il suo ridere è una bocca di vulcano che inzacchera tutta la terra. I suoi lazzi sono faville. Impone ai popoli le sue caricature al pari dei suoi ideali; i più alti monumenti della civiltà umana accettano le sue ironie e prestano la loro eternità alle sue monellerie. È superba; ha un prodigioso 14 luglio che libera il globo; fa fare il giuramento di pace a tutte le nazioni; la sua notte del 4 agosto dissolve in tre ore mille anni di feudalesimo13; fa della sua logica il muscolo della volontà unanime; si moltiplica sotto le forme del sublime; riempie del suo splendore Washington, Kosciusko, Bolivar, Botzaris, Riégo, Bem, Manin, Lopez, John Brown, Garibaldi; è ovunque risplende l'avvenire; a Boston nel 1779, all'isola di Leon nel 1820, a Persth nel 1848, a Palermo nel 1860; bisbiglia la potente parola d'ordine: Libertà, all'orecchio degli abolizionisti americani aggruppati al capo dell'Harper's Ferry, e all'orecchio dei patrioti d'Ancona raccolti all'ombra degli Archi, davanti all'albergo Gozzi, in riva al mare; crea Canaris; crea Quiroga; crea Pisacane; risplende grande sulla terra; è andato dove li sospinge il suo soffio che Byron muore a Missolungi e che Mazet muore a Barcellona; sotto i piedi di Mirabeau è tribuna, sotto i piedi di Robespierre è cratere; i suoi libri, il suo teatro, l'arte sua, la sua scienza, la sua letteratura, la sua filosofia, sono i manuali del genere umano; ha Pascal, Régnier, Corneille, Descartes, Jean-Jacques, Voltaire per tutti i minuti; Molière, per tutti i secoli; fa parlare la sua lingua dalla bocca universale, e questa lingua diventa verbo; costruisce in tutte le menti l'idea del progresso; i dogmi liberatori che forma sono per le generazioni tanti espedienti giovevoli in ogni emergenza, ed è con l'anima dei suoi pensatori e dei suoi poeti che, dal 1789, si son fatti tutti gli eroi di tutti i popoli; e ciò non le impedisce di monelleggiare; e questo genio enorme che si chiama Parigi, trasfigurando il mondo con la sua luce, disegna il naso di Bouginier sul muro del tempio di Teseo e scrive Crédeville ladro sulle piramidi. Parigi mostra sempre i denti; quando non brontola, ride. Tale è Parigi. Il fumo che esce dai suoi tetti rappresenta le idee dell'universo. Mucchio di fango e di pietre, se si vuole, ma soprattutto, essere morale. E più che grande, è immensa. Perché? Perché osa. Osare; è così che si ottiene il progresso. Tutte le conquiste sublimi sono più o meno i premi dell'audacia. Perché la Rivoluzione avvenga, non basta che Montesquieu la presenti, che Diderot la predichi, che Beaumarchais l'annunci, che Condorcet la calcoli, che Arouet la prepari, che Rousseau la premediti: è necessario che Danton la osi. Il grido: audacia! è un Fiat lux. Perché il genere umano vada avanti è necessario che vi siano, ai vertici, notevoli lezioni di coraggio. Le temerità abbagliano la vista e sono fra le più grandi luci dell'uomo. L'aurora osa, quando si leva. Tentare, affrontare, persistere, perseverare, essere fedele a se stessi, prendere corpo a corpo il destino, stupire la catastrofe per la poca paura che ci fa, alle volte affrontare la potenza ingiusta, altre ottenere la vittoria ubriaca, tener duro, duro, far fronte: ecco l'esempio di cui i popoli hanno bisogno; è la luce che elettrizza. La stessa luce formidabile va dalla torcia di Prometeo alla pipa di Cambronne. XII. L'avvenire latente nel popolo Il parigino, anche parlando dell'uomo fatto, è sempre monello; dipingere il fanciullo è dipingere la città; ed è perciò che abbiamo studiato quest'aquila in questo passero libero. È specialmente nei sobborghi - insistiamo - che si mostra qual è la razza parigina; là il sangue è puro; là si trova la vera fisionomia; là questo popolo lavora e soffre, e la sofferenza e il lavoro sono le due facce dell'uomo. Là si trovano quantità incalcolabili di esseri sconosciuti, là formicolano i tipi più strani, dallo scaricatore della Râpée allo squartatore di Montfaucon. Fex urbis, esclama Cicerone; mob, aggiunge Burke indignato; turba, folla, plebe. Si fa presto a dire! Sia pure. Che importa? Che importa se vanno a piedi nudi? Non sanno leggere? tanto peggio. Volete abbandonarli per questo? Farete della loro miseria una maledizione? La luce non può forse penetrare in quelle masse? Ritorniamo a questo grido: luce!... e ostiniamoci: luce! luce! Chissà se quelle masse opache non diverranno trasparenti?... Le rivoluzioni non sono forse trasfigurazioni?... Andate, filosofi, insegnate, illuminate, rischiarate, pensate altamente, parlate forte, correte giocondi al gran sole, affratellatevi con le pubbliche piazze, annunciate la buona novella, prodigate l'alfabeto, proclamate i diritti, cantate la marsigliese, seminate gli entusiasmi, strappate i rami verdi alle querce. Fate dell'idea un turbine. Questa folla può essere sublime. Impariamo a servirci di quel vasto incendio di princìpi e di virtù che in certe ore scoppietta, risplende e freme. Quei piedi nudi, quelle braccia nude, quegli stracci, quell'ignoranza, quell'abiezione, quelle tenebre possono essere impiegate per la conquista dell'ideale. Guardate attraverso i popoli, e scorgerete la verità. Questa vile sabbia che calpestate, gettatela in una fornace, fondetela e fatela bollire: diverrà cristallo splendido. È per merito suo che Galileo e Newton scoprirono gli astri. XIII. Il piccolo Gavroche Otto o nove anni dopo gli avvenimenti narrati nella seconda parte di questa storia, era noto sul boulevard du Temple e dalle parti del Château-d'Eau, un ragazzetto di undici o dodici anni, che avrebbe abbastanza correttamente realizzato l'ideale del monello abbozzato più sopra se, con il sorriso della sua età sulle labbra, non avesse avuto il cuore assolutamente triste e vuoto. Indossava, è vero, un paio di calzoni da uomo, ma non erano di suo padre, aveva una camicia da donna, ma non era di sua madre. Lo avevano vestito di stracci per pietà. Eppure aveva un padre e una madre. Ma suo padre non pensava a lui, e sua madre non lo amava. Era uno di quei ragazzi maggiormente degni di aiuto perché pur avendo padre e madre sono orfani. Questo ragazzo non si sentiva mai tanto felice come quando era in strada. Il selciato era meno duro del cuore di sua madre. I suoi genitori l'avevano gettato in mezzo alla strada con un calcio, e lui aveva tranquillamente preso il volo. Era ardente, pallido, svelto, sveglio, motteggiatore, dall'aspetto vivace e malaticcio. Andava, veniva, cantava, giocava, razzolava nei fossi, rubava un po', ma come i gatti e i passerotti, allegramente, rideva quando lo chiamavano birba, si irritava quando gli davano del monello. Non aveva casa, non aveva pane, non aveva fuoco, non aveva amore; ma era allegro perché era libero. Quando questi poveri esseri diventano uomini, quasi sempre la macina dell'ordine sociale li urta e li trita; ma finché sono ragazzi, scappano perché sono piccini. Il più piccolo buco li salva. Nonostante fosse così abbandonato, ogni due o tre mesi avveniva che quel ragazzo dicesse: «Vado a trovare la mamma!». E allora lasciava il boulevard, il Cirque, la Porte-Saint-Martin, scendeva per il lungosenna, passava i ponti, passava i sobborghi, la Salpêtrière e giungeva dove? Precisamente a quel doppio numero 50-52 che il lettore conosce, alla stamberga Gorbeau. A quell'epoca, la casa 50-52, di solito deserta ed eternamente recante la scritta: «Camere da affittare», si trovava, caso raro, abitata da parecchi individui, che del resto, come avviene sempre a Parigi, non avevano alcun legame né alcun rapporto fra loro. Appartenevano tutti a quella classe sciagurata che comincia dall'ultimo, borghesuccio scontento e che va, di miseria in miseria, fin nei bassifondi della società, fino a quei due esseri dai quali vanno a finire tutti i rifiuti della civiltà, lo spazzino che spazza il fango, il cenciaiolo che raccoglie gli stracci. La «principale locataria» del tempo di Jean Valjean era morta, ed era stata rimpiazzata da un'altra che le somigliava a perfezione. Non so qual filosofo abbia detto: «le vecchie non mancano mai». Questa seconda vecchia si chiamava Madame Burgon, e non aveva niente di notevole nella sua vita, eccetto una dinastia di tre pappagalli, che avevano regnato successivamente sulla sua anima. I più miserabili fra coloro che abitavano la stamberga erano quattro persone che formavano una sola famiglia, il padre, la madre e due ragazze già grandi, alloggiati tutti in una sola topaia, una di quelle celle di cui abbiamo già parlato. Questa famiglia, a prima vista, non offriva nulla di particolare, all'infuori della sua estrema miseria. Il padre, prendendo in affitto la camera, aveva detto di chiamarsi Jondrette. Qualche tempo dopo il suo ingresso, che somigliava singolarmente all'entrata del nulla assoluto, per servirci dell'espressione indimenticabile della principale locataria, quel Jondrette aveva detto a quella donna che, come la precedente, era nello stesso tempo portinaia e spazzava le scale: «Brava donna, se per caso venisse qualcuno a domandare di un polacco, di un italiano o di uno spagnolo, sono io...». Questa famiglia era la famiglia dell'allegro monello. Egli arrivava e vi trovava la miseria, e, quel che è peggio, nessun sorriso, il freddo nel focolare e il freddo nei cuori. Quando entrava, gli chiedevano: «Da dove vieni?». Rispondeva: «Dalla strada». Quando se ne andava, gli chiedevano: «Dove vai?». Rispondeva: «In strada». La madre gli diceva: «Che vieni a far qui?». Il ragazzo viveva in quella mancanza di affetto come quelle erbe pallide che crescono nelle cantine. Non soffriva di trovarsi così, non ne incolpava nessuno, perché non sapeva come avrebbero dovuto essere un padre e una madre. Del resto, la madre amava le sue sorelle. Abbiamo dimenticato di dire che, sul boulevard du Temple, quel ragazzo era chiamato il piccolo Gavroche. Perché si chiamava Gavroche?... Probabilmente perché suo padre si chiamava Jondrette. Spezzare ogni legame sembra istintivo per certe famiglie miserabili. La camera che i Jondrette abitavano nella stamberga Gorbeau era l'ultima in fondo al corridoio. La cella vicina era abitata da un giovane poverissimo, che tutti chiamavano signor Marius. Diciamo chi era questo Marius. 1 Appellativo popolare di origine oscura: sta per «monello smaliziato», che già conosce la vita. 2 Ovvero il loggione, che in gergo si chiama, appunto, Paradis. 3 Popolare attrice, famosa come «ingenua». 4 Era il luogo dove, dal Consolato all'avvento di Napoleone in, si eseguivano le condanne a morte dei militari e dei politici. 5 Di moltissimi personaggi citati si è persa memoria, ma va ricordato che Samson era il boia della Rivoluzione. 6 Luigi Filippo aveva la testa a forma di pera. 7 Molière. 8 Championnet, generale francese, conquistò Napoli nel 1799, e poiché quell'anno non avvenne il miracolo di San Gennaro, minacciò rappresaglie contro la città. Il miracolo poi avvenne. 9 In italiano nel testo. 10 Chi mi trattiene per il mantello mentre vado in fretta? 11 Contro i Gracchi abbiamo il Tevere. Bere il Tevere significa scordare la rivolta. 12 È il nome di Parigi in argot. In francese vuol dire «marionetta», «burattino». 13 Il 14 luglio è la data della distruzione della Bastiglia. La notte tra il 4 e il 5 agosto ricorre l'abolizione del regime feudale. LIBRO SECONDO Un gran borghese I. Novant'anni e trentadue denti Tra la rue Boucherat, la rue de Normandie e la rue Santonge, c'è ancora qualcuno, che ricorda un buon diavolo chiamato Gillenormand, e che ne parla con simpatia. Era vecchio quando essi erano giovani. Il suo profilo, per coloro che guardano melanconicamente quel formicolio di ombre che si chiama passato, non è ancora scomparso dal labirinto delle viuzze vicino al Temple, alle quali, sotto Luigi XIV, hanno dato i nomi di tutte le province di Francia, come hanno dato in questi giorni i nomi di tutte le capitali d'Europa, alle vie del nuovo quartiere Rivoli: progressione in cui - sia detto di sfuggita - si vede il progresso. Gillenormand, che era vivo come nessun altro nel 1831, era uno di quegli uomini curiosi a vedersi unicamente perché hanno vissuto molto, e che sono strani perché una volta somigliavano a tutti e ora non somigliano più a nessuno. Vecchio singolare, era l'uomo di un'altra età, il vero borghese completo e un po' altero del diciottesimo secolo, portante la propria borghesia come i marchesi portavano il loro marchesato. Aveva passato i novant'anni, e camminava diritto, parlava forte, vedeva chiaro, beveva bene, mangiava, dormiva e russava. Aveva tutti i suoi trentadue denti, non usava gli occhiali che per leggere. Era di umore focoso, ma diceva che da una decina d'anni aveva decisamente rinunciato alle donne. Non poteva più piacere, diceva; e non aggiungeva: Sono troppo vecchio, ma: Sono troppo povero. Diceva: «Se non fossi rovinato... eh!...». Non gli rimaneva che una rendita di quindicimila franchi. Il suo sogno era di ricevere un'eredità, e d'avere centomila franchi di rendita per farsi delle amanti. Non apparteneva, come si vede, a quella varietà di ottuagenari malaticci, che, come Voltaire, sono stati moribondi tutta la vita; non era una longevità da vaso rotto; quel vecchio arzillo era stato sempre bene. Era superficiale, rapido, facilmente irritabile. S'inquietava per cose da nulla, e il più delle volte a torto. Quando lo contraddicevano, alzava il bastone: bastonava come nel gran secolo. Aveva una figlia di oltre cinquant'anni, zitella, che bastonava forte quando si inquietava, e che avrebbe frustato volentieri. Per lui era come se avesse otto anni. Schiaffeggiava energicamente i suoi domestici, e diceva:«Ah, carogna!». Una delle sue bestemmie era: «Par la pantoufloche de la pantouflochade!»1. Aveva un sangue freddo strano: si faceva radere la barba tutti i giorni da un barbiere che era stato pazzo e che lo detestava, perché geloso di Gillenormand a causa della moglie, bella e civetta. Gillenormand ammirava il proprio acume in ogni cosa, e si diceva sagacissimo; ecco una delle sue frasi: «Ho, davvero, un po' di intuito; quando una pulce mi punge, saprei dire da quale donna mi è venuta». Le parole che pronunciava più spesso erano: l'uomo sensibile e la natura. Non dava a quest'ultima parola il grande significato che la nostra epoca le ha reso. Ma la faceva entrare a modo suo nelle sue piccole satire vicino al fuoco. «La natura», diceva, «perché la civiltà abbia un po' di tutto, le dà anche dei campioni di barbarie divertente. L'Europa ha dei campioni dell'Asia e dell'Africa, in formato ridotto. Il gatto è una tigre da salotto, la lucertola è un coccodrillo da tasca. Le ballerine dell'Opera sono selvagge rosee. Non mangiano gli uomini, ma li spolpano; oppure, come le streghe, li cambiano in ostriche, e li inghiottono. I cannibali non lasciano che le ossa, esse non lasciano che il guscio. Tali sono i nostri costumi. Noi non divoriamo, rodiamo; noi non sterminiamo, graffiamo.» II. Come il padrone era la casa Gillenormand abitava al Marais, rue des Filles-du-Calvaire, numero 6. La casa era sua. Quella casa è stata demolita e poi ricostruita, e il numero è stato probabilmente mutato nelle rivoluzioni di numerazione che subiscono le vie di Parigi. Occupava un antico e vasto appartamento al primo piano, fra la via e i giardini, tappezzato fino al soffitto di arazzi Gobelins e Beauvais, con scene pastorali; i motivi dei soffitti e degli arazzi si ripetevano in piccolo sulle poltrone. Circondava il letto con un gran paravento di lacca Coromandel a nove pannelli. Lunghe e ampie tende pendevano alle finestre e vi facevano delle pieghe magnifiche. Il giardino, situato immediatamente sotto le finestre, si univa a una finestra d'angolo con una scala di dodici o quindici scalini, che quel buonuomo saliva e scendeva allegramente. Oltre alla biblioteca contigua alla camera, aveva anche un salottino, al quale teneva molto, un boudoir galante tappezzato da una magnifica rafia a gigli e palme fabbricata sulle galere di Luigi XIV, per ordine del signore de Vivonne che voleva farne dono alla sua amante. Gillenormand l'aveva ereditata da una feroce zia materna, morta centenaria. Aveva avuto due mogli. I suoi modi stavano fra quelli del cortigiano, che non era mai stato, e del magistrato, che non avrebbe potuto essere. Era gaio e simpatico quando voleva. In gioventù, era stato di quegli uomini che sono sempre ingannati dalla propria moglie e che non lo sono mai dalla loro amante, perché sono contemporaneamente i più sgarbati mariti e i più amabili amanti. Si intendeva di pittura. Nella sua camera c'era un meraviglioso ritratto di non si sa chi, dipinto da Jordaens, fatto a gran colpi di spatola con milioni di particolari, che sembravano ricercati e fatti a caso contemporaneamente. L'abito che indossava Gillenormand non era quello di Luigi XV, né quello di Luigi XIV; era quello degli Incroyables2 del Direttorio. Infatti si era creduto giovane fino a quel tempo, e aveva seguito la moda. Portava un vestito ad ampi risvolti e coda di rondine, grandi bottoni di acciaio, i calzoni corti e le scarpe con le fibbie. Teneva sempre le mani nei taschini del panciotto, e diceva con autorità: «La Rivoluzione francese è un mucchio di farabutti». III. «Luc-Esprit»3 A sedici anni, una sera, all'Opera, Gillenormand aveva avuto l'onore di essere occhieggiato contemporaneamente da due bellezze allora mature e celebri cantate da Voltaire, la Camargo e la Sallé. Preso tra due fuochi, aveva fatto una ritirata eroica verso una giovane ballerinetta, chiamata Nahenry, che aveva sedici anni come lui, era perfettamente sconosciuta e della quale egli era innamorato. Aveva una quantità di ricordi. Esclamava: «Com'era bella quella Guimard - Guimardini - Guimardinette, l'ultima volta che l'ho vista a Longchamps, pettinata da persona seria, con quei "veniteci a vedere" di turchesi, e la veste colore di "gente arrivata adesso", e il manicotto "d'agitazione!"». Da adolescente aveva portato una giacca di Nain-Londrin, di cui parlava volentieri e con effusione. «Ero vestito come un turco del Levante levantino», diceva. Madame de Boufflers, avendolo veduto per caso quando aveva vent'anni, l'aveva qualificato «un incantevole pazzo». Si scandalizzava di tutti i nomi che vedeva nella politica e al potere, trovandogli plebei e borghesi. Leggeva i giornali, les papiers nouvelles, les gazettes, come li chiamava, scoppiando dalle risa. «Oh», diceva, «e chi sono questi?... Corbière! Humann! Casimir Périer!... Ministri? E allora perché no? Gillenormand ministro! Sarebbe una farsa. Ebbene!... sono così bestie, che potrebbe anche essere!» Nominava allegramente tutte le cose con il loro nome, e non si metteva in soggezione nemmeno davanti alle signore; diceva delle banalità, delle oscurità, delle sconcezze con un non so che di disinvolto e di pacato da sembrare elegante. Era la spregiudicatezza propria del secolo. È da notarsi che il tempo delle perifrasi in versi è stato il tempo delle verità in prosa. Il suo padrino aveva predetto che sarebbe stato un uomo di genio, e gli aveva dato due nomi significativi: Luc-Esprit. IV. Aspirante centenario Nell'infanzia, Gillenormand aveva ricevuto dei premi, al collegio di Moulins, ed era stato incoronato dalla mano del duca di Nivernais, ch'egli chiamava il duca di Nevers. Né la Convenzione, né la morte di Luigi XIV, né Napoleone, né il ritorno dei Borboni, nulla aveva potuto cancellare il ricordo di quella incoronazione. Il duca di Nevers era per lui la grande figura del secolo. «Che incantevole gran signore!», diceva, «E come stava bene con quel suo cordone turchino!» Agli occhi di Gillenormand, Caterina il aveva riparato al delitto della divisione della Polonia comprando per tremila rubli il segreto dell'elisir d'oro di Bestuchef. Parlando di queste cose si scaldava: «L'elisir d'oro», esclamava, «la tintura gialla di Bestuchef, le gocce del generale Lamotte, costava, nel diciottesimo secolo, un luigi la boccetta di mezza oncia; il gran rimedio nelle catastrofi d'amore, la panacea contro Venere, Luigi XV ne mandò duecento boccette al papa». Si sarebbe oltremodo irritato, sarebbe uscito dai gangheri se gli avessero detto che l'elisir d'oro non era altro che percloruro di ferro. Gillenormand adorava i Borboni e sentiva orrore per il 1789; raccontava continuamente come si era salvato durante il Terrore, e come gli fosse stato necessario molto spirito e non poca allegria per non avere la testa tagliata. Se qualche giovane si permetteva di fare davanti a lui l'elogio della Repubblica, diventava verde e si irritava al punto da perdere i sensi. Qualche volta facendo allusione ai suoi novant'anni, diceva: «Spero bene di non vedere due volte il novantatré»4. E in altri momenti, invece, lasciava intendere alla gente che voleva vivere cento anni. V. Basque e Nicolette Aveva delle teorie. Eccone una. Quando un uomo ama appassionatamente le donne, e ne ha una di cui si cura poco, brutta, rustica, legittima, piena di diritti, appollaiata sul codice e magari gelosa, non c'è che un modo per cavarsela e avere la pace; lasciarle i cordoni della borsa. Questa abdicazione la fa libera. Allora, la moglie si occupa, si appassiona al denaro, si sporca le dita di verderame, usurpa l'allevamento ai mezzadri e la coltivazione ai fattori, convoca gli avvocati, tiene la presidenza dei notai, arringa i tabellieri, visita i giudici, segue i processi, redige i verbali, detta i contratti, si sente sovrana, vende, compra, regola, ordina, promette e compromette, lega e slega, cede, concede, e retrocede, accomoda, scomoda, accumula, prodiga, fa delle sciocchezze, felicità magistrale e personale, e ciò la consola. Mentre il marito la sdegna, lei ha la soddisfazione di rovinare suo marito. Questa teoria, Gillenormand se l'era applicata, ed era divenuta la sua storia. Sua moglie, la seconda, gli aveva amministrato i capitali in modo tale che, quando un bel giorno rimase vedovo, gli rimaneva appena di che vivere, impegnando quasi tutto in un vitalizio, quindicimila franchi circa di rendita, tre quarti dei quali dovevano estinguersi con lui. Non aveva esitato a concludere, poco preoccupato di lasciare un'eredità. Del resto, aveva visto che i patrimoni correvano dei rischi: per esempio, potevano diventare beni nazionali; aveva assistito alla discesa del terzo consolidato, e credeva poco nel gran libro del debito pubblico. «Rue Quincampoix que tout cela!»5, diceva. La casa dove abitava in rue des Filles-du-Calvaire, l'abbiamo detto, era sua. Aveva due domestici, «uomo e donna». Quando un domestico entrava in casa sua, Gillenormand lo ribattezzava di nuovo. Dava agli uomini il nome della provincia a cui appartenevano: Piccardo, del Poitou, di Nîmes, ecc. L'ultimo suo domestico era un uomo grosso, rattrappito e bolso di cinquantacinque anni, incapace di correre per un venti passi, ma siccome era nato a Bayonne, Gillenormand lo chiamava Basco. Quanto alle serve, in casa sua si chiamavano tutte Nicolette (anche la Magnon di cui ci occuperemo in seguito). Un giorno una superba cuoca, cordon-bleu, una vera cuoca di alta razza di portinai, si presentò da lui. «Quanto volete al mese?», le chiese Gillenormand. «Trenta franchi.» «Come ti chiami?» «Olympie.» «Avrai cinquanta franchi e ti chiamerai Nicolette.» VI. In cui si scorge la Magnon con i suoi due piccini In Gillenormand il dolore si mutava in collera: era furioso di essere disperato. Aveva tutti i pregiudizi e si prendeva tutte le libertà. Una delle cose a cui teneva molto era di essere sempre un donnaiolo, e di passare per tale senza discussioni. Chiamava ciò «avere una fama reale». Fama che talvolta gli procurava strane soddisfazioni. Un giorno gli portarono a casa in un paniere da ostriche un grosso neonato, che strillava come il diavolo: una serva, scacciata sei mesi prima, glielo attribuiva. Gillenormand aveva allora ottantaquattro anni. Indignazione e clamore nel vicinato. E a chi quella sfrontata cialtrona sperava di darla a intendere? Che audacia! Che abominevole calunnia! Gillenormand non si mostrò affatto incollerito. Prese il neonato con l'amabile sorriso d'un galantuomo lusingato dalla calunnia, e disse ai vicini: «Ebbene, che?... che c'è?... cosa c'è?... ma che cosa c'è mai? Vi stupite, proprio, come persone ignoranti. Il duca d'Angoulême, bastardo di sua maestà Carlo IX, prese moglie a ottantacinque anni, e si unì con una pettegola che ne aveva quindici. Il signor Virginal, marchese d'Alluye, fratello del cardinale di Sourdis, arcivescovo di Bordeaux, ebbe a ottantatré anni da una cameriera della presidentessa Jacquin un figlio, un vero figlio dell'amore, che fu cavaliere di Malta e consigliere di Stato; uno dei grandi uomini di questo secolo, l'abate Tabaraud, è figlio di un uomo di ottantasette anni. Queste cose sono più che comuni. E la Bibbia, dunque?... Premesso ciò, dichiaro che questo signorino non è mio. Però prendetevene cura. Lui non ne ha colpa». Il ragionamento era encomiabile. La Magnon (era lei la serva in questione) gli fece un secondo invio l'anno seguente. Ancora un maschio. Ma questa volta Gillenormand capitolò. Rispedì i due marmocchi alla madre, impegnandosi a pagare per il loro mantenimento ottanta franchi al mese, a patto, però, che la smettesse con simili regali. E aggiunse: «Voglio che la madre li tratti bene. Andrò a vederli di quando in quando». E così fece. Aveva avuto un fratello prete, il quale era stato per trentatré anni rettore dell'Accademia di Poitiers, morto a settantadue anni. «L'ho perduto giovane», diceva. Questo fratello, di cui rimanevano pochi ricordi, era un avaro pacifico, il quale si credeva in obbligo di fare l'elemosina a quanti poveri incontrava, ma non dava loro che delle monete fuori corso, trovando così il modo di andare all'inferno per la strada del paradiso. Quanto a Gillenormand maggiore, non lesinava l'elemosina e dava volentieri e nobilmente. Era benevolo, brusco, caritatevole, e se fosse stato ricco, sarebbe stato munifico. Voleva che tutto ciò che lo riguardava fosse fatto alla grande, anche le bricconate. Un giorno, in una successione, essendo stato truffato da un uomo d'affari in modo grossolano e palese, emise questa esclamazione solenne: «Puah! Che cosa grossolana!... Ho vergogna, davvero, di questi rubacchiamenti. Tutto è degenerato in questo secolo, anche i ladri. Caspita! Non è in questo modo che si deve rubare a un uomo come me. Vengo derubato come in un bosco, ma in modo incivile. Silvae sint consule dignae!»6. Aveva avuto, come abbiamo detto, due mogli; dalla prima ebbe una figlia che rimase zitella, e dalla seconda un'altra figlia, morta sui trent'anni, la quale aveva sposato per amore, per caso o per altro, un soldato di ventura che aveva servito nell'armata della Repubblica e dell'Impero, aveva avuto la croce ad Austerlitz, ed era stato fatto colonnello a Waterloo. «È la vergogna della mia famiglia», diceva il vecchio borghese. Fiutava molto tabacco, e aveva una grazia incantevole nel rovesciare il pizzo della manica con un gesto della mano. Credeva poco in Dio. VII. Regola: «Non ricevere nessuno in casa se non di sera» Tale era il signor Luc-Esprit Gillenormand, ancora con tutti i suoi capelli piuttosto grigi che bianchi, pettinato sempre a «orecchie di cane». Malgrado tutto, venerabile. Era come il diciottesimo secolo: frivolo e grande. Nel 1814, e nei primi anni della Restaurazione, Gillenormand, che era ancora giovane, - aveva solo settantaquattro anni - abitava al faubourg Saint-Germain, rue Servandoni, vicino a Saint-Sulpice. Si ritirò al Marais solo dopo aver abbandonato la società, dopo gli ottanta suonati. Uscendo dal mondo, si era chiuso nelle sue abitudini. La principale, e nella quale era immutabile, consisteva nel tenere la porta assolutamente chiusa di giorno, e non ricevere nessuno, per qualsiasi affare, che di sera. Pranzava alle cinque, poi apriva la porta. Seguiva la moda del suo secolo, e non voleva affatto abbandonarla. «Il giorno è canaglia», diceva; «non merita che un catenaccio ben chiuso. Le persone perbene illuminano il loro spirito quando lo zenit illumina le stelle.» E si barricava per tutti, fosse anche il re. Vecchia eleganza del tempo che fu. VIII. Due, non un paio In quanto alle due figlie di Gillenormand, è bene parlarne un po'. Erano nate a diciotto anni di distanza. In gioventù, si erano somigliate pochissimo, e nel carattere e nella fisionomia erano state pochissimo sorelle. La minore era un'anima incantevole tutta volta verso ciò che è luce: si occupava di fiori, di versi e di musica; rapita negli spazi gloriosi, entusiasta, eterea, fidanzata fin dall'infanzia, nell'ideale, a una vaga figura eroica. La maggiore aveva anch'essa la sua chimera: nell'azzurro vedeva un fornitore, qualche grosso provveditore di munizioni molto ricco, un marito splendidamente bestia, un milione fatto uomo, oppure un prefetto; i ricevimenti alla prefettura, un usciere in anticamera con la catena al collo, i balli ufficiali, i discorsi del sindaco, essere «la signora prefettessa» ecco che cosa faceva lavorare la sua fantasia. Le due sorelle si smarrivano così; ciascuna nel suo sogno, all'epoca in cui erano giovani. Tutt'e due avevano le ali, una come un angelo, l'altra come un'oca. Nessuna ambizione si realizza completamente, quaggiù, almeno. Nessun paradiso diviene terrestre al giorno d'oggi. La minore aveva sposato l'uomo dei suoi sogni, ma era morta. La maggiore non aveva preso marito. Nel momento in cui costei entra nella storia che raccontiamo, è una vecchia virtuosa, una schifiltosa incombustibile, uno dei nasi più aguzzi e una delle menti più ottuse che mai si siano viste. Particolare caratteristico: all'infuori della sua stretta famiglia, nessuna aveva mai saputo il suo nome di battesimo. La si chiamava: signorina Gillenormand la maggiore. In fatto di cant, la signorina Gillenormand la maggiore, poteva dare dei punti a un'inglesina. Era il pudore spinto alla follia. Aveva un ricordo opprimente nella sua vita: un giorno, un uomo aveva veduto la sua giarrettiera. L'età non aveva fatto che aumentare questo pudore spietato. La sua pettorina non era mai abbastanza fitta e mai abbastanza accollata; moltiplicava spille e fibbie là dove nessuno avrebbe pensato mai a guardare. E proprio dell'affettata pudicizia aumentare il numero delle sentinelle quando la fortezza è men che mai minacciata. Eppure, spieghi chi può questi vecchi misteri d'innocenza: si lasciava abbracciare e baciare senza disgusto da un ufficiale dei lancieri suo nipote, che si chiamava Théodule. Ma a dispetto di questo favorito lanciere l'etichetta di schifiltosa, con la quale l'abbiamo classificata, le conveniva assolutamente. La signorina Gillenormand era una specie di anima crepuscolare. La pruderie è una mezza virtù e un mezzo vizio; lei vi aggiungeva il bigottismo come doppia fodera. Faceva parte della confraternita della Vergine, portava un velo bianco in certe feste, borbottava orazioni speciali, riveriva il «santo sangue», venerava «il sacro cuore», rimaneva intere ore in contemplazione davanti a un altare rococò-gesuita in una cappella chiusa alla volgarità dei comuni fedeli, e lasciava che l'anima sua s'involasse tra le piccole nubi di marmo e i raggi di legno dorato. Aveva un'amica di cappella, una vecchia vergine come lei, a nome Mademoiselle Vaubois, assolutamente ebete, vicino alla quale la signorina Gillenormand aveva il piacere di sentirsi un'aquila. Eccettuati gli Agnus Dei e le Ave Maria, Mademoiselle Vaubois non aveva altre cognizioni che sui differenti modi di fare le confetture; perfetta nel suo genere, era l'ermellino della stupidità senza nessuna macchia d'intelligenza. Diciamolo: invecchiando, la signorina Gillenormand aveva più guadagnato che perduto. Una delle caratteristiche delle nature passive. Non era stata mai cattiva, il che è una bontà relativa; e poi gli anni smussano gli angoli, e il raddolcimento era venuto anche per lei. Era triste, di una tristezza oscura di cui nemmeno lei aveva mai conosciuto il segreto. Accudiva la casa di suo padre. Gillenormand teneva in casa sua figlia allo stesso modo che monsignor Bienvenu teneva in casa sua sorella. Queste famiglie composte di un vecchio e di una zitella non sono rare, e hanno l'aspetto sempre commovente di due debolezze che si appoggiano l'una all'altra. Inoltre, in quella casa, fra quella zitellona e quel vecchio, c'era un fanciullo, un ragazzetto sempre tremante e muto davanti a Gillenormand. Gillenormand non parlava mai a quel ragazzo che con voce severa e, qualche volta col bastone alzato: «Qua, signor birbante; monello avvicinatevi! - Rispondete, imbecille! Che vi veda, vagabondo! ecc., ecc.». E l'idolatrava. Quel piccino era suo nipote. Ritroveremo ancora questo fanciullo. 1 «Per la ciabatta della ciabatteria!» 2 Gli Incroyables erano i giovani di tendenze realiste, negli anni successivi al 1794. 3 Luca-Spirito. 4 Il '93 è l'anno del Terrore. 5 «Tutta roba da rue Quincampoix!» È la via dove abitava J. Law, famoso per aver truffato, con la sua banca, somme enormi. 6 «Che le foreste siano degne di un console!» Si tratta di un verso delle Bucoliche di Virgilio. LIBRO TERZO Nonno e nipote I. Un vecchio salotto Quando Gillenormand abitava in via Servandone frequentava parecchi salotti della nobiltà. Pur essendo un borghese, vi era ricevuto benevolmente; anzi, siccome aveva due volte spirito, quello suo innato e quello che gli attribuivano, lo ricercavano, e lo festeggiavano. Non andava in nessun luogo, se non a patto di dominare. È una qualità delle persone che vogliono essere influenti a ogni costo; dove non possono essere oracoli, si fanno buffoni. Ma Gillenormand non era di questa natura; il suo dominio nei salotti realisti non costava nulla al rispetto di se stesso. Lui era oracolo dappertutto: giungeva a tenere testa a Bonald e a Bengy-Puy-Vallée1. Verso il 1817, passava due pomeriggi di ogni settimana, invariabilmente, in una casa situata nelle vicinanze della sua, in rue Férou, dalla signora baronessa di T..., degna e rispettabile persona il cui marito era stato, sotto Luigi XIV, ambasciatore di Francia a Berlino. Il barone di T..., che nella sua vita, si era dedicato appassionatamente all'estasi e alle visioni magnetiche, era morto emigrato e in rovina, lasciando, unico suo capitale, dieci volumi manoscritti legati in marocchino rosso contenenti delle memorie molto curiose su Mesmer e sulla sua tinozza2. La signora di T... non aveva mai pubblicato tali memorie per dignità, e viveva con una piccola rendita, che si era salvata non si sa come. La signora di T... viveva lontana dalla corte, una società molto ibrida, diceva, in un isolamento nobile, fiero e povero. Alcuni amici si riunivano due volte a settimana intorno al camino della vedova, e ciò costituiva un salotto realista puro. Prendevano il tè e sospiravano, a seconda che il vento tirasse propizio all'elegia o al ditirambo, dei gemiti o delle grida di orrore sul secolo, sulla costituzione, sui bonapartisti, sulla prostituzione delle onorificenze date ai borghesi, sul giacobinismo di Luigi XVIII: e, a voce bassa, si parlava delle speranze che faceva concepire Monsieur, che fu, poi, Carlo X. Si accoglievano con un vero tripudio di gioia le canzoni triviali in cui Napoleone era chiamato Nicolas. Alcune duchesse, le più delicate e le più incantevoli donne del mondo, si estasiavano con strofe come questa, indirizzata "ai federati": Renfoncez dans vos culottes Le bout d'chemis, qui vous pend. Qu'on dit 'pas qu' les patriotes Ont arboré l'drapeau blanc!3. E si divertivano con bisticci di parole che credevano terribili, con epigrammi innocenti che supponevano velenosi, con quartine e con distici; come questo sul ministero Dessolles, gabinetto moderato di cui facevano parte Decazes e Deserre: Pour raffermir le trône ébranlé sur sa base. Il faut changer de sol et de serre et de case4. Oppure si rimaneggiava la lista dei nomi degli appartenenti alla camera dei pari, «Camera abominevolmente giacobina» e si combinavano su tale lista delle unioni di nomi per comporre, per esempio, frasi come questa: Damas Sabran, Gouvion Saint-Cyr5. E tutto ciò allegramente. In questa società si faceva la parodia della Rivoluzione. Avevano non so quale velleità di acuire le stesse collere in senso inverso. Vi cantavano un piccolo Ça ira: Ah! ça ira! ça ira! ça ira! Les buonapartist' à la lanterne!6. Le canzoni sono come la ghigliottina; tagliano indifferentemente oggi una testa e domani un'altra. Nel processo Fualdès, che è di quell'epoca, 1816, si parteggiava per Bastide e Jausion, perché Fualdès era «bonapartista». I liberali venivano qualificati fratelli e amici; era l'ultimo grado dell'ingiuria. Come certi campanili di chiesa, il salotto della baronessa di T... aveva due galli. Uno era Gillenormand, l'altro il conte di Lamothe-Valois, del quale si diceva all'orecchio con una specie di considerazione: «Sapete, è il Lamothe dell'affare della collana»7. I partiti hanno singolari amnistie. Aggiungiamo questo: nella borghesia, le situazioni di privilegio si indeboliscono con relazioni troppo facili; bisogna guardare bene chi si ammette; così come si perde calore con la vicinanza di coloro che hanno freddo, si diminuisce di considerazione nelPawicinare persone di poco conto. La società altolocata di un tempo si considerava superiore a questa legge al pari di tutte le altre. Marigny, fratello della Pompadour, ha ingresso libero in casa del principe di Soubise... Sebbene sia?... No, perché è. Du Barry, padrino della Vaubernier, è il benvenuto in casa del maresciallo di Richelieu. Questa società è l'Olimpo: Mercurio e il principe di Guémenée vi stanno come in casa propria. Un ladro vi è ammesso, purché sia un dio. Il conte di Lamothe, che nel 1815 era un vecchio di settantacinque anni, non aveva di notevole che il contegno; silenzioso e sentenzioso, la faccia angolosa e fredda, i modi perfettamente cortesi, l'abito abbottonato fino alla cravatta e le lunghe gambe sempre incrociate in pantaloni lunghi flosci color terra di Siena bruciata. Aveva la faccia del colore dei pantaloni. Questo signor di Lamothe, era «considerato» in quel salotto per la «celebrità» e, cosa strana a dirsi ma esatta, a causa del nome di Valois. In quanto a Gillenormand, la sua considerazione era assolutamente di buona lega: faceva autorità. Aveva, quantunque fosse leggero e senza che ciò togliesse nulla alla sua abituale giocondità, un certo fare imponente, dignitoso, borghesemente altero; e a ciò si aggiungeva la sua età avanzata. Non si rasenta il secolo impunemente. Gli anni finiscono col fare attorno a una testa una specie di aureola venerabile. Aveva inoltre di quelle frasi che sono come la favilla della vecchia roccia. Così, quando il re di Prussia dopo aver rimesso sul trono Luigi XVIII andò a fargli visita sotto il nome di conte di Ruppin, venne ricevuto dal discendente di Luigi XIV un po' come fosse il marchese di Brandeburgo e con la più delicata impertinenza. Gillenormand approvò: «Tutti i re che non sono re di Francia, sono re di provincia», disse. Un giorno davanti a lui avvenne il seguente dialogo: «A che cosa è stato condannato il redattore del Courrier Français!». «A essere suspendu.» «Sus è di troppo», osservò Gillenormand8. Parole di questo genere stabiliscono una posizione. A un Te Deum per l'anniversario del ritorno dei Borboni, vedendo passare Talleyrand, disse: «Ecco sua eccellenza il Male». Gillenormand arrivava accompagnato, di solito, da sua figlia, quella lunga signorina che aveva allora passati i quarantanni e ne dimostrava cinquanta, e da un bel ragazzetto di sette anni, bianco, roseo, fresco, con gli occhi tranquilli pieni di fede, che non poteva mai entrare in quel salotto senza sentire tutte le voci mormorargli attorno: «Com'è bello! Che peccato!... Povero ragazzo!». Era il ragazzo di cui abbiamo detto qualcosa nelle pagine precedenti. Lo chiamavano «povero ragazzo», perché aveva per padre «un brigante della Loira». Il brigante della Loira era quel genero di Gillenormand di cui abbiamo già parlato e che egli qualificava la vergogna della famiglia. II. Uno spettro rosso di quei tempi Chi fosse passato a quell'epoca per la piccola città di Vernon e si fosse inoltrato fino a quel bel ponte monumentale che sarà sostituito ben presto da qualche spaventoso ponte di ferro, avrebbe potuto notare, lasciando cadere un'occhiata dall'alto del parapetto, un uomo di una cinquantina d'anni con un berretto di cuoio, un paio di calzoni e una giacca grigia alla quale era cucito qualcosa di giallo che era stato un nastro rosso, i piedi in un paio di zoccoli, abbrustolito dal sole, con la faccia quasi nera e i capelli bianchi, una larga cicatrice sulla fronte, curvo, invecchiato prima del tempo, passeggiare quasi tutti i giorni con una zappa e una roncola in mano, in uno di quei terreni circondati da muri situati vicino al ponte e che costeggiano come una catena di terrazzi la riva sinistra della Senna, incantevoli recinti pieni di fiori dei quali si direbbe, se fossero molto più grandi: «sono giardini», e se fossero un po' più piccoli: «sono aiole». Tutti quei recinti confinano da una parte col fiume, e dall'altra con una casa. L'uomo in giacca e in zoccoli, abitava, verso il 1817, il più stretto di tali recinti, e la più umile di quelle case. Viveva là solo e solitario, silenziosamente e poveramente, con una donna né giovane né vecchia, né bella né brutta, né contadina né borghese, che lo serviva. Il pezzo di terra che chiamava il suo giardino era celebre nella città per la bellezza dei fiori che vi coltivava. I fiori erano la sua occupazione. A forza di lavoro, di perseveranza, di attenzione e di secchi d'acqua, era riuscito a creare dopo il Creatore, e aveva inventato certi tulipani e certe dalie che parevano dimenticati dalla natura. Era ingegnoso: aveva adottato prima di Soulange Bodin quei monticelli di terra sabbiosa per la coltivazione dei rari e preziosi arbusti dell'America e della Cina. Fin dallo spuntare del giorno, in estate, era lì nei suoi viali a zappare, a tagliare, a sarchiare, a inaffiare, camminando in mezzo ai fiori, con un'aria di bontà, di tristezza e di dolcezza, qualche volta pensoso e immobile per ore intere, ascoltando il canto di un uccello su un albero, il cinguettio di un fanciullo in una casa, oppure con gli occhi fissi a una foglia, su qualche goccia di rugiada di cui il sole faceva un brillante. Aveva una mensa assai sobria e beveva più latte che vino. Un marmocchio bastava a vincerlo; la sua serva lo sgridava. Era timido al punto di sembrare feroce; usciva raramente e non vedeva nessuno, tranne i poveri che picchiavano ai suoi vetri, e il curato, l'abate Mabeuf, un buon vecchio. Ma se gli abitanti della città, o alcuni estranei, i primi venuti, curiosi di vedere i suoi tulipani e le sue rose andavano a suonare alla sua casetta, apriva la porta sorridendo. Questi era il brigante della Loira. Chi in quei tempi avesse letto le memorie militari, le biografie, il Moniteur e i bollettini della grande armata, avrebbe potuto essere colpito da un nome che ricorreva spesso sotto gli occhi, il nome di Georges Pontmercy. Giovanissimo, questo Georges Pontmercy era soldato nel reggimento di Saintonge. Scoppiò la Rivoluzione. Il reggimento di Saintonge fece parte dell'armata del Reno. Gli antichi reggimenti, infatti, conservarono i loro nomi nelle provincie anche dopo la caduta della monarchia e furono divisi in brigate solo nel 1794. Pontmercy combatté a Spira, a Worms, a Neustadt, a Turkheim, ad Alezy, a Magonza, dove era dei duecento che formavano la retroguardia di Houchard. Resistette contro il corpo del principe di Hasse dietro il vecchio bastione di Andernach, e non ripiegò sul grosso dell'armata che quando il cannone nemico ebbe aperto la breccia dal mezzo del parapetto fino alla scarpata. Fu sotto Klèber a Marchiennes e nel combattimento del Mont-Palissel, dove ebbe il braccio rotto da una granata. Poi passò alla frontiera d'Italia, e fu uno dei trenta granatieri che difesero il colle di Tenda con Joubert. Joubert venne nominato aiutante generale e Pontmercy sottotenente. Pontmercy era a fianco di Berthier in mezzo alla mitraglia in quella giornata di Lodi che fece dire a Bonaparte: «Berthier è stato cannoniere, cavaliere e granatiere». Vide il suo antico generale Joubert cadere a Novi, nel momento in cui con la sciabola alzata, esclamava: «Avanti!». Essendosi imbarcato con la compagnia a cui apparteneva, in una navicella da guerra che andava da Genova a non so più quale piccolo porto della costa, cadde in un vespaio di sette o otto vele inglesi. Il comandante genovese voleva gettare i cannoni in mare, nascondere i soldati sotto il ponte, e insinuarsi nell'ombra come un naviglio mercantile. Pontmercy fece issare i tre colori sull'albero maestro e passò fieramente sotto il fuoco delle fregate britanniche. A venti leghe di là, con maggiore audacia, con quella sola navicella attaccò e catturò un grosso trasporto inglese che portava delle truppe in Sicilia, così carico di uomini e di cavalli che era pieno fino al ponte superiore. Nel 1805, apparteneva a quella divisione Malher che tolse Gunzbourg all'arciduca Ferdinando. A Weltingen, ricevette nelle sue braccia, sotto una tempesta di proiettili il colonnello Maupetit, ferito mortalmente alla testa. Si distinse ad Austerlitz in quell'ammirevole marcia scaglionata fatta sotto il fuoco del nemico. Quando la cavalleria della guardia imperiale russa schiacciò un battaglione del 4° di linea, Pontmercy fu di quelli che presero la rivincita e costrinsero quella guardia a indietreggiare. L'imperatore gli diede la croce. Pontmercy vide successivamente prigionieri Wurmeser a Mantova, Mélas ad Alessandria, Mack a Ulm. Fece parte dell'8° corpo della grande armata, che Mortier comandava, e che si impadronì di Amburgo. Poi passò nel 55° di linea, che era l'antico reggimento di Fiandra. A Eylau, era nel cimitero in cui l'eroico capitano Louis Hugo, zio dell'autore di questo libro, sostenne da solo con una compagnia di ottantatré uomini, per due ore, tutto lo sforzo dell'armata nemica. Pontmercy fu uno dei tre che uscirono vivi da quel cimitero. Fu a Friedland; poi vide Mosca, poi la Beresina, poi Lutzen, Bautzen, Dresda, Wachau, Lipsia, le strette di Gelenhausen; poi Montmirail, Château-Thierry, Craon, le rive della Marna, le rive dell'Aisne e la impressionante postazione di Laon. Ad Arnay-le-Duc, ormai capitano, sciabolò dieci cosacchi e salvò, non già il suo generale, ma il suo caporale. In questo scontro venne gravemente ferito, e gli estrassero ventisette schegge, solo dal braccio sinistro. Otto giorni prima della capitolazione di Parigi, facendo il cambio con un suo compagno entrava in cavalleria. Aveva ciò che sotto l'antico regime si chiamava: la doppia mano, cioè a dire che per lui era lo stesso maneggiare, come soldato, la sciabola o il fucile, e, come ufficiale, uno squadrone o un battaglione. È da quest'attitudine perfezionata dall'educazione militare che sono nate certe armi speciali, i dragoni, per esempio, che sono fanteria e cavalleria al tempo stesso. Accompagnò Napoleone all'isola d'Elba. A Waterloo era capo dello squadrone di corazzieri della brigata Dubois. Fu lui che prese la bandiera del battaglione di Lunebourg. Gettò la bandiera ai piedi dell'imperatore. Era coperto di sangue. Strappandola, aveva ricevuto una sciabolata sulla faccia. L'imperatore, contento, gli gridò: «Sei colonnello, sei barone, sei ufficiale della Légion d'Onore». Pontmercy rispose: «Sire, vi ringrazio per la mia vedova». Un'ora dopo cadeva nel burrone d'Ohain. E che cosa era adesso quel Georges Pontmercy? Era il brigante della Loira. Conosciamo ora qualcosa della sua storia. Dopo Waterloo, Pontmercy, tirato fuori dal burrone d'Ohain, era giunto a riunirsi all'armata, e si era trascinato di ambulanza in ambulanza fino all'accampamento della Loira. La Restaurazione l'aveva messo a mezza paga, poi l'aveva inviato al soggiorno, cioè in sorveglianza a Vernon. Luigi XVIII, considerando come non avvenuto tutto ciò che si era fatto nei Cento Giorni, non gli aveva riconosciuto né la dignità di ufficiale della Légion d'Onore, né il grado di colonnello, né il titolo di barone. Ma lui, dal canto suo, non trascurava occasione per firmare colonnello barone Pontmercy. Non aveva che un abito blu, e non usciva mai senza attaccarvi la rosetta d'ufficiale della Légion d'Onore. Il procuratore del re lo fece avvertire che sarebbe stato perseguito per porto «illegale» di quella decorazione. Quando un intermediario ufficioso gli portò questo avviso, Pontmercy rispose, sorridendo amaramente: «Non so se sono io che non comprendo più il francese, o se siete voi che non lo parlate più, ma il fatto è che non vi capisco». Poi uscì otto giorni di seguito con la rosetta. Non osarono importunarlo più. Due o tre volte il ministro della Guerra o il generale comandante del dipartimento gli scrissero con l'indirizzo: Al signor comandante Pontmercy. Rimandò le lettere senza aprirle. In quello stesso momento Napoleone, a Sant'Elena, trattava allo stesso modo le missive di Sir Hudson Lowe indirizzate al generale Bonaparte. Pontmercy aveva finito, ci si passi la frase, con l'avere in bocca la stessa saliva dell'imperatore. Allo stesso modo che a Roma c'erano soldati cartaginesi prigionieri che rifiutavano di salutare Flaminio e che avevano un po' dell'anima di Annibale. Una mattina per una via di Vernon incontrò il procuratore del re; gli andò incontro e gli disse: «Signor procuratore del re, m'è permesso di portare la mia cicatrice?». Non aveva niente altro che la modestissima mezza paga di capo squadrone. Aveva preso in affitto a Vernon la casetta più piccola che avesse potuto trovare. Viveva solo, abbiamo visto come. Sotto l'Impero, tra una guerra e l'altra, aveva trovato modo di sposare la signorina Gillenormand. Il vecchio borghese, in fondo indignato, aveva acconsentito sospirando e dicendo: «Le più grandi famiglie vi sono costrette». Nel 1815, la signora Pontmercy, donna ammirevole in tutto, elevata, rara e degna di suo marito, era morta lasciando un fanciullo. Quel fanciullo sarebbe stato la gioia del colonnello nella sua solitudine; ma il nonno aveva imperiosamente reclamato il suo nipotino, dichiarando che, altrimenti, non gli avrebbe lasciato un soldo. Il padre aveva ceduto nell'interesse del piccino, e non potendo avere il figlio con sé si era messo ad amare i fiori. Del resto, aveva rinunciato a tutto, senza agitarsi e senza cospirare. Divideva il suo pensiero fra le cose innocenti che faceva, e le grandi cose che aveva fatto. Passava il tempo aspettando un garofano o ricordandosi di Austerlitz. Gillenormand non aveva nessuna relazione con suo genero. Il colonnello «era un bandito» per lui, e lui era «un originale» per il colonnello. Gillenormand non parlava mai del colonnello, se non alcune volte, per alludere scherzosamente alla sua «baronia», e gli aveva assolutamente vietato di vedere il ragazzo. Era stato espressamente convenuto che Pontmercy era un pestifero. I Gillenormand intendevano di allevare il ragazzo a modo loro. Il colonnello aveva avuto il torto, forse, di accettare queste condizioni, ma le subiva credendo di far bene e di non sacrificare che se stesso. L'eredità del vecchio Gillenormand era ben poca cosa, ma quella della signorina Gillenormand maggiore era considerevole. Quella zia rimasta zitella era molto ricca per parte di madre, e il figlio di sua sorella era il suo naturale erede. Il ragazzo, che si chiamava Marius, sapeva di avere un padre, ma niente di più. Nessuno gliene parlava. Eppure, nella società in cui lo conduceva suo nonno, le mormorazioni, le mezze parole, le occhiate, si erano fatte strada a lungo andare anche nella mente del piccino, il quale aveva finito col comprendere qualcosa, e siccome assorbiva naturalmente, per una specie di filtrazione e di trapanazione lenta, le idee e le opinioni che erano, per così dire, nell'aria che respirava, incominciò poco a poco a non pensare più a suo padre che con vergogna e con il cuore chiuso. Mentre il figlio cresceva così, il colonnello scappava, si recava furtivamente a Parigi ogni due o tre mesi, come un condannato in rottura di bando, e andava ad appostarsi al Saint-Sulpice, all'ora in cui la zia Gillenormand conduceva Marius a messa. Lì, temendo che la zia si voltasse, nascosto dietro un pilastro, immobile, non osando nemmeno respirare, guardava il suo figliolo. Quel veterano aveva paura di quella zitellona. Da ciò era nata la sua relazione col curato di Vernon, l'abate Mabeuf. Questo degno prete era fratello di un fabbriciere del Saint-Sulpice, il quale aveva parecchie volte notato quell'uomo che contemplava suo figlio, la cicatrice che aveva sulla faccia, e la grossa lacrima che aveva negli occhi. Quell'uomo che aveva così bene l'aspetto di un uomo e che piangeva come una donna, aveva impressionato il fabbriciere. Quella figura gli era rimasta impressa nella mente. Un giorno, andando a Vernon a trovare suo fratello, incontrò sul ponte il colonnello Pontmercy e riconobbe l'uomo del Saint-Sulpice. Il fabbriciere ne parlò al curato, e tutt'e due fecero una visita al colonnello. A quella visita ne seguirono altre. Il colonnello dapprima tenne duro, ma poi finì con lo sbottonarsi, e il curato e il fabbriciere vennero a sapere tutta la storia, e come Pontmercy sacrificasse la sua felicità all'avvenire di suo figlio. Questo fece sì che il curato prendesse a venerarlo e ad amarlo, e il colonnello, dal canto suo, si affezionò al curato. Del resto, quando sono sinceri e buoni entrambi, nessuno si penetra e amalgama più facilmente di un vecchio prete e di un vecchio soldato. In fondo, è lo stesso uomo. Uno è votato alla patria di quaggiù, l'altro alla patria di lassù; non c'è altra differenza. Due volte all'anno, il primo di gennaio e il giorno di san Giorgio, Marius scriveva a suo padre lettere di dovere che gli dettava la zia, e che si sarebbero dette copiate da qualche formulario; era tutto quanto Gillenormand permetteva; e il padre rispondeva con lettere molto affettuose che il nonno si cacciava in tasca senza leggere. III. «Requiescant» Il salotto di Madame de T... era la sola cosa che Marius Pontmercy conoscesse al mondo. La sola apertura per la quale potesse guardare nella vita. Quell'apertura era cupa, e per quella specie di abbaino riceveva più freddo che calore, più tenebre che luce. Quel bambino che non era che gioia e luce; entrando in quel mondo strano divenne in poco tempo triste, e, cosa ancor più contraria alla sua età, grave. Circondato da tutte quelle persone imponenti e singolari, si guardava intorno con indicibile meraviglia. Tutto contribuiva ad aumentare in lui questo stupore. Nel salotto di Madame de T... c'erano alcune vecchie dame venerabilissime che si chiamavano Mathan, Noè, Lévis (che si pronunciava Levi), Gambis (che si pronunciava Gambise). Queste vecchie facce e questi nomi biblici si mescolavano, nella mente del ragazzo, all'Antico Testamento, che imparava a memoria, e quando queste si trovavano sedute là, in circolo, attorno al fuoco morente, appena rischiarate da una lampada velata di verde, con i loro profili severi, i loro capelli grigi o bianchi, e le lunghe vesti di un'altra epoca di cui non si distinguevano che i colori lugubri, lasciando cadere a rari intervalli parole maestose e feroci nello stesso tempo, il piccolo Marius le osservava con occhio smarrito, spaventato, credendo di vedere non già delle donne, ma delle patriarche, delle maghe, non degli esseri reali, ma dei fantasmi. A questi fantasmi si univano parecchi preti, frequentatori abituali di quel vecchio salotto, e alcuni gentiluomini: il marchese di Sass..., segretario particolare di Madame de Berry, il visconte di Val..., che pubblicava con lo pseudonimo di Charles-Antoine delle odi monorime, il principe di Beauf... che, ancora giovane, aveva i capelli grigi, e una moglie bella e spiritosa, le cui vesti di velluto scarlatto a passamano d'oro, molto scollacciate, spaventavano quelle tenebre, il marchese di C... d'E..., l'uomo di Francia che conoscesse meglio «la cortesia proporzionata», il conte d'Am..., buonuomo dal mento benevolo, e il cavaliere di Port-de-Guy frequentatore della biblioteca del Louvre, detta il gabinetto del re. Il signor di Port-de-Guy, calvo e piuttosto invecchiato che vecchio, raccontava che nel 1793, - a sedici anni, - l'avevano condannato al bagno penale come renitente e incatenato con un ottuagenario, il vescovo di Mirepoix, renitente anche lui, ma come prete, mentre lui lo era come soldato. Questo avveniva a Tolone. Il loro compito consisteva nell'andare sul patibolo, di notte, a raccogliere le teste e i corpi dei ghigliottinati; portavano sulle spalle quei tronchi sanguinanti, e la casacca rossa da galeotto che indossavano aveva dietro la nuca una crosta di sangue, secca al mattino, umida alla sera. Questi racconti tragici abbondavano nel salotto di Madame de T..., e a forza di maledire Marat, vi si applaudiva Trestaillon9. Alcuni deputati della specie introvabile si facevano un whist: Tribord du Chalard, Lemarchand de Gomicourt, e il celebre motteggiatore della destra, Cornet-Dincourt. Il magistrato di Ferrette, dai calzoni corti e dalle gambe magre, passava qualche volta da quel salotto quando si recava da Talleyrand. Era stato compagno di piacere del conte d'Artois, e al contrario di Aristotele accoccolato sotto Campaspe, aveva fatto camminare la Guimard a quattro zampe, mostrando in tal modo ai secoli un filosofo vendicato da un magistrato. In quanto ai preti, c'era l'abate Halma, lo stesso a cui Larose, suo collaboratore al Foudre, diceva: «Ma via! Chi non ha cinquant'anni? Qualche sbarbatello forse?». L'abate Letourneur, predicatore del re; l'abate Frayssinous, che non era ancora né conte, né vescovo, né ministro, né pari, e che portava una vecchia sottana a cui mancavano dei bottoni, e l'abate Keravenant, curato di Saint-Germain-des-Prés; più il nunzio apostolico, allora monsignor Macchi, vescovo di Nisibi, più tardi cardinale, notevole per il suo lungo naso pensoso, e un altro monsignore così titolato: abate Palmieri, prelato domestico, uno dei sette protonotari partecipanti della Santa Sede, canonico della insigne basilica liberista, avvocato dei santi, postulatore dei santi, il che riguarda le faccende della canonizzazione e significa pressappoco: - referendario di sezione del paradiso. In ultimo due cardinali, monsignor di la Luzerne, e monsignor de Cl...-T... Il cardinale de la Luzerne era uno scrittore e doveva avere, alcuni anni dopo, l'onore di firmare nel Conservateur, degli articoli a fianco di Chateaubriand; monsignor di Cl...-T... era arcivescovo di Toul..., e veniva spesso in villeggiatura a Parigi, in casa di suo nipote, il marchese di T..., che era stato ministro della Marina e della Guerra. Il cardinale di Cl...-T... era un vecchietto allegro che faceva vedere le calze rosse sotto la sottana troppo corta; aveva due specialità: odiare l'Enciclopedia e giocare perdutamente al biliardo: le persone che, a quell'epoca, passavano nelle sere d'estate in rue M... dov'era la casa di Cl...-T..., si fermavano per sentire l'urto delle bilie, e la voce acuta del cardinale che gridava al suo conclavista, monsignor Cottret, vescovo in partibus di Caryste: «Segna, abate, faccio carambola». Il cardinale di Cl...-T... era stato condotto in casa di Madame de T... dal suo più intimo amico, il signor de Roquelaure, antico vescovo di Senlis e uno dei quaranta. Roquelaure era notevole per l'alta statura e per l'assiduità con cui frequentava l'Accademia; attraverso la porta a vetri della sala vicina alla biblioteca in cui l'Accademia francese teneva allora le sue sedute, i curiosi potevano contemplare tutti i giovedì l'antico vescovo di Senlis, di solito in piedi, incipriato di recente, con le calze violette, che volgeva la schiena alla porta, apparentemente per far vedere meglio il suo collarino. Tutti questi ecclesiastici, quantunque per la maggior parte fossero uomini di corte più che uomini di chiesa, si aggiungevano alla gravità del salotto della marchesa de T... con cinque pari di Francia, il marchese di Vib... -, il marchese di Tal... -, il marchese di Herb... -, il visconte Damb..., e il duca di Val.... Questo duca di Val..., anche se principe di Mon..., cioè principe sovrano straniero, aveva una così alta idea della Francia e della patria che vedeva tutto attraverso essa. Diceva: «I cardinali sono i pari di Francia di Roma; i lord sono i pari di Francia d'Inghilterra». Del resto poiché bisogna in questo secolo che la rivoluzione sia ovunque, questo salotto feudale era, come abbiamo detto, dominato da un borghese. Gillenormand vi regnava. Lì si trovava l'essenza e la quintessenza della società parigina legittimista. Lì si tenevano in quarantena le fame anche realiste, perché c'è sempre dell'anarchia nella fama; Châteaubriand10 entrando lì dentro avrebbe fatto l'effetto del Père Duchêne. Alcuni pentiti venivano ammessi per tolleranza, in quel mondo ortodosso. Il conte Beug... era ricevuto come correttivo. I salotti «nobili» di oggi non somigliano più a questi. Il faubourg Saint-Germain attuale puzza di eresia. I realisti odierni sono demagoghi, diciamolo a loro lode. In casa di Madame de T... le persone erano gente sceltissima, il gusto era squisito e altero, sotto una gran vernice di cortesia. Le abitudini vi apportavano raffinatezze involontarie di ogni specie, che erano l'ancien régime stesso, sepolto ma vivo. Alcune di tali abitudini nel linguaggio specialmente, sembravano bizzarre. Conoscitori superficiali, avrebbero preso per provincia ciò che era vetustà. Si chiamava una signora Madame la generalessa; Madame la colonnella non era inusuale. La incantevole Madame de Léon, certo ricordando le duchesse di Longueville e di Chevreuse, preferiva questo appellativo al suo di principessa. Anche la marchesa di Crequy era chiamata Madame la colonnella. Fu questa piccola alta società che inventò alle Tuileries la raffinatezza di dire sempre, parlando al re nell'intimità il re in terza persona, e mai vostra maestà essendo stata questa qualifica «lordata dall'usurpatore». Si giudicavano i fatti e gli uomini. Si burlava il secolo, la qual cosa dispensava dal comprenderlo. Si aiutavano nello stupore. Si comunicavano le idee che avevano. Matusalemme informava Epimenide, il sordo teneva al corrente il cieco. Si dichiarava come non avvenuto il tempo dopo Coblenza. Nello stesso modo che Luigi XVIII era, per la grazia di Dio, al venticinquesimo anno del suo regno, gli emigrati erano, di diritto, al venticinquesimo anno della loro adolescenza. Tutto era in armonia; nulla di troppo vivace; la parola era appena un soffio; il giornale, d'accordo col salotto, sembrava un papiro. C'erano dei giovani, ma erano un po' morti. Nell'anticamera, le livree erano invecchiate. Questi personaggi, completamente passati, erano serviti da domestici dello stesso genere. Tutto ciò aveva l'aspetto di aver vissuto molto tempo fa, e di ostinarsi contro il sepolcro. Conservare, Conservazione, ConservatoTe, ecco pressappoco tutto il dizionario; essere in buon odore, era la questione. E infatti c'erano degli aromi nelle opinioni di quel gruppo venerabile, e le loro idee sapevano di spigo. Era una società mummificata. I padroni erano imbalsamati, i servitori erano impagliati. Una degna vecchia marchesa emigrata e rovinata, non avendo più che una serva continuava a dire: «La mia servitù». Che cosa si faceva nel salotto di Madame de T...? Si era ultra. Essere ultra: questa frase, quantunque non sia scomparso, forse, ciò che rappresenta, non ha più senso oggi; spieghiamola. Essere ultra, vuol dire andare al di là. È attaccare lo scettro in nome del trono, la mitra in nome dell'altare; è maltrattare ciò che si sostiene; è mettere i bastoni tra le ruote; è investigare il rogo per sapere il grado di cottura degli eretici; è rimproverare all'idolo il suo po' d'idolatria; è insultare per eccesso di rispetto; è non trovare abbastanza papismo nel papa, non abbastanza realismo nel re, troppa luce nella notte; è essere scontento dell'alabastro, della neve, del cigno e del giglio, in nome del candore; è essere partigiano di cose al punto da divenirne nemico; è esserne così favorevole al punto da esserne contrario. Lo spirito ultra caratterizza specialmente la prima fase della Restaurazione. Nulla somiglia nella storia a quel quarto d'ora che comincia nel 1814 e termina verso il 1820 con l'ascesa di Villèle, l'uomo pratico della destra. Quei sei anni furono un momento straordinario, rumoroso e silenzioso a un tempo, rischiarato come dal raggio dell'alba e, contemporaneamente, tutto coperto delle tenebre delle grandi catastrofi che riempivano ancora l'orizzonte e si sprofondavano lentamente nel passato. Ci fu là, in quella luce e in quell'ombra,' tutto un piccolo mondo nuovo e vecchio, buffone e triste, gioviale e senile che si fregava gli occhi, perché nulla somiglia al risveglio come il ritorno; gente che guardava la Francia con astio e che la Francia guardava con ironia. Buoni vecchi marchesi come gufi che riempivano tutte le vie, spettri di cìdevant stupefatti di tutto; bravi e nobili gentiluomini felici di essere di nuovo in Francia e piangenti anche, contenti di rivedere la patria, disperati di non trovare più la loro monarchia; nobiltà di crociata che scherniva la nobiltà dell'Impero, come dire della spada; le razze storiche che avevano perduto il senso della storia; i figli dei compagni di Carlomagno che sdegnavano i compagni di Napoleone. Le spade, come abbiamo detto, si rimandavano l'insulto: la spada di Fontenoy era ridicola e non era che una sega; la spada di Marengo era odiosa e non era che una sciabola. Il Passato non riconosceva Fieri. Non si aveva più il sentimento di ciò che era grande, né il sentimento di ciò che era ridicolo. Ci fu qualcuno che chiamò Bonaparte Scapino. Quella società non esiste più. Non ne rimane nulla, oggi, lo ripetiamo. Quando ne cerchiamo, per caso, qualche figura, e ci proviamo a farla rivivere col pensiero, ci sembra strana come un mondo antidiluviano. È che di fatto, anch'essa è stata inghiottita da un diluvio. È scomparsa sotto due rivoluzioni. Che flutti sono le idee! Come coprono presto tutto ciò che hanno la missione di distruggere e di seppellire, come aprono presto abissi spaventevoli! Tale era la fisionomia dei salotti di quei tempi lontani e candidi in cui Martainville11 aveva più spirito di Voltaire. Quei salotti avevano una letteratura e una politica tutta loro. Si credeva in Fiévée. Agier vi faceva legge. Vi si commentava Colnet, il pubblicista del lungosenna Malaquais. Napoleone là dentro era proprio l'Orco di Corsica. Più tardi, l'introduzione nella storia del marchese Bonaparte, luogotenente generale delle armate del re, fu una concessione allo spirito del secolo. Questi salotti non rimasero puri a lungo. Già dal 1818, vi cominciarono a spuntare alcuni dottrinari, sfumatura inquietante. La maniera di costoro era di essere realisti e di scusarsene. Là, dove gli ultra erano fierissimi, i dottrinari erano alquanto vergognosi. Avevano dello spirito, sapevano tacere; il loro dogma politico era convenientemente inamidato di gravità: dovevano riuscire. Facevano utilmente, sfoggio di cravatte bianche e abiti abbottonati. Il torto, o la disgrazia, del partito dottrinario fu di creare una gioventù vecchia. Prendevano pose da sapienti, sognavano di innestare su un principe assoluto ed eccessivo un potere temperato. Opponevano, alle volte con rara intelligenza, al liberalismo demolitore, un liberalismo conservatore. Si sentivano dire: «Grazie al realismo; ha reso molti servigi. Ha risvegliato la tradizione, il culto, la religione, il rispetto. È fedele, coraggioso, cavalleresco, amante, devoto. Ha mescolato, sia pure a malincuore, alle nuove grandezze della nazione le grandezze secolari della monarchia. Ha il torto di non comprendere la Rivoluzione, l'Impero, la gloria, la libertà, le nuove idee, le nuove generazioni, il secolo. Ma questo torto che ha verso di noi, non l'abbiamo noi qualche volta verso di lui?... La Rivoluzione di cui siamo gli eredi, deve avere l'intelligenza di tutto. Attaccare il realismo, è un controsenso del liberalismo. Che colpa!... E quale accecamento!... La Francia rivoluzionaria manca di rispetto alla Francia storica, cioè a sua madre, cioè a se stessa. Dopo il 5 settembre, si tratta la nobiltà della monarchia come dopo l'8 luglio si trattava la nobiltà dell'Impero. Sono stati ingiusti con l'aquila, noi siamo ingiusti con il giglio. Si vuol dunque avere sempre qualcosa da proscrivere? Sdorare la corona di Luigi XIV, sgretolare lo scudo di Enrico IV, è molto utile? E ci burliamo di Vaublanc che cancellava le N del Pont de Jena! Che cosa faceva dunque? Quello che facciamo noi. Bouvines ci appartiene come Marengo. I gigli sono nostri come le N. È il nostro patrimonio. A che scopo assottigliarlo? Non bisogna rinnegare la patria del passato né del presente. Perché non amare tutta la Francia?» È così che i dottrinari criticavano e proteggevano il realismo, scontento di essere criticato e furioso di essere protetto. Gli ultra segnarono la prima epoca del realismo; la congregazione caratterizza la seconda. Alla foga successe l'abilità. Limitiamoci per ora a questo schizzo. Nel corso del racconto, l'autore di questo libro ha trovato sulla sua strada questo momento curioso della storia contemporanea; di sfuggita, ha dovuto gettarvi un'occhiata, tracciare alcuni tratti singolari di quella società oggi sconosciuta. Ma lo fa rapidamente, senza alcuna idea amara o derisoria. Dei ricordi affettuosi e rispettosi, poiché riguardano sua madre, lo legano a quel passato. Del resto, diciamolo, anche quel piccolo mondo aveva la sua parte di grandezza. Si può sorridere, ma non si può né disprezzarlo, né odiarlo. Era la Francia d'altri tempi. Marius Pontmercy fece, come tutti i ragazzi, degli studi qualsiasi. Quando uscì dalle mani della zia Gillenormand il nonno lo affidò a un buon professore della più pura innocenza classica. Quella giovane anima che s'apriva passò da una beghina a un pedante. Marius passò alcuni anni in collegio, poi entrò nella scuola di diritto. Egli era realista, fanatico e austero. Amava poco il nonno, la cui allegria e il cui cinismo lo infastidivano, ed era freddo verso suo padre. Del resto era un giovane ardente e controllato; nobile, generoso, fiero, religioso, esaltato; severo fino all'austerità, puro fino alla sgradevolezza. IV. Fine di un brigante Marius terminava gli studi classici quando Gillenormand decise di abbandonare la società. Il vecchio disse addio al faubourg Saint-Germain e al salotto di Madame de T..., e andò a stabilirsi al Marais nella sua casa di rue des Filles-du-Calvaire. Lì aveva per domestici, oltre al portinaio, quella cameriera Nicolette che era succeduta alla Magnon, e quel Basco ansimante e bolso di cui abbiamo parlato. Nel 1827, Marius compiva diciassette anni. Una sera, mentre rientrava, vide suo nonno che teneva in mano una lettera. «Marius», disse Gillenormand, «domani partirai per Vernon.» «Perché?», chiese Marius. «Per vedere tuo padre.» Marius si sentì fremere. Aveva pensato a tutto, eccetto al giorno in cui avrebbe veduto suo padre. Nulla poteva essere più inatteso, più sorprendente, e, diciamolo, più sgradevole per lui. Non era un dolore, no, era una seccatura. Marius, oltre ai motivi di antipatia politica, era convinto che suo padre, lo sciabolatore, come lo chiamava Gillenormand nei suoi giorni di tenerezza, non lo amasse; questo era evidente, poiché l'aveva abbandonato e lasciato in mani altrui. Non sentendosi amato, non amava. Niente di più semplice, si diceva. Rimase così stupefatto che non rivolse alcuna domanda a Gillenormand. Il nonno aggiunse: «Pare sia malato. Chiede di te». E dopo un breve silenzio continuò: «Partirai domattina. Credo ci sia una vettura che parte alle sei e giunge alla sera. Prendila. Dice di sentirsi molto male». Poi stropicciò la lettera e se la mise in tasca. Marius avrebbe potuto partire quella sera stessa e trovarsi vicino a suo padre la mattina seguente. Una diligenza di rue Boulay faceva a quell'epoca il tragitto fino a Rouen di notte passando per Vernon. Né Gillenormand, né Marius pensarono di informarsi. Il giorno seguente, sull'imbrunire, Marius giungeva a Vernon. Cominciavano ad accendere i lampioni. Al primo che incontrò chiese: «La casa del signor Pontmercy?». Anche lui era del parere di quelli della Restaurazione, e non conosceva suo padre quale barone, né quale colonnello. Gliela indicarono. Suonò: gli aprì una donna, tenendo in mano una piccola lampada. «Il signor Pontmercy?», disse Marius. La donna rimase immobile. «Sta qui?», domandò Marius. La donna fece un cenno affermativo col capo. «Potrei parlargli?» La donna fece un cenno negativo. «Ma sono suo figlio!», soggiunse Marius. «Mi aspetta.» «Non vi aspetta più», disse la donna. Allora si accorse che piangeva. Ella gli indicò col dito la porta di una stanza a pianterreno. Entrò. In quella stanza rischiarata da una candela di sego posta sul camino c'erano tre uomini: uno in piedi, uno in ginocchio, e uno a terra, in camicia, adagiato sul pavimento. Quello in terra era il colonnello. Gli altri due erano un medico e un prete che pregava. Tre giorni prima il colonnello era stato colpito da una febbre cerebrale. All'inizio della malattia, sentendo come un cattivo presentimento, aveva scritto a Gillenormand per chiedere di suo figlio. La malattia si era aggravata. La sera stessa in cui Marius giungeva a Vernon il colonnello aveva avuto un attacco di delirio; si era alzato dal letto nonostante gli sforzi della domestica, esclamando: «Mio figlio non arriva! Gli vado incontro!». Poi era uscito dalla camera ed era caduto sul pavimento dell'anticamera. Era spirato allora. Avevano chiamato il medico e il parroco. Il medico non era giunto in tempo; il parroco era giunto troppo tardi. Anche il figlio era giunto troppo tardi. Alla luce crepuscolare della candela, si distinguevano sulla guancia pallida del colonnello una grossa lacrima sgorgata dall'occhio ormai spento. L'occhio era spento, ma la lacrima non si era asciugata. Quella lacrima era per il ritardo di suo figlio. Marius osservò quell'uomo che vedeva per la prima volta e per l'ultima, quel viso venerabile e maschio, quegli occhi aperti che non guardavano, quei capelli bianchi, quelle membra robuste sulle quali si distinguevano le linee scure delle sciabolate e come delle stelle rosse che erano i buchi delle pallottole. Osservò quella gigantesca cicatrice che imprimeva l'eroismo su quella faccia in cui Dio aveva impresso la bontà. Pensava che quell'uomo era suo padre e che quell'uomo era morto, e rimase indifferente. La tristezza che provava era la stessa che avrebbe sentito per qualsiasi morto. Il lutto, un lutto che stringeva il cuore, era in quella camera. La serva si lamentava in un angolo, il parroco pregava, e lo si sentiva singhiozzare, il medico si asciugava gli occhi; il cadavere stesso piangeva. Quel medico, quel prete e quella donna guardavano Marius attraverso il loro dolore, senza dire una parola, era lui lo straniero. Marius, pochissimo commosso, si sentiva vergognoso e imbarazzato. Aveva il cappello in mano, e lo lasciò cadere a terra, per dare a credere che il dolore gli toglieva ogni forza. E nello stesso tempo provava come un rimorso, si disprezzava di agire così. Ma ne aveva colpa lui? Non amava suo padre, e basta. Il colonnello non lasciava nulla. La vendita del mobilio bastava appena alle spese del trasporto funebre. La serva trovò un pezzo di carta che consegnò a Marius. Conteneva questo scritto, di pugno del colonnello: Per mio figlio. L'imperatore mi ha fatto barone sul campo di battaglia di Waterloo. Poiché la Restaurazione mi contesta questo titolo che ho pagato col mio sangue, mio figlio lo assumerà e lo porterà. Certamente ne sarà degno. Dietro, il colonnello aveva aggiunto: In quella stessa battaglia di Waterloo un sergente mi ha salvato la vita. Quest'uomo si chiama Thénardier. In questi ultimi tempi credo gestisse un piccolo albergo in un villaggio vicino Parigi, a Challes o a Montfermeil. Se mio figlio lo incontra, farà a Thénardier tutto il bene che potrà. Non per devozione verso suo padre, ma per quel rispetto vago della morte che è sempre così imperioso al cuore dell'uomo, Marius prese quella carta e la piegò. Nulla rimase del colonnello. Gillenormand fece vendere al rigattiere la spada e l'uniforme. I vicini svaligiarono il giardino e saccheggiarono i fiori rari. Le altre piante diventarono sterpi; inselvatichirono o morirono. Marius era restato a Vernon soltanto ventiquattr'ore. Dopo il trasporto e il seppellimento, era tornato a Parigi, e s'era rimesso a studiare diritto, senza pensare più a suo padre, come se non fosse mai esistito. In due giorni il colonnello era stato sepolto, in tre dimenticato. Marius portava il lutto al cappello. Nulla più. V. Utilità di andare a messa per diventare rivoluzionari Marius aveva serbato le abitudini religiose dell'infanzia. Una domenica che era andato a sentir messa a Saint-Sulpice, in quella stessa cappella della Vergine in cui sua zia lo accompagnava quando era piccino, essendo distratto e meditabondo più del solito, s'era messo dietro a un pilastro, inginocchiato, senza accorgersene, su una sedia in velluto d'Utrecht sulla cui spalliera era scritto: Mabeuf, fabbriciere. La messa cominciava appena, quando un vecchio si presentò, e disse a Marius: «Signore, questo è il mio posto». Marius si tolse di là in fretta, e il vecchio riprese la sedia. Finita la messa, Marius rimase pensoso a pochi passi da quel vecchio, che gli si avvicinò di nuovo e gli disse: «Vi domando perdono, signore, se poco fa vi ho scomodato e vi disturbo anche adesso; mi avrete giudicato importuno, e bisogna vi spieghi». «È inutile, signore», disse Marius. «Sì», riprese il vecchio, «non voglio che abbiate una cattiva opinione di me. Vedete, ci tengo a quel posto. Mi sembra che la messa ascoltata da lì sia migliore. Perché? ve lo dico subito. In quel posto ho veduto venire per ben dieci anni, ogni due o tre mesi, regolarmente, un disgraziato e bravo padre che non aveva altra occasione né altro modo di vedere suo figlio, perché certi affari di famiglia glielo impedivano. Veniva nell'ora in cui sapeva che si conduceva suo figlio a messa. Il piccino non pensava nemmeno che suo padre fosse là. Forse non sapeva nemmeno di avere un padre, l'innocente. Il padre stava dietro a un pilastro perché non lo vedessero. Guardava suo figlio e piangeva. Adorava quel piccino. Quel luogo è divenuto come sacro per me, e ho preso l'abitudine di mettermi là ad ascoltare la messa. Lo preferisco al posto in cui avrei diritto come fabbriciere. Aveva un suocero, una zia ricca, dei parenti, e non so chi altro, i quali minacciavano di diseredare il fanciullo se lui, il padre, lo avesse incontrato. Si era sacrificato perché suo figlio fosse ricco, un giorno, e felice. Glielo avevano tolto per opinioni politiche. Certamente approvo le opinioni politiche, ma ci sono persone che non sanno limitarsi. Dio mio! perché un uomo è stato a Waterloo, non è un mostro; non lo si separa per ciò da suo figlio... Era un colonnello di Bonaparte. È morto, credo. Abitava a Vernon dov'è curato mio fratello, e si chiamava Pontmarie, o Montperoy... Aveva ricevuto una bella sciabolata... in verità...» «Pontmercy», disse Marius impallidendo. «Precisamente, Pontmercy... L'avete forse conosciuto?» «Era mio padre, signore», disse Marius. Il vecchio fabbriciere giunse le mani ed esclamò: «Ah!... voi siete il piccino, dunque! Sì, è così, deve essere un uomo ora... Ebbene, povero figliolo, potete dire di aver avuto un padre che vi ha molto amato!...». Marius offrì il braccio al vecchio e lo accompagnò a casa. Il giorno seguente disse a Gillenormand: «Mi sono impegnato con diversi amici per una partita di caccia. Mi permettete di assentarmi tre giorni?». «Quattro!», rispose il nonno. «Va', divertiti.» E, ammiccando, disse sottovoce alla figlia: «Qualche passioncella!». VI. Cosa vuol dire incontrare un fabbriciere Dove andò Marius, lo vedremo più avanti. Rimase assente tre giorni, poi ritornò a Parigi, si recò direttamente alla biblioteca della scuola di diritto e chiese la collezione del Moniteur. Lesse il Moniteur, lesse tutte le storie della Repubblica e dell'Impero, il Memoriale di Sant'Elena12, tutte le memorie, i giornali, i bollettini, i proclami; divorò tutto. La prima volta che trovò il nome di suo padre nei bollettini della grande armata, ebbe la febbre per una settimana intera. Andò a trovare i generali sotto i quali Georges Pontmercy aveva servito, fra gli altri anche il conte H. Il fabbriciere Mabeuf, che era andato a trovare, gli aveva raccontato la vita a Vernon, dove il colonnello si era ritirato, i suoi fiori, la sua solitudine. Marius giunse a conoscere completamente quell'uomo raro, sublime e dolce, quella specie di agnello-leone che era stato suo padre. E intanto, immerso in quella ricerca che gli occupava tutti gli istinti e tutti i pensieri, non vedeva quasi più i Gillenormand. Nelle ore dei pasti compariva; poi lo si cercava, ma non c'era più. La zia brontolava. Il vecchio Gillenormand sorrideva. «Bah!... Bah!... È il suo tempo!...» Alle volte soggiungeva: «Diavolo!... Credevo fosse una scappatella. Pare invece una passione». Ed era proprio una passione. Marius adesso adorava suo padre. Nello stesso tempo, un mutamento straordinario avveniva nelle sue idee. Le fasi di quel cambiamento furono numerose e successive. E siccome questa è la storia di molte menti del nostro tempo, crediamo utile seguire queste fasi passo passo e indicarle tutte. La storia in cui egli aveva gettato uno sguardo lo sgomentava. Il primo effetto fu come uno stordimento. La Repubblica, l'Impero, erano state per lui, fino a quel momento, parole mostruose. La Repubblica, una ghigliottina nel crepuscolo; l'Impero, una sciabola nella notte. Aveva guardato in tutto questo, e là dove si aspettava di trovare un caos di tenebre, non aveva veduto, con una specie di sorpresa inaudita mescolata di timore e di gioia, che splendere degli astri. Mirabeau, Vergniaud, Saint-Just, Robespierre, Camille Desmoulins, Danton, e levarsi un sole, Napoleone. Non sapeva più dov'era. Indietreggiava accecato dal bagliore. Poco a poco, passato lo smarrimento, si abituò a quei raggi, considerò le azioni senza vertigine, esaminò i personaggi senza terrore; la Rivoluzione e l'Impero si misero luminosamente in prospettiva davanti alla sua pupilla visionaria; vide ognuno di quei gruppi di avvenimenti e di uomini riassumersi in due fatti enormi: la Repubblica nella sovranità del diritto civile restituito alle masse, l'Impero, nella sovranità dell'idea francese, imposta all'Europa; egli vide scaturire dalla Rivoluzione la grande figura della Francia. E, in coscienza, dichiarò che tutto ciò era stato bello. Quello che egli trascurò in questo primo apprezzamento molto sintetico, non crediamo sia necessario indicarlo qui. È lo stato di uno spirito in marcia che noi constatiamo. I progressi non si fanno tutti in una volta. Detto questo una volta per tutte, per ciò che precede come per ciò che segue, continuiamo. Si accorse allora che sino a quel momento non aveva compreso il suo paese e non aveva capito suo padre. Non aveva conosciuto né l'uno, né l'altro; aveva avuto come una specie di notte volontaria sugli occhi. Ora sì che vedeva, e da una parte ammirava, dall'altra adorava. Era pieno di rimpianti e di rimorsi, e pensava con disperazione che tutto ciò che aveva nell'anima, ora non poteva dirlo che a una tomba. Oh, se suo padre fosse esistito ancora, se Dio nella sua misericordia e nella sua bontà avesse permesso che quel padre fosse ancora vivo, come sarebbe corso, come si sarebbe precipitato, come avrebbe gridato a suo padre: «Eccomi, padre!... Sono io!... Ho lo stesso tuo cuore. Sono tuo figlio!...». Oh, come avrebbe baciato quel capo canuto, come avrebbe inondato di lacrime quei capelli, come avrebbe ammirato quella cicatrice, stretto quelle mani, adorato quelle vesti, baciato quei piedi!Oh, perché quel padre era morto così presto, prima del tempo, prima della giustizia, prima dell'amore di suo figlio?... Marius aveva un continuo singhiozzo nel cuore. Nello stesso tempo diventava davvero più serio, più grave, più sicuro della sua fede e del suo pensiero. A ogni istante lampi di verità completavano la sua ragione. C'era in lui qualcosa che cresceva. Sentiva una specie di ingrandimento naturale causatogli da queste due cose nuove per lui; suo padre e la sua patria. Come se avesse trovato la chiave giusta, tutto si apriva; egli si spiegava ciò che aveva odiato, comprendeva ciò che aveva aborrito. Vedeva ormai chiaramente il senso provvidenziale, divino e umano delle grandi cose che gli avevano insegnato a detestare, e dei grandi uomini che gli avevano insegnato a maledire. Quando pensava alle sue precedenti opinioni, che erano solo del giorno avanti e che gli sembravano così antiche, si indignava e sorrideva. Dalla riabilitazione di suo padre, era passato naturalmente alla riabilitazione di Napoleone. Eppure tutto ciò, diciamolo, non era avvenuto senza fatica. Fin dall'infanzia lo avevano imbevuto di tutti i giudizi del partito del 1814 su Bonaparte. Tutti i pregiudizi della Restaurazione, tutti i suoi interessi, tutti i suoi istinti, tendevano a sfigurare Napoleone: lo esecrava ancor più di Robespierre. Essa si era valsa assai abilmente della stanchezza della nazione e dell'odio delle madri. Bonaparte era divenuto una specie di mostro quasi favoloso, e per dipingerlo all'immaginazione del popolo che, come abbiamo detto, assomiglia all'immaginazione dei fanciulli, il partito del 1814, gli aveva via via messo tutte le maschere spaventose, dalle terribili, alle grottesche, da Tiberio all'Orco. Così, parlando di Bonaparte, si era liberi di singhiozzare e di scoppiare dalle risa, purché ci fosse anche l'odio. Marius non aveva mai avuto su «quell'uomo», - come lo si chiamava -, altre idee nella mente. Esse si erano combinate con la tenacia che era nella sua natura. In lui c'era un ragazzo cocciuto che odiava Napoleone. Leggendo la storia, studiandola specialmente nei documenti e nei materiali, il velo che copriva Napoleone agli occhi di Marius si era a poco a poco lacerato. Intravide a poco a poco qualcosa di immenso, e sospettò di essersi ingannato fino a quel momento, su Bonaparte come su tutto il resto; ogni giorno vedeva più chiaro, e si mise a salire lentamente, passo passo, da principio quasi con dispiacere, poi con abbandono e come attratto da un fascino irresistibile, prima i gradini cupi, poi quelli vagamente rischiarati, infine quelli luminosi e splendidi dell'entusiasmo. Una notte, era solo nella sua cameretta situata sotto il tetto. La candela era accesa, e leggeva con i gomiti appoggiati sul tavolo vicino alla finestra aperta. Sogni di ogni tipo gli giungevano dallo spazio e si mescolavano al suo pensiero. Che spettacolo la notte! Si sentono rumori sordi senza sapere da dove vengano; si vede brillare, come brace, Giove che è milleduecento volte più grande della Terra, l'azzurro è nero, le stelle brillano. È formidabile. Leggeva i bollettini della grande armata, quelle strofe omeriche scritte sul campo di battaglia; a intervalli vi trovava il nome di suo padre, sempre il nome dell'imperatore; tutto il grande Impero gli appariva; sentiva come una marea che cresceva e saliva in lui. In alcuni momenti gli sembrava che suo padre gli passasse vicino come un soffio parlandogli all'orecchio; a poco a poco diventava strano; credeva di sentire i tamburi, i cannoni, le trombe, i passi cadenzati dei battaglioni, il galoppo sordo e lontano delle cavallerie; di quando in quando alzava gli occhi al cielo e vedeva splendere costellazioni colossali in abissi senza limite, poi si rivolgeva al libro e vedeva altre cose colossali muoversi confusamente. Aveva il cuore serrato. Era trasportato, tremante, anelante; a un tratto, senza sapere lui stesso ciò che avveniva, né a che cosa ubbidiva, si alzò, stese le braccia fuori della finestra, guardò fisso l'ombra, il silenzio, l'infinito tenebroso, l'immensità eterna, e gridò: «Viva l'imperatore!». Da quel momento tutto fu detto: l'Orso della Corsica, - l'usurpatore, - il tiranno, - il mostro che era l'amante delle sorelle, - l'istrione che prendeva lezione da Talma, - l'avvelenatore di Jaffa, - la tigre Bonaparte - tutto ciò sparì, e nella sua mente fece posto a un vago e splendido raggio in cui risplendeva a un'altezza inaccessibile il pallido fantasma marmoreo di Cesare. Per suo padre l'imperatore non era stato che il prediletto capitano che si ammira e per il quale tutto si sacrifica; per Marius fu qualcosa di più. Fu il costruttore predestinato del popolo francese succeduto al popolo romano nella dominazione dell'universo. Fu il prodigioso architetto di un crollo, il continuatore di Carlo Magno, di Luigi XI, di Enrico IV, di Richelieu, di Luigi XIV e del comitato di salute pubblica; certamente con macchie, con colpe e anche con delitti, cioè un uomo; augusto nelle sue colpe, brillante nelle sue macchie, potente nel suo delitto. Fu l'uomo predestinato che aveva forzato tutte le nazioni a dire: «La grande nazione». E fu qualcosa di più ancora; fu l'incarnazione della Francia che ha conquistato l'Europa con la spada che brandiva e il mondo con lo splendore che emanava. Marius vide in Bonaparte lo spettro abbagliante che si drizzerà sempre sulla frontiera a guardia dell'avvenire. Despota, ma dittatore; despota, risultante da una Repubblica e che riassumeva una Rivoluzione. Napoleone divenne per lui l'uomo-popolo come Gesù è l'uomo-Dio. Come si vede, al pari di tutti i neofiti di una religione, la conversione l'inebriava; si precipitava nell'adesione e andava troppo oltre. La sua natura era fatta così: una volta presa una china, gli era quasi impossibile arrestarsi. Il fanatismo per la spada lo vinceva e complicava nella sua mente l'entusiasmo per l'idea. Si nutriva del solo genio, e confusamente ammirava la forza, ovvero collocava nei due compartimenti della sua idolatria da una parte ciò che è divino, dall'altra ciò che è brutale. Sotto diversi aspetti si era dato a ingannare se stesso. Ammetteva tutto. Si può incontrare l'errore andando verso la verità. Aveva una specie di buona fede violenta che prendeva tutto in blocco. Nella nuova via in cui era entrato, giudicando i torti dell'antico regime, come misurando la gloria di Napoleone, trascurava le circostanze attenuanti. Comunque sia, aveva fatto un passo prodigioso. Dove in altri tempi aveva veduto la caduta della monarchia, vedeva in quel momento l'avvento della Francia. Aveva cambiato orizzonte. Ponente diventava levante. Aveva preso la direzione opposta. Tutte queste rivoluzioni avvenivano in lui senza che la sua famiglia nemmeno se ne accorgesse. Quando, in quel misterioso lavoro, ebbe perduta l'antica pelle borbonica e ultra, quando ebbe spogliato l'aristocratico, il giacobino e il realista, quando fu veramente rivoluzionario, profondamente democratico e quasi repubblicano, andò da un incisore del quai des Orfèvres e ordinò cento biglietti da visita con questo nome: Barone Marìus Pontmercy. Era una conseguenza audace e logica del cambiamento che si era operato in lui, cambiamento nel quale tutto gravitava attorno a suo padre. Soltanto, siccome non conosceva nessuno e non poteva seminare i biglietti da nessun portiere, se li mise in tasca. Per un'altra naturale conseguenza, man mano che si avvicinava a suo padre, alla memoria di lui, alle cose per le quali il colonnello aveva combattuto venticinque anni, si allontanava dal nonno. L'abbiamo detto; da molto tempo il carattere di Gillenormand non gli piaceva più. C'erano già fra loro tutte le dissonanze del giovane serio e del vecchio frivolo. L'allegria di Geronte urta sino a esasperarla la malinconia di Werther. Finché le stesse opinioni politiche e le stesse idee li tenevano uniti, Marius si era trovato con Gillenormand come su un ponte. Quando il ponte cadde, si formò l'abisso. E poi, Marius provava impeti di rivolta inesprimibili pensando che era stato Gillenormand che, per motivi futili, lo aveva strappato spietatamente al colonnello, privando così il padre del figlio e il figlio del padre. A furia di pietà per suo padre, Marius era quasi giunto a provare avversione per suo nonno. Ma nulla di tutto ciò, l'abbiamo detto, trapelava all'esterno. Soltanto, si mostrava sempre più freddo; laconico a tavola, e raramente restava in casa. Quando la zia lo sgridava, si mostrava dolcissimo, e prendeva a pretesto gli studi, i corsi, gli esami, le conferenze, ecc. Il nonno non usciva mai dalla diagnosi infallibile: «È innamorato! Me ne intendo!». Marius di tanto in tanto si assentava. «E dove va, dunque?», chiedeva la zia. In uno di questi viaggi, sempre cortissimi, era andato a Montfermeil per obbedire all'indicazione lasciatagli dal padre, e aveva chiesto dell'antico sergente di Waterloo, l'albergatore Thénardier. Thénardier era fallito. L'albergo era chiuso e non si sapeva che cosa fosse avvenuto di lui. Per tali ricerche, Marius rimase fuori di casa quattro giorni. «Decisamente», disse il nonno, «sta combinando qualcosa.»Notavano che portava sul petto, sotto la camicia, qualcosa attaccato al collo con un nastro nero. VII. Qualche sottana Abbiamo parlato di un lanciere. Era un pronipote di Gillenormand dal lato paterno, che conduceva, fuori dalla famiglia, lontano da tutti i focolari domestici, vita di guarnigione. Il luogotenente Théodule Gillenormand possedeva tutto ciò che occorre per essere un bell'ufficiale. Un «busto da signorina», un modo superbo di trascinare la sciabola e i baffi ritti. Veniva di rado a Parigi, così di rado che Marius non l'aveva mai veduto. I due cugini non si conoscevano che di nome. Théodule era il favorito della zia Gillenormand, la quale lo preferiva perché non lo vedeva. Non vedendo le persone, è permesso supporle dotate di tutte le perfezioni. Una mattina, la signorina Gillenormand era rientrata in casa così commossa quanto poteva permetterglielo la sua placidità. Marius aveva di nuovo chiesto al nonno il permesso di fare un viaggetto, aggiungendo che intendeva partire quella sera stessa. «Va'!», aveva risposto il nonno, e aveva soggiunto a parte, inarcando le sopracciglia: «Dorme fuori di casa ed è recidivo». La signorina Gillenormand era risalita in camera sua molto turbata, e aveva gettato dalle scale questo punto esclamativo: «È troppo!», e questo punto interrogativo: «Ma dove va dunque?». Ci vedeva sotto qualche avventura più o meno illecita, una donna nell'ombra, un convegno, un mistero, e non le sarebbe spiaciuto ficcarci i suoi occhiali. La degustazione di un mistero somiglia alle primizie di uno scandalo; le sante anime non detestano simili indiscrezioni. Nei compartimenti segreti del bigottismo c'è qualche curiosità per gli scandali, e lei era in preda al vago appetito di sapere una storia. Per distrarsi da tale curiosità, che l'agitava proprio oltre le sue abitudini, si era rifugiata nelle faccende e si era messa a ornare con cotone su cotone uno di quei ricami dell'Impero e della Restaurazione in cui vi sono molti cerchi tipo ruote di cabriolet. Lavoro noioso, lavoro difficile. Si trovava da parecchie ore seduta, quando la porta si aprì. La signorina Gillenormand alzò il naso; il luogotenente Théodule le stava davanti, e la salutava militarmente. Lei mandò un grido di gioia. Si è vecchi, si è schifiltosi, si è devoti, si è zie, ma fa sempre piacere veder entrare in camera un lanciere. «Tu qui, Théodule», esclamò. «Di passaggio, zia mia.» «Ma abbracciami, dunque.» «Ecco!», disse Théodule. E l'abbracciò. La zia Gillenormand si avvicinò allo scrigno e l'aprì. «Non resti almeno tutta la settimana?» «Zia mia, parto stasera.» «Possibile?» «Naturalmente.» «Resta, te ne prego.» «Il cuore dice di sì, ma la consegna dice di no. La storia è semplice. Abbiamo cambiato di guarnigione; eravamo a Melun, ci mandano a Gaillon. Per andare dall'antica guarnigione alla nuova, bisogna passare per Parigi. Mi sono detto: andiamo a trovare la zia.» «Ed eccoti, per la briga che ti sei preso.» E gli mise in mano dieci luigi. «Volete dire per il piacere, cara zia.» Théodule l'abbracciò una seconda volta, e lei provò il piacere di avere il collo un po' scorticato dai galloni dell'uniforme. «Viaggi a cavallo col reggimento?», gli domandò la zia. «No, zia mia. Desideravo vedervi. Ho un permesso speciale. La mia ordinanza conduce il cavallo, io vado con la diligenza. E, anzi, a proposito, bisogna vi domandi una cosa.» «Che cosa?» «Viaggia anche mio cugino Pontmercy?» «Come lo sai?», chiese la zia improvvisamente solleticata dalla curiosità. «Giungendo sono andato alla diligenza per fermare un posto.» «Ebbene?» «Un viaggiatore era già sull'imperiale. Ho veduto sul foglio il suo nome.» «Quale?» «Marius Pontmercy.» «Che cattivo soggetto!», esclamò la zia. «Oh... tuo cugino non è un ragazzo a modo come te. E dire che passa la notte in diligenza!» «Come me.» «Ma tu lo fai per dovere; lui per vizio.» «Caspita!», esclamò Théodule. A questo punto la signorina Gillenormand, cosa straordinaria, ebbe un'idea. Se fosse stata un uomo, si sarebbe battuta la fronte. Interrogò Théodule: «Sai che tuo cugino non ti conosce?». «No; io l'ho visto, ma lui non si è mai degnato di notarmi.» «Dunque viaggerete assieme?» «Lui sull'imperiale, io in carrozza.» «Dove va questa diligenza?» «Agli Andelys.» «È dunque là che si reca Marius?» «A meno che, come devo fare io, non si fermi per strada. Io scendo a Vernon per prendere la coincidenza per Gaillon. Dell'itinerario di Marius non so nulla.» «Marius!... Che brutto nome!... Che idea è mai stata quella di chiamarlo Marius! Mentre tu almeno ti chiami Théodule.» «Preferirei chiamarmi Alfred», disse l'ufficiale. «Ascolta, Théodule.» «Vi ascolto, zia.» «Fai attenzione!» «Faccio attenzione.» «Ci sei?» «Sì.» «Ebbene, Marius sta spesso fuori di casa.» «Eh! Eh!» «Viaggia.» «Ah! Ah!» «Dorme fuori.» «Oh! Oh!» «Vorremmo sapere quel che c'è sotto.» Théodule rispose con la calma di un uomo pratico: «Qualche gonnella». E con quel sorrisetto malizioso che svela la certezza aggiunse: «Una ragazza». «È evidente», esclamò la zia che credeva di sentir parlare Gillenormand, e che sentiva la propria convinzione farsi incrollabile a quella parola ragazza, accentuata quasi allo stesso modo dal nonno e dal nipote. Quindi rispose: «Fammi un favore. Segui un po' Marius. Non ti conosce, ti sarà facile. Dal momento che c'è una ragazza, cerca di vedere che ragazza è. Ci scriverai la storiella. Il nonno si divertirà». Théodule non aveva troppa passione per questo genere di sentinelle, ma era oltremodo commosso dai dieci luigi, e sperava vederne altri in seguito... Accettò la commissione e disse: «Come vorrete, zia mia». E aggiunse fra sé: «Eccomi governante». La signorina Gillenormand l'abbracciò. «Tu non faresti mai simili sciocchezze, Théodule. Tu obbedisci alla disciplina, sei schiavo della consegna, sei un uomo di scrupolo e di dovere, e non lasceresti la tua famiglia per andare a vedere una ragazza.» Il lanciere fece la smorfia soddisfatta di Cartouche13 lodato per la sua probità. Marius, la sera che seguì questo dialogo, salì in diligenza senza neanche sospettare di essere sorvegliato. Quanto al sorvegliante, la prima cosa che fece fu quella di addormentarsi, di un sonno completo e coscienzioso. Argo russò tutta la notte. Allo spuntar del giorno, il cocchiere della diligenza esclamò: «Vernon! fermata di Vernon! I viaggiatori di Vernon!». E il luogotenente Théodule si svegliò. «Bene», brontolò, ancora mezzo addormentato, «scendo proprio qui.» Poi, la sua memoria tornò limpida a poco a poco; si ricordò di sua zia, dei dieci luigi e dell'incarico che si era assunto a proposito di Marius. Gli venne da ridere. «Forse non è più in vettura», pensò abbottonandosi il cappotto; «Forse s'è fermato a Poissy; ha potuto fermarsi a Triel; se non è sceso a Meulan, ha potuto scendere a Mantes, o a Rolleboise, o non si sia spinto fino a Pacy, dove aveva da scegliere fra voltare a sinistra per andare a Evreux o a destra per Laroche-Guyon. Corrigli dietro, zia mia. Che cosa diavolo scrivo ora alla buona vecchia?» In quel momento, dei calzoni neri che scendevano dall'imperiale, apparvero dietro il vetro della vettura. «Che sia Marius?», pensò il luogotenente. Era proprio Marius. Una contadinella, a piedi, mischiata ai cavalli e ai postiglioni, offriva fiori ai viaggiatori. «Date fiori alle vostre signore», gridava. Marius le si avvicinò e comprò i più bei fiori che avesse. «Ecco che m'interessa», disse Théodule saltando a terra. «Diamine, a chi porterà quei fiori?... Ci vuol proprio una bella ragazza per un mazzo così. Voglio vederla.» E non più per l'incarico avuto, ma per curiosità personale, come i cani che cacciano per loro conto, seguì Marius. Marius non faceva alcuna attenzione a Théodule. Alcune donne eleganti scendevano dalla diligenza, egli non le guardò. Sembrava non vedesse nulla intorno a sé. «È innamorato!», pensò Théodule. Marius si diresse verso la chiesa. «A meraviglia», disse Théodule fra sé. «La chiesa!... I convegni conditi con un po' di messa sono i migliori. Non c'è niente di più squisito di uno sguardo che passa sopra il buon Dio.» Giunto alla chiesa, Marius non entrò e girò dietro il coro, quindi scomparve all'angolo di uno dei contrafforti dell'abside. «L'appuntamento è all'aperto», disse Théodule. «Vediamo la ragazza.» E s'avanzò sulla punta degli stivali verso l'angolo dove Marius era scomparso. Arrivato lì, si fermò stupefatto. Marius, con la fronte tra le mani, stava inginocchiato sull'erba davanti a una fossa sulla quale aveva sparso il mazzo di fiori. All'estremità della fossa, sopra un rialzo che segnava la testa, c'era una croce di legno nero con questo nome in lettere bianche: COLONNELLO BARONE PONTMERCY Si udiva Marius singhiozzare. L'innamorata era una tomba. VIII. Marmo contro granito La prima volta che Marius si era assentato da Parigi, s'era recato là. Ed era sempre là che andava tutte le volte che Gillenormand diceva: «Dorme fuori di casa». Il luogotenente Théodule fu assolutamente sconcertato da quell'inaspettato convegno con un sepolcro; provò una sensazione sgradevole e singolare che era incapace di analizzare, e che si componeva del riguardo dovuto a una tomba mescolato al rispetto per un colonnello. Indietreggiò, lasciando Marius solo nel cimitero; indietreggiò militarmente. La morte gli apparve come un superiore e fu quasi tentato di farle il saluto militare. Non sapendo cosa scrivere alla zia, risolse di non scrivere nulla; molto probabilmente non sarebbe risultato nulla dalla scoperta di Théodule circa gli amori di Marius, se per uno di quegli accidenti misteriosi così frequenti nel caso, la scena di Vernon non avesse avuto quasi immediatamente un contraccolpo a Parigi. Marius tornò da Vernon tre giorni dopo, al mattino, prestissimo; discese in casa di suo nonno e, affaticato per le due notti passate in diligenza, sentendo il bisogno di scacciare il sonno con un'ora di scuola di nuoto, salì rapidamente in camera sua, il tempo necessario per lasciare l'abito da viaggio e il nastro nero che aveva al collo, e andò ai bagni. Gillenormand, alzandosi di buon'ora come tutti i vecchi in salute, l'aveva udito entrare, e si era affrettato a salire le scale che conducevano alla camera di Marius, come le sue vecchie gambe glielo permettevano, per abbracciarlo e rivolgergli alcune domande per sapere da dove venisse. Ma l'adolescente aveva impiegato meno tempo a discendere che l'ottuagenario a salire, e quando Gillenormand entrò nella stanza, Marius non c'era più. Il letto non era disfatto, e vi erano posati l'abito e il nastro nero. «Meglio così», disse Gillenormand. E un momento dopo entrò nel salotto dove già si trovava seduta la signorina Gillenormand, intenta a ricamare le sue ruote di cabriolet. L'entrata fu trionfante. Gillenormand aveva in una mano l'abito e nell'altra il nastro che Marius portava al collo, e gridava: «Vittoria!... stiamo per conoscere il mistero! Alla fin fine stiamo per sapere, per conoscere, toccare il libertinaggio del nostro sornione! Eccoci al romanzo. Ho il ritratto!». Infatti, una scatola di zigrino nero, che somigliava a un medaglione, era sospesa al nastro. Il vecchio prese quella scatola nera, la osservò per alcuni minuti senza aprirla, con quel certo aspetto di voluttà, di rapimento e di collera di un povero diavolo affamato che guarda passargli sotto il naso un succulento pranzo non suo. «Perché evidentemente, questo è un ritratto. Me ne intendo. Lo si porta teneramente sul cuore... Che bestie!... Si tratterà di qualche brutto ceffo da far fremere, molto probabilmente... Hanno cattivo gusto i giovani d'oggi!» «Vediamo padre mio», disse la zitella. Non vi trovarono niente altro che una carta accuratamente piegata. «Della suddetta al suddetto», disse Gillenormand, scoppiando in una risata. «So di che si tratta. Un bigliettino amoroso!...» «Ah!... leggiamolo!...», disse la zia. E si mise gli occhiali. Spiegarono il foglio e lessero: Per mio figlio. L'imperatore mi ha nominato barone sul campo di battaglia di Waterloo. Poiché la Restaurazione contesta questo titolo pagato col mio sangue, mio figlio lo assumerà e lo porterà. Certamente, egli ne sarà degno. Si sentirono agghiacciare come dall'alito di un teschio. Non è possibile dire ciò che provarono il padre e la figlia in quel momento. Non scambiarono una sola parola. Soltanto Gillenormand disse a bassa voce come parlando a se stesso: «È la calligrafia di quello sciabolatore». La zia esaminò il foglio, lo girò in tutti i sensi, poi lo rimise nella scatola. Nello stesso momento, un pacchettino rettangolare avvolto in carta turchina cadde da una tasca dell'abito. La signorina Gillenormand lo raccolse e lo aprì. Erano i cento biglietti da visita di Marius. Ne passò uno a Gillenormand, che lesse: Barone Marius Pontmercy. Il vecchio suonò. Accorse Nicolette. Gillenormand prese il nastro, la scatola e l'abito, gettò tutto a terra in mezzo al salotto, e disse: «Portate via quella roba». Passò una lunga ora nel massimo silenzio. Il vecchio e la zitella si erano seduti voltandosi le spalle a vicenda, e pensavano, ognuno per conto proprio, molto probabilmente alle stesse cose. Scorsa un'ora, la zia Gillenormand disse: «Bell'affare!». Alcuni momenti dopo, Marius comparve. Rientrava. Prima ancora di aver attraversato la soglia, si accorse che suo nonno teneva in mano un suo biglietto. Vedendolo, il vecchio esclamò, con quella sua aria di superiorità borghese e burlesca che era davvero pesante: «Guarda!... guarda! guarda! guarda! guarda! Sei barone, ora. Ti faccio i miei complimenti. Che cosa vuol dire questo?». Marius arrossì leggermente e rispose:«Vuol dire che sono figlio di mio padre». Gillenormand si fece serio, e disse con asprezza: «Sono io tuo padre». «Mio padre», rispose Marius con gli occhi bassi e l'aria grave, «era un uomo modesto ed eroico che ha servito gloriosamente la Repubblica e la Francia, che è stato grande nella più grande storia che gli uomini abbiano mai fatta, che ha vissuto per un quarto di secolo al bivacco, di giorno sotto la mitraglia e sotto le pallottole, di notte nella neve, nel fango sotto la pioggia, che ha preso due bandiere, che ha ricevuto venti ferite, che è morto nell'oblio e nell'abbandono, e non ha mai avuto che un torto, quello di amare troppo due ingrati, il suo paese e suo figlio!» Tutto ciò era assai più di quello che Gillenormand potesse udire. Alla parola Repubblica s'era alzato, o, per meglio dire, s'era drizzato in piedi. Ognuna delle parole pronunciate da Marius aveva fatto sulla faccia del vecchio realista l'effetto del soffio di un mantice da fucina su un tizzone ardente. Da pallido era divenuto rosso, da rosso purpureo, e da purpureo fiammeggiante. «Marius!», esclamò. «Scellerato ragazzo!... Non so chi fosse tuo padre!... Non voglio saperlo!... Non ne so nulla e non lo so! Ma ciò che so, è che non ci sono stati che miserabili tra quella gente là! Che erano tutti vagabondi, assassini, berretti rossi, ladri! Dico tutti!... Comprendi, Marius? Vedi, tu sei barone come la mia pantofola. Erano tutti banditi che hanno servito Robespierre!... tutti briganti che han servito B-o-na-parte! tutti traditori che hanno tradito, tradito, tradito il loro legittimo re! tutti vili che sono scappati davanti ai prussiani e agli inglesi a Waterloo. Ecco che cosa so. Se il vostro signor padre vi è compreso, l'ignoro, me ne dispiace, tanto peggio, servo vostro!» Adesso era Marius il tizzone e Gillenormand il mantice. Marius fremeva per tutto il corpo, non sapeva che fare, aveva il viso in fiamme. Era il prete che vede gettare al vento tutte le ostie, il fachiro che vede un passante sputare sul suo idolo. Non poteva tollerare che si dicessero tali cose impunemente davanti a lui. Ma che fare? Suo padre era stato atterrato, calpestato in presenza sua, ma da chi? Da suo nonno. Come vendicare il primo senza oltraggiare il secondo? Gli era impossibile oltraggiare suo nonno e gli era ugualmente impossibile non vendicare suo padre. Da una parte una tomba sacra, dall'altra dei capelli bianchi. Rimase alcuni istanti ebbro, vacillante, con tutto quel turbinio nella testa; poi alzò gli occhi, guardando fissamente suo nonno e gridò con voce tonante: «Abbasso i Borboni e quel grosso maiale di Luigi XVIII!». Luigi XVIII era morto da quattro anni, ma a lui importava poco. Il vecchio, da scarlatto che era, divenne improvvisamente più bianco dei suoi capelli. Si volse verso il busto del duca di Berry, che era sul camino e lo salutò profondamente con una maestà singolare. Poi andò due volte, lentamente e in silenzio, dal camino alla finestra e dalla finestra al camino attraversando tutta la sala e facendo scricchiolare il pavimento di legno come una figura di pietra che cammini. La seconda volta, si curvò verso la figlia che assisteva a quell'urto con lo stupore di una vecchia pecora e le disse, con un sorriso quasi calmo: «Un barone come il signore e un borghese come me, non possono rimanere sotto lo stesso tetto». E d'un tratto, raddrizzandosi, livido, tremante, terribile, con la fronte ingrandita dallo spaventoso riflesso della collera, stese il braccio verso Marius ed esclamò: «Vattene!». Marius lasciò la casa. Il giorno seguente, Gillenormand disse a sua figlia: «Manderete sessanta pistole ogni sei mesi a questo bevitore di sangue, e non me ne parlerete mai più». Rimanendogli un immenso residuo di furore, e non sapendo con chi sfogarsi, continuò a dare del voi a sua figlia per più di tre mesi. Dal canto suo, Marius era uscito indignato. Una circostanza, che bisogna raccontare, aveva aumentato la sua ira. Vi sono sempre certe piccole fatalità che complicano i drammi domestici. Duplicano la gravità, senza che in fondo i torti siano accresciuti. Portando via precipitosamente, per ordine del nonno «la roba» di Marius nella camera di questi, Nicolette, senza accorgersene, aveva lasciato cadere, probabilmente lungo la scala, che era buia, il medaglione nero in cui si trovava la carta scritta dal colonnello. Né la carta, né il medaglione poterono più essere ritrovati. Marius fu convinto che il «signor Gillenormand» - a datare da quel giorno non lo chiamò mai altrimenti - avesse gettato il «testamento di suo padre» nel fuoco. Sapeva a memoria le poche righe scritte dal colonnello, quindi nulla era perduto. Ma la carta, la calligrafia, quella reliquia sacra, tutto ciò era il suo stesso cuore. Che cosa ne avevano fatto? Così Marius se n'era andato, senza dire e senza sapere dove andare, con trenta franchi, l'orologio e alcuni oggetti in una borsa. Era salito in una vettura, l'aveva noleggiata a ore e si era diretto a caso verso il «quartiere latino». Quale destino lo attendeva? 1 Uomini politici in vista, ferventi realisti, difensori del re e della religione. 2 F.A. Mesmer (1734-1815), sostenitore del magnetismo animale. Durante le sue sedute terapeutiche, i pazienti si disponevano intorno a una tinozza contenente sbarre di ferro. 3 Mettete dentro i calzoni / l'estremità della camicia che vi penzola / che non si dica che i patrioti / hanno spiegato bandiera bianca. 4 «Per rassicurare il trono vacillante sulla sua base / bisogna mutare di suolo, di serra e di casa.» Bisticci quasi intraducibili: nella pronuncia francese, nella seconda parte del secondo verso, si riconoscono i tre nomi appena citati. 5 Altro gioco intraducibile. Nella pronuncia francese questi nomi vengono a significare «Damas sciabolò Gouvion Saint-Cyr». 6 Agli aristocrates del Ça ira rivoluzionario, sono stati sostituiti i bonapartistes. 7 Il personaggio in questione era stato davvero implicato nel famoso scandalo della collana di Maria Antonietta. 8 Gioco di parole: «sospeso», «appeso». 9 Uno dei capi del Terrore bianco. 10 Châteaubriand aveva fondato Le Conservateur; Le Père Duchêne era il portavoce del popolo. 11 Arnay-le-Duc Martainville (1776-1830) scrittore e commediografo controrivoluzionario, poi imperialista e realista. 12 Il Mémorial de Sainte-Hélène, il celebre «diario» di Napoleone pubblicato dal conte di Las Cases. 13 Celebre bandito giustiziato nel 1721. Godeva di grande simpatia da parte del popolo, ed era circondato da una leggenda di audacia e di galanteria. LIBRO QUARTO Gli amici dell'A B C I. Un gruppo che poteva anche divenire storico A quell'epoca, in apparenza differente, serpeggiava vagamente un fremito rivoluzionario. Soffi ritornati dalle profondità dell'89 e del '92 erano nell'aria. La gioventù, ci si passi la frase, era in fase di muta. Si trasformava, quasi senza accorgersene, con il ritmo stesso del tempo. Ciascuno faceva il proprio passo in avanti. I realisti diventavano liberali, i liberali democratici. Era come una marea montante complicata da mille riflussi; è proprio dei riflussi combinare delle mescolanze; da ciò combinazioni di idee singolarissime; si adorava contemporaneamente Napoleone e la libertà. Facciamo della storia. Erano questi i miraggi di quei tempi. Le opinioni attraversano delle fasi. Il realismo volterriano, varietà bizzarra, ebbe un pendant non meno strano: il liberalismo bonapartista. Altri gruppi erano più seri. Qui si scrutava il principio; là ci si attaccava a un diritto. Ci si appassionava per l'assoluto, si intravedeva la realizzazione infinita; l'assoluto, nella sua stessa rigidità, spinge le menti verso l'azzurro e lo fa galleggiare nell'illimitato. Nulla serve meglio del dogma per produrre il sogno. E nulla vai meglio del sogno per generare l'avvenire. Utopia oggi, carne e ossa domani. Le opinioni avanzate avevano un doppio fondo. Un principio di mistero minaccia «l'ordine stabilito», peraltro sospetto e sornione. Segno rivoluzionario al più alto grado. L'intenzione occulta del potere incontra nelle retrovie l'intenzione occulta del popolo. L'incubazione delle insurrezioni corrisponde alle premeditazioni dei colpi di Stato. Non c'erano ancora, allora, in Francia, di quelle vaste organizzazioni segrete come il tugenbund1 tedesco e la carboneria italiana; soltanto qua e là alcune crepe che si ramificavano. La Cougourde si delineava ad Aix; e a Parigi, tra le altre associazioni di questo genere, c'era la Società degli Amici dell' A. B C. Chi erano gli amici dell'A B C? Una società avente per scopo apparente l'educazione dei fanciulli, ma in realtà la formazione degli uomini. Ci si dichiarava amici dell'A B C. L'Abaissé2 era il popolo. Si voleva rialzarlo. Bisticcio di parole di cui si avrebbe torto di ridere. Qualche volta i bisticci sono seri in politica; lo provi il Castratus ad castra che fece di Narsete un generale d'armata; lo provi Barbari et barberìni; lo provi Fueros y fuegos; lo provi: Tu es Petrus et super hanc petram, ecc. Gli amici dell'A B C erano pochi; formavano una società segreta allo stato d'embrione; diremmo quasi una conventicola, se le conventicole dessero degli eroi. Essi si riunivano a Parigi in due luoghi, vicino alle Halles, in una bettola chiamata Corynthe, di cui si parlerà più avanti, e vicino al Panthéon, in un piccolo caffè della place Saint-Michel chiamato il caffè Musain, oggi demolito; il primo di questi luoghi di ritrovo era frequentato dagli operai, il secondo dagli studenti. I conciliaboli abituali degli amici dell'A B C si tenevano in una retrosala del caffè Musain. Questa sala abbastanza lontana dal caffè, col quale comunicava per mezzo di un lungo corridoio, aveva due finestre e una uscita con una scala segreta su rue des Grès. Là si fumava, si beveva, si giocava, si rideva. A voce alta si parlava di tutto, a voce bassa di tutt'altra cosa. Al muro era attaccata, come per destare sospetti in un agente di polizia, una vecchia carta della Francia sotto la Repubblica. La maggior parte degli amici dell'A B C erano studenti, in rapporto cordiale con alcuni operai. Ecco i nomi dei principali; appartengono in un certo qual modo alla storia: Enjolras, Combeferre, Jean Prouvaire, Feuilly, Courfeyrac, Bahorel, Lesgle o Laigle, Joly, Grantaire. Questi giovani formavano una specie di famiglia tra loro, a forza di amicizia. Tutti, eccettuato Laigle, erano del Mezzogiorno. Era un gruppo notevole. È sparito negli spazi invisibili dietro di noi. Al punto in cui siamo giunti di questo dramma, non è inutile, forse, gettare uno sprazzo di luce su queste giovani menti prima che il lettore le veda sprofondarsi nell'ombra di una tragica avventura. Enjolras, che abbiamo nominato per primo, si vedrà poi perché, era figlio unico e ricco. Era un giovane incantevole, capace di essere terribile. Era bello come un angelo. Era Antinoo, feroce. Si sarebbe detto, vedendo il riflesso pensoso del suo sguardo, che avesse già, in qualche esistenza precedente, attraversato l'apocalisse rivoluzionaria. Ne serbava il ricordo come un testimone. Sapeva tutti i minimi particolari di quel gran fatto. Natura pontificale e guerriera, strana in un adolescente. Era officiante e militante: dal punto di vista immediato, soldato della democrazia; al di sopra del movimento contemporaneo, sacerdote dell'ideale. Aveva la pupilla penetrante, la palpebra un po' rossa, il labbro inferiore grosso e facilmente sdegnoso, la fronte alta. Molta fronte in un viso è come molto cielo in un orizzonte. Come certi giovani dell'inizio di questo secolo e della fine del precedente, precocemente illustri, aveva una gioventù eccessiva, fresca come le ragazze, quantunque in certe ore fosse pallido. Già uomo, sembrava ancora un fanciullo. I suoi ventidue anni sembravano diciassette; era serio, e sembrava non sapesse che esisteva sulla terra un essere chiamato donna. Non aveva che una passione, il diritto; e un pensiero, rovesciare l'ostacolo. Sull'Aventino sarebbe stato Gracco; nella Convenzione, sarebbe stato Saint-Just. Vedeva appena le rose, ignorava la primavera, non sentiva gli uccelli cantare; il petto nudo di Evadne non l'avrebbe turbato più di Aristogitone; per lui, come per Armodia, i fiori non erano buoni che a nascondere la spada. Era severo nei piaceri. Davanti a tutto ciò che non era Repubblica abbassava costantemente gli occhi. Era l'amante di marmo della Libertà. La sua parola, aspramente ispirata, aveva un fremito d'inno. Aveva aperture d'ala inaspettate. Disgraziata l'innamorata che si fosse arrischiata al suo fianco! Se qualche sartina della place Cambrai o della rue Saint-Jean-de-Beauvais, vedendo quella figura scappata dal collegio, quella personcina da paggio, quelle lunghe ciglia bionde, quegli occhi azzurri, quella capigliatura tumultuosa al vento, quelle gote rosee, quelle labbra fresche, quei denti perfetti, avesse avuto voglia di quell'aurora e si fosse avvicinata per provocare Enjolras con la sua bellezza, uno sguardo sorpreso e terribile le avrebbe mostrato improvvisamente l'abisso e insegnato a non confondere col cherubino galante di Beaumarchais il temuto cherubino di Ezechiele. A fianco di Enjolras, che rappresentava la logica della rivoluzione, Combeferre ne rappresentava la filosofia. Fra la logica della rivoluzione e la sua filosofia, c'è questa differenza: che la logica può condurre alla guerra, mentre la filosofia non può condurre che alla pace. Combeferre completava e rettificava Enjolras. Egli era meno alto e più robusto. Voleva che si comunicassero alle menti i principi sviluppati in idee generali; diceva: rivoluzione, ma civiltà; e attorno alla montagna a picco apriva il vasto orizzonte azzurro. Perciò, in tutte le idee di Combeferre c'era sempre qualcosa di accessibile e di praticabile. Con Combeferre la rivoluzione era assai più respirabile che con Enjolras. Enjolras ne esprimeva il diritto divino, e Combeferre il diritto naturale. Il primo si rifaceva a Robespierre; il secondo a Condorcet. Combeferre viveva, più di Enjolras, la vita di tutti. Se fosse stato dato a questi due giovani di giungere fino alla storia, uno sarebbe stato il giusto, l'altro il saggio. Enjolras era più virile. Combeferre era più umano. Homo e Vir, era questa la differenza tra i due. Combeferre era dolce, come Enjolras era severo: per candore naturale. Amava il vocabolo cittadino, ma preferiva la parola uomo, anzi, avrebbe volentieri detto: Hombre, come gli spagnoli. Leggeva tutto, frequentava i teatri, seguiva i corsi pubblici, apprendeva da Arago la polarizzazione della luce, si appassionava per una lezione in cui Geoffroy-Saint-Hilaire3 aveva spiegato la doppia funzione dell'arteria carotide esterna e dell'arteria carotide interna, l'una che provvede al viso, l'altra al cervello; stava al corrente, seguiva la scienza passo passo, confrontava Saint-Simon con Fourier, spiegava i geroglifici, rompeva i sassi che trovava e ragionava di geologia, disegnava senza modello un bombice, notava gli errori di francese nel dizionario dell'Académie, studiava Puységur e Deleuze4, non affermava nulla, nemmeno i miracoli, non negava nulla, nemmeno gli spettri; sfogliava la collezione del Moniteur, pensava. Dichiarava che l'avvenire è nelle mani dei maestri di scuola, e si preoccupava dei problemi dell'educazione. Voleva che la società lavorasse senza tregua all'elevazione del livello intellettuale e morale, alla diffusione della scienza, alla circolazione delle idee, all'aumento del pensiero nella gioventù, e temeva che la povertà attuale dei metodi, la miseria letteraria limitata a due o tre secoli detti classici, il dogmatismo tirannico dei pedanti ufficiali, i pregiudizi scolastici e le consuetudini finissero per fare dei nostri collegi delle ostricaie artificiali. Era scienziato, purista, preciso, politecnico, grande lavoratore, e nello stesso tempo pensatore «fino alla chimera» dicevano gli amici. Egli credeva a tutti i sogni; ferrovie, soppressione del dolore nelle operazioni chirurgiche, fissaggio dell'immagine nella camera oscura, telegrafo elettrico, dirigibili. Del resto, poco spaventato dalle cittadelle erette da tutte le parti contro il genere umano dalle superstizioni, dai dispotismi e dai pregiudizi, era di quelli che pensano che la scienza finirà per aggirare l'ostacolo. Enjolras era un capo, Combeferre una guida. Si sarebbe voluto combattere con il primo, e camminare con il secondo. Non che Combeferre non fosse capace di combattere: non rifiutava di prendere l'ostacolo corpo a corpo e di attaccarlo con forza e con impeto; ma mettere a poco a poco, con l'insegnamento degli assiomi e la promulgazione delle leggi positive, il genere umano d'accordo con l'avvenire, gli piaceva di più; e, fra due luci, era più propenso per l'illuminazione che per l'incendio. Un incendio può certamente fare un'aurora, ma perché non aspettare la levata del sole? Un vulcano rischiara, ma l'alba rischiara ancora meglio. Combeferre preferiva forse il candore del bello al fiammeggiare del sublime. Una luce offuscata dal fumo, un progresso acquistato con la violenza, non soddisfacevano che a metà quella mente tenera e seria. La precipitazione a picco di un popolo nella verità, un '93, lo spaventava; ciononostante, gli ripugnava più ancora l'immobilità, vi sentiva la putrefazione e la morte; dopo tutto, preferiva la schiuma al miasma, il torrente alla cloaca, le cascate del Niagara al lago di Montfaucon. Insomma, egli voleva né fermate né fretta. Mentre i suoi tumultuosi amici, cavallerescamente innamorati dell'assoluto, adoravano e invocavano le splendide avventure rivoluzionarie, Combeferre inclinava a lasciar fare al progresso, al buon progresso: freddo, forse, ma puro; metodico, ma irreprensibile; flemmatico ma imperturbabile. Combeferre si sarebbe inginocchiato e avrebbe giunto le mani perché l'avvenire arrivasse con tutto il suo candore, e perché nulla turbasse l'immensa evoluzione virtuosa dei popoli. «Bisogna che il bene sia innocente», ripeteva continuamente. Infatti, se la grandezza della rivoluzione è di guardare fissamente l'abbagliante ideale e di volarvi attraverso le folgori, con le ali accese dal fuoco e dal sangue, la bellezza del progresso è di essere senza macchia; e c'è fra Washington che rappresenta quest'ultimo, e Danton che incarna l'altra, la differenza che separa l'angelo dalle ali di cigno dall'angelo dalle ali d'aquila. Jean Prouvaire era di una sfumatura ancora più tenue di Combeferre. Si chiamava Jehan, per uno di quei piccoli capricci momentanei che si mescolava al potente e profondo movimento da cui è uscito lo studio necessario del Medioevo. Jean Prouvaire era innamorato, coltivava dei fiori, suonava il flauto, faceva dei versi, amava il popolo, compiangeva le donne, piangeva sui fanciulli, confondeva nella stessa fede l'avvenire e Dio, e biasimava la Rivoluzione per aver fatto cadere una testa regale, quella di Andrea Chénier. Aveva la voce delicata, e, a un tratto, virile. Era letterato al punto di essere erudito, orientalista. Soprattutto era buono; e, cosa semplicissima per chi sa quanto la bontà confini con la grandezza, in fatto di poesia preferiva l'immenso. Sapeva l'italiano, il greco e l'ebraico; il che non gli serviva che a leggere quattro poeti: Dante, Giovenale, Eschilo e Isaia. In francese, preferiva Corneille a Racine e Agrippa d'Aubigné a Corneille. Girovagava volentieri nei campi d'avena e di fiordalisi, e si occupava di nubi quasi quanto di avvenimenti. La sua mente aveva due inclinazioni, una verso l'uomo, l'altra verso Dio; studiava o contemplava. Tutto il giorno si occupava di questioni sociali: il salario, il capitale, il credito, il matrimonio, la religione, la libertà di pensiero, il libero amore, l'educazione, la giustizia, la miseria, l'associazione, la proprietà, la produzione e la ripartizione, l'enigma di quaggiù che copre di tenebre il formicaio umano; e, la sera, guardava gli astri, quegli enormi esseri. Al pari di Enjolras, era ricco e figlio unico. Parlava dolcemente, curvava la testa, abbassava gli occhi, sorrideva imbarazzato, s'imbronciava, aveva l'aria impacciata, arrossiva per nulla, era molto timido. Del resto, intrepido. Feuilly era un fabbricante di ventagli, orfano di padre e di madre, guadagnava a stento tre franchi al giorno, e non aveva che un pensiero, liberare il mondo. Aveva anche un'altra preoccupazione: istruirsi; la qual cosa voleva dire per lui, liberarsi. Aveva imparato a leggere e a scrivere da solo; come tutto ciò che sapeva. Feuilly era un cuore generoso: aveva l'abbraccio immenso. Quell'orfano aveva adottato i popoli. Privo della madre, aveva meditato sulla patria. Non voleva che sulla terra ci fosse un uomo senza patria. Covava in se stesso, con la divinazione profonda dell'uomo del popolo, ciò che oggi noi chiamiamo l'idea della nazionalità. Aveva imparato la storia per indignarsi con coscienza di causa. In questo giovane cenacolo d'utopisti, occupati specialmente della Francia, egli rappresentava l'estero. Le sue specialità erano la Grecia, la Polonia, l'Ungheria, la Romania, l'Italia. Pronunciava questi nomi continuamente a proposito e a sproposito, con la tenacia del diritto. La Turchia sulla Grecia e la Tessaglia, la Russia su Varsavia, l'Austria su Venezia, queste violazioni lo esasperavano. Fra tutte, la grande iniquità del 17725 lo sconvolgeva. Il vero nell'indignazione: non c'è eloquenza più sovrana; era eloquente di quella eloquenza. Non cessava di parlare di quella data infame, 1772, di quel nobile e valoroso popolo soppresso a tradimento, di quel delitto a tre, di quell'agguato mostruoso, prototipo e patrono di tutte le spaventose soppressioni di Stato che, dopo, hanno colpito parecchie nobili nazioni e hanno, per così dire, cancellato il loro atto di nascita. Tutti gli attentati sociali contemporanei derivano dalla divisione della Polonia. La divisione della Polonia è un teorema di cui tutti i delitti politici attuali sono il corollario. Non c'è despota, non c'è traditore, da un secolo a questa parte, che non abbia guardato, omologato, annotato, parafrasato, ne varìetur, la divisione della Polonia. Quando si consulta l'incartamento dei moderni tradimenti, questo appare a prima vista. Il congresso di Vienna ha consultato questo delitto prima di compiere il proprio. Il 1772 suona l'allalì, il 1815 è la spartizione del bottino. Era l'argomento abituale di Feuilly. Quel povero operaio s'era fatto tutore della giustizia, e questa lo ricompensava facendolo grande. C'è dell'eternità nel diritto. Varsavia non può essere più tartara di quanto Venezia possa essere tedesca. I re vi perdono la fatica e l'onore. Presto o tardi, la patria sommersa riemerge alla superficie e riappare. La Grecia ridiventa la Grecia, l'Italia ridiventa l'Italia. La protesta del diritto contro il fatto dura eterna. Il furto di un popolo non cade in prescrizione. Le alte truffe non hanno avvenire. Non si porta via una nazione come un fazzoletto. Courfeyrac aveva un padre che si chiamava signor de Courfeyrac. Una delle false idee della borghesia della Restaurazione in fatto di aristocrazia e di nobiltà, era di credere nelle particelle. La particella, è risaputo, non ha significato di sorta. Ma i borghesi del tempo della Minerva stimavano tanto questo povero de che si credettero obbligati ad abolirlo. De Chauvelin si faceva chiamare Chauvelin; de Caumartin, Caumartin; de Costant de Robecque, Benjamin Constant; de Lafayette, Lafayette; de Courfeyrac non aveva voluto rimanere indietro e si chiamava Courfeyrac, semplicemente. Per ciò che riguarda Courfeyrac potremmo arrestarci qui, e limitarci a dire in quanto al resto: Courfeyrac, vedi Tholomyès6. Courfeyrac, aveva, proprio, quella grazia della gioventù che si potrebbe chiamare la bellezza del diavolo dello spirito. Più tardi, si spegne, come le moine del gattino, e tutta questa grazia finisce, su due piedi, in un borghese, e, su quattro zampe, in un gattaccio. Questo genere di spirito, le generazioni che passano per le scuole, le leve successive della gioventù, se lo trasmettono e se lo passano di mano in mano, quasi cursores, pressappoco lo stesso; di modo che, come abbiamo detto, il primo venuto che avesse ascoltato Courfeyrac nel 1828 avrebbe creduto di sentire Tholomyès nel 1817. Solo che Courfeyrac era un bravo ragazzo. Sotto le apparenti somiglianze, la differenza tra Tholomyès e lui era grande. L'uomo latente che si celava in lui era diverso. In Tholomyès c'era un procuratore e in Courfeyrac un paladino. Enjolras era il capo, Combeferre era la guida, Courfeyrac era il centro. Gli altri davano più luce, lui dava più calore; aveva tutte le qualità del centro, la circolarità e l'irradiamento. Bahorel aveva preso parte al tumulto sanguinoso del giugno 1822, in occasione del seppellimento del giovane Lallemand7. Bahorel era un individuo di buon umore e di cattiva compagnia, coraggioso, con le mani bucate, prodigo fino alla generosità, ciarlone fino all'eloquenza, ardito fino all'audacia; la miglior pasta di diavolo che fosse possibile: aveva panciotti temerari e idee scarlatte; gran chiassone, non amava nulla più delle liti, se non le sommosse, e niente più delle sommosse, se non una rivoluzione; sempre pronto a rompere un vetro, poi a disselciare una strada, poi a demolire un governo, così per vedere l'effetto; studente da undici anni. Annusava il diritto, ma non l'avrebbe messo in pratica. Aveva per motto: Avvocato mai, e per stemma un tavolino da notte nel quale si vedeva un tocco. Ogni volta che passava davanti alla scuola di diritto, la qual cosa succedeva assai di rado, si abbottonava la finanziera - il cappotto non era stato ancora inventato, - e prendeva precauzioni igieniche. Diceva della facciata della scuola: «Che bel vecchio!», e del decano Deivincourt: «Che monumento!». Faceva dei corsi soggetti di canzoni e dei professori occasioni di caricature. Si mangiava senza far nulla una pensione abbastanza grossa, circa tremila franchi. Aveva genitori contadini ai quali aveva saputo inculcare il rispetto per il proprio figlio. Diceva di loro: «Sono contadini, non borghesi. Ecco perché hanno dell'intelligenza». Bahorel, uomo capriccioso, andava a zonzo per diversi caffè: gli altri avevano delle abitudini, lui non ne aveva. Bighellonava. Errare è umano. Bighellonare è parigino. In fondo, mente penetrante e pensatore più che non sembrasse. Serviva da legame fra gli Amici dell'A B C e altri gruppi ancora informi, ma che dovevano delinearsi più tardi. In questo conclave di teste di giovani c'era un membro calvo. Il marchese d'Avaray, che Luigi XVIII fece duca per averlo aiutato a salire una carrozza di piazza il giorno in cui era emigrato, raccontava che nel 1814, al suo ritorno in Francia, mentre il re sbarcava a Calais, un uomo gli presentò una supplica. «Che cosa volete?», chiese il re. «Un ufficio postale, sire.» «Come vi chiamate?» «L'Aigle8.» Il re corrugò le ciglia, guardò la firma della supplica e vide il nome scritto così: Lesgle. Questa ortografia poco bonapartista commosse il re che incominciò a sorridere. «Sire», continuò l'uomo della supplica, «ho per antenato un custode di cani soprannominato Lesgueules. Questo soprannome ha fatto il mio nome. Mi chiamo Lesgueules, per contrazione Lesgle e per corruzione l'Aigle.» Queste parole fecero smettere di sorridere il re. Più tardi concesse all'uomo l'ufficio postale di Meaux, espressamente o per una svista. Il membro calvo del gruppo era il figlio di quel Lesgle, o Lègle, e firmava Lègle (de Meaux). I suoi compagni, per abbreviazione, lo chiamavano Bossuet. Bossuet era un giovane gaio e sfortunato. La sua specialità era di non riuscire in nulla. In cambio, rideva di tutto. A venticinque anni era calvo. Suo padre aveva finito per possedere una casa e un campo; ma lui, il figlio, non aveva avuto altra premura che di perdere in una falsa speculazione quella casa e quel campo. Non gli era rimasto nulla. Era istruito e aveva dello spirito, ma non riusciva nelle imprese che tentava. Tutto gli andava male, tutto l'ingannava; quello che metteva su crollava su di lui. Se spaccava della legna, si tagliava un dito. Se aveva un'amante, scopriva ben presto che aveva un amico. A ogni istante gli succedeva qualche disgrazia. Da ciò proveniva la sua allegria. Diceva: «Abito sotto un tetto di tegole che cadono». Poco meravigliato, perché per lui l'accidente era previsto, prendeva la cattiva sorte con serenità e sorrideva delle persecuzioni del destino come qualcuno che sa stare agli scherzi. Era povero, ma il suo borsellino di buon umore era inesauribile. Giungeva presto all'ultimo soldo, mai all'ultima risata. Quando la sventura entrava in casa sua, salutava cordialmente questa antica conoscenza; dava pacche sulle spalle alle catastrofi; era familiare con la fatalità al punto da chiamarla per nome: «Buongiorno Disgrazia», diceva. Le persecuzioni della sorte gli avevano animato la fantasia. Era pieno di risorse. Non aveva denaro, ma trovava modo di fare, quando gli andava, «spese sfrenate». Una notte arrivò al punto di mangiarsi «cento franchi» a cena con una ragazza allegra, la qual cosa gli ispirò in mezzo all'orgia questa memorabile frase: «Figlia di cinque luigi, toglimi le scarpe»9. Bossuet aveva «poco domicilio», e qualche volta non ne aveva affatto. Alloggiava ora in casa di uno, ora in casa di un altro, più spesso in casa di Joly. Joly studiava medicina. Aveva due anni meno di Bossuet. Joly era il malato immaginario giovane. Quello che aveva guadagnato studiando medicina, era di essere più malato che medico. A ventitré anni si credeva un cronico e passava la vita a guardarsi la lingua nello specchio. Affermava che l'uomo si calamita come un ago, e in camera sua teneva la testa del letto a mezzogiorno e i piedi a tramontana, perché di notte la circolazione del sangue non fosse contrariata dalla grande corrente magnetica del globo. Durante gli uragani si tastava il polso. Del resto, era il più gaio di tutti. Tutte queste incoerenze, giovane, maniaco, malaticcio, gioviale, stavano bene assieme, e ne risultava un essere eccentrico e piacevole che i suoi compagni prodighi di consonanti doppie chiamavano Jolllly. «Puoi prendere il volo su quattro L10», gli diceva Jean Prouvaire. Joly aveva l'abitudine di toccarsi il naso con il pomo del bastone, indizio di spirito sagace. Tutti questi giovani, così diversi, e dei quali, in conclusione, bisogna parlare seriamente, avevano la stessa religione: il Progresso. Erano tutti figli legittimi della Rivoluzione francese. I più leggeri diventavano solenni pronunciando questa data: '89. I loro padri carnali erano o erano stati feuillants11, realisti, dottrinari, poco importa; quella confusione prima di loro, che erano giovani, non li riguardava; il puro sangue dei princìpi scorreva nelle loro vene. Si ricollegavano senza sfumature intermedie al diritto incorruttibile e al dovere assoluto. Affiliati e iniziati, preparavano in segreto l'ideale. Fra tutti questi cuori appassionati e tutte queste menti convinte c'era uno scettico. Come mai? Per giustapposizione. Quello scettico si chiamava Grantaire e firmava abitualmente con questo rebus: «R»12. Grantaire era un uomo che si guardava bene dal credere in qualcosa. Del resto, era uno degli studenti che avevano imparato di più durante i corsi a Parigi: sapeva che il miglior caffè si beveva al caffè Lemblin, e che il miglior bigliardo si trovava al caffè Voltaire; che all'Ermitage, sul boulevard du Maine, c'erano i migliori biscotti e le più belle ragazze; da mamma Sanguet, i polli alla brace, alla barrière des Cunettes, delle eccellenti zuppe di pesce e un certo vinetto bianco alla barrière du Combat. Sapeva dove trovare tutto ciò che si voleva; inoltre conosceva la savatte e il chausson, ed era un ottimo schermitore di bastone. Per soprammercato, gran bevitore. Era straordinariamente brutto. La più vezzosa orlatrice di stivali di quel tempo, Irma Boissy, indignata della sua bruttezza, aveva emanato questa sentenza: «Grantaire è impossibile». Ma la fatuità di Grantaire non si sconcertava per questo. Guardava insistentemente tutte le donne, con l'aria di dire di tutte: «Se volessi!» e cercando di far credere ai compagni che era sempre molto conteso. Termini come: diritti del popolo, diritti dell'uomo, contratto sociale, Rivoluzione francese, Repubblica, democrazia, umanità, civiltà, religione, progresso, erano per Grantaire vicinissimi a non significare nulla. Ne sorrideva. Lo scetticismo, questa carie dell'intelligenza, non gli aveva lasciato una sola idea intera nella mente. Viveva con ironia. Ecco il suo assioma: «Non c'è che una cosa certa, il mio bicchiere pieno». Beffeggiava tutti i sacrifici di qualsiasi partito, tanto Robespierre giovane che Loizerolles13. «Hanno ottenuto un bel guadagno, morendo!», esclamava. Diceva del crocifisso: «Ecco una forca riuscita». Bighellone, giocatore, libertino, spesso ubriaco, faceva a quei giovani pensatori il dispiacere di cantarellare continuamente: «Amiamo le ragazze, e amiamo il buon vino», sull'aria di Viva Enrico IV. Ma anche quello scettico aveva la sua passione, che non era né un'idea, né un dogma, né un'arte, né una scienza; era un uomo: Enjolras. Grantaire ammirava, amava e venerava Enjolras. Con chi si alleava quel dubbioso anarchico in quella falange di spiriti assoluti? Con il più assoluto. In qual modo Enjolras lo soggiogava? Con le idee? No. Con il carattere. Fenomeno non insolito. Uno scettico che aderisce a un credente, è una cosa semplice come la legge dei colori complementari. Ciò che ci manca ci attira. Nessuno ama la luce come il cieco. Il nano adora il tamburo maggiore. Il rospo ha sempre gli occhi rivolti al cielo; perché? Per vedere l'uccello volare. Grantaire, roso dal dubbio, amava vedere in Enjolras la fede che spiega le ali. Aveva bisogno di Enjolras. Senza che se ne fosse reso conto chiaramente e senza che pensasse a spiegarlo a se stesso, quella natura casta, pura, ferma, retta, dura, candida, lo incantava. Ammirava, per istinto, il suo contrario. Le sue idee molli, flessibili, slogate, malate, deformi, si attaccavano a Enjolras come a una spina dorsale. Il suo rachitismo morale si appoggiava a quella fermezza. Grantaire vicino a Enjolras ridiventava qualcuno. Del resto, anche lui era composto da due elementi solo in apparenza incompatibili. Era ironico e cordiale. La sua indifferenza amava. Il suo spirito poteva fare a meno di credere, ma il suo cuore non poteva stare senza amici. Contraddizione profonda, poiché un'affetto è una convinzione. La sua natura era fatta così. Ci sono uomini che sembrano nati per essere il verso, l'inverso e il rovescio. Sono Polluce, Patroclo, Niso, Eudemide, Efestione, Pechmeja. Non vivono che a condizione di essere appoggiati a un altro; il loro nome è un seguito, e non si scrive che preceduto dalla congiunzione e; la loro esistenza non gli appartiene; è l'altro lato d'un destino che non è il loro. Grantaire era uno di questi uomini. Era il rovescio di Enjolras. Si potrebbe quasi dire che le affinità incominciano dalle lettere dell'alfabeto. Nella serie, O e P sono inseparabili. Potete, a vostro piacere, pronunciare O e P, o Oreste e Pilade. Grantaire, vero satellite di Enjolras, abitava quel circolo di giovani, ci viveva; non stava bene che là; li seguiva ovunque. La sua gioia era di vedere andare e venire quei profili attraverso i fumi del vino. Lo si tollerava per il suo buon umore. Enjolras, credente, sdegnava quello scettico, e specialmente quell'ubriacone. Gli concedeva un po' di pietà altera. Grantaire era un Pilade non accettato. Sempre strapazzato da Enjolras, respinto duramente, rigettato, sempre ritornava e diceva di Enjolras: «Che bel marmo!». II. Discorso funebre di Blondeau pronunciato da Bossuet Un certo pomeriggio che aveva, come si vedrà, qualche coincidenza con gli avvenimenti raccontati prima, Laigle de Meaux, se ne stava sensualmente addossato allo stipite del caffè Musain. Sembrava una cariatide in vacanza; non sosteneva soltanto le sue fantasticherie. Guardava la place Saint-Michel. Appoggiarsi, è un modo di sdraiarsi stando in piedi che non è affatto odiato dai pensatori. Laigle de Meaux pensava, senza malinconia, a una piccola sventura accadutagli due giorni prima alla scuola di diritto, e che modificava i suoi progetti personali per l'avvenire, progetti alquanto vaghi. La meditazione non impedisce però a una vettura di passare, e al meditabondo di notare quella vettura. Laigle de Meaux, i cui sguardi erravano in una specie di lunga passeggiata, scorse attraverso quel sonnambulismo, un veicolo a due ruote che camminava nella piazza, al passo, come indeciso. Cosa cercava quella vettura?Perché andava al passo? Laigle guardò. C'era, dentro, di fianco al cocchiere, un giovanotto, e davanti al giovanotto una borsa da viaggio abbastanza grossa. La borsa mostrava ai passanti questo nome scritto in grosse lettere nere su una carta cucita alla stoffa: Marius Pontmercy. Questo nome fece cambiare di posizione a Laigle. Si drizzò e gettò questa apostrofe al giovane del cabriolet. «Signor Marius de Pontmercy!» Il cabriolet interpellato si fermò. Il giovane che sembrava anche lui profondamente pensoso, alzò gli occhi. «Ebbene?», disse. «Siete voi il signor Marius de Pontmercy?» «Certamente.» «Vi cercavo», aggiunse Laigle de Meaux. «Come?», domandò Marius; poiché era proprio lui, che usciva dalla casa del nonno, e aveva davanti a sé una faccia che vedeva per la prima volta. «Non vi conosco.» «Nemmeno io vi conosco», rispose Laigle. Marius credette di aver a che fare con qualche burlone, e che si trattasse di uno scherzo in mezzo alla strada. Corrugò la fronte. Laigle de Meaux proseguì, imperturbabile: «Non eravate a scuola l'altro ieri». «Può essere.» «È certo.» «Siete studente?», chiese Marius. «Sì, signore. Come voi. L'altro ieri entrai in scuola per caso. Sapete, qualche volta si hanno certe idee. Il professore stava facendo l'appello. Non ignorate che sono oltremodo ridicoli in quel momento. Al terzo appello mancato, annullano l'iscrizione, vi cancellano. Sessanta franchi nel baratro.» Marius cominciava ad ascoltare. Laigle continuò: «Era Blondeau che faceva l'appello. Conoscete Blondeau? ha il naso molto appuntito e malizioso, e fiuta con delizia gli assenti. Cominciò ipocritamente dalla lettera P. Non ascoltavo. Non ero compromesso da quella lettera. L'appello non andava male. Nessuna radiazione, l'intero corso era presente. Blondeau era triste. Dicevo tra me: Blondeau, amor mio, oggi non ammazzerai nessuno. A un tratto Blondeau chiama: Marius Pontmercy. Nessuno risponde. Blondeau pieno di speranza, ripete più forte: Marius Pontmercy. E prende la penna. Signore, io ho un cuore. Mi sono detto rapidamente: "Ecco un bravo ragazzo che sta per essere cancellato. Attenzione. È in ritardo, avrà una sua vita. Non è un buon allievo. Non è un culo di piombo, un secchione, uno sbarbatello pedante forte in scienza, lettere, teologia e sapienza, uno di quegli sgobboni in punto e in virgola. È un onorevole poltrone che va a spasso, che va in campagna, che ama le ragazze eleganti e fa la corte alle belle, che forse in questo istante è in casa della mia amante. Salviamolo. Morte a Blondeau!". In quel momento, Blondeau ha bagnato nell'inchiostro la sua penna annerita dalle cancellature, ha girato la pupilla selvaggia sull'uditorio, e ha ripetuto per la terza volta: "Marius Pontmercy!" Ho risposto: "Presente!". E così voi non siete stato radiato». «Signore!...», disse Marius. «E io invece lo sono stato», aggiunse Laigle de Meaux. «Non capisco», fece Marius. Laigle riprese: «Niente di più semplice. Ero vicino alla cattedra per rispondere e vicino alla porta per andarmene. Il professore mi contemplava con una certa insistenza. Improvvisamente Blondeau, che dev'essere quel naso maligno di cui parla Boileau, salta alla lettera L; la lettera L è la mia lettera. Faccio de Meaux e mi chiamo Laigle». «Laigle!», interruppe Mario, «che bel nome!» «Signore, il Blondeau giunge a questo bel nome, ed esclama: "Laigle!". Rispondo: "Presente!". Allora Blondeau mi guarda con la dolcezza di una tigre, sorride e mi dice: "Se siete Pontmercy non siete Laigle". Frase forse poco rispettosa per voi, ma lugubre per me14. Detto ciò, mi cancella.» Marius esclamò: «Signore, sono mortificato...». «Prima di tutto», interruppe Laigle, «domando d'imbalsamare Blondeau in alcune frasi di sentito elogio. Lo suppongo morto. Non avrebbe da mutare granché alla sua magrezza, al suo pallore, alla sua freddezza, alla sua rigidità e al suo odore. E dico: Erudimini qui judicatis terram15. Qui giace Blondeau, Blondeau il Naso, Blondeau Nasica, il bue della disciplina, bos disciplinae, il molosso della consegna, l'angelo dell'appello, che fu diritto, quadrato, esatto, rigido, onesto e orrido. Dio lo cancelli come mi ha cancellato.» Mario riprese: «Sono desolato...». «Giovane», disse Laigle de Meaux, «che questo vi serva di lezione. In avvenire siate puntuale.» «Vi faccio mille scuse, proprio.» «Non esponete più il vostro prossimo a farsi cancellare...» «Sono disperato...» Laigle scoppiò in una risata. «E io felice. Ero sulla china di diventare avvocato. Questa cancellazione mi salva. Rinuncio ai trionfi della tribuna. Niente toga, niente pratica. Ecco ottenuta la mia radiazione. La debbo a voi, signor Pontmercy. Aspetto di farvi solennemente una visita di ringraziamento. Dove abitate?» «Su questo cabriolet», disse Marius. «Segno di opulenza», rispose Laigle con calma, «me ne rallegro. Avete qui un alloggio da novemila franchi l'anno.» In quel momento Courfeyrac usciva dal caffè. Marius sorrise tristemente: «Mi trovo in questo alloggio da due ore e ho molta voglia di uscirne; ma è una storia così, non so dove andare». «Signore», disse Courfeyrac, «venite a casa mia.» «Avrei la priorità, ma non ho casa», disse Laigle. «Taci tu, Bossuet», rispose Courfeyrac. «Bossuet», disse Marius, «mi sembrava che vi chiamaste Laigle.» «De Meaux», rispose Laigle; «per metafora Bossuet.» Courfeyrac salì nella carrozza. «Cocchiere», disse, «Hôtel de la Porte Saint-Jacques.» E quella sera stessa, Marius si era installato in una camera dell'albergo Porte-Saint-Jacques, vicinissimo a Courfeyrac. III. Le sorprese di Marius In pochi giorni, Marius divenne amico di Courfeyrac. La gioventù è la stagione delle pronte alleanze e delle rapide cicatrizzazioni. Marius vicino a Courfeyrac respirava liberamente; cosa abbastanza nuova per lui. Courfeyrac non gli rivolse domande. Non ci pensò nemmeno. A quell'età, i visi dicono subito tutto. La parola è inutile. Ci sono giovani la cui fisionomia si potrebbe dire che parla. Li si guarda, li si conosce. Eppure, Courfeyrac, un mattino, gli rivolse improvvisamente questa domanda: «A proposito, avete un'opinione politica?». «Oh bella!», disse Marius, quasi offeso della domanda. «E che cosa siete?» «Democratico bonapartista.» «Sfumatura grigia di sorcio fiducioso», disse Courfeyrac. Il giorno seguente, Courfeyrac introdusse Marius al caffè Musain. Poi gli sussurrò nell'orecchio, sorridendo: «È necessario che vi faccia entrare nella rivoluzione». E lo condusse nella sala degli amici dell'A B C. Lo presentò agli altri compagni dicendo a mezza voce questa semplice parola che Marius non comprese: «Un allievo». Marius era caduto in un vespaio di ingegni. Del resto, quantunque silenzioso e serio, non era né il meno alato, né il meno armato. Marius, fino allora solitario e proclive al monologo e all'isolamento per abitudine e per gusto, fu un po' spaventato da quello stormo di giovani intorno a lui. Tutte quelle iniziative diverse lo sollecitavano contemporaneamente, e lo attraevano. Il via vai di tutte quelle menti libere che lavoravano dava un turbinio alle sue idee. Qualche volta, nel turbamento, se ne andavano così lontano da lui che stentava a ritrovarle. Sentiva parlare di filosofia, di letteratura, di arte, di storia, di religione in un modo inatteso. Intravedeva aspetti strani; e, siccome non li metteva in prospettiva, non era sicuro di non vedere il caos. Lasciando le opinioni di suo nonno per le opinioni di suo padre, si era creduto in porto; ora sospettava con inquietudine, e senza osare confessarselo, di non esserlo. L'angolo dal quale vedeva ogni cosa cominciava a spostarsi di nuovo. Un'oscillazione metteva in subbuglio tutti gli orizzonti del suo cervello. Bizzarro disordine interno. Quasi ne soffriva. Sembrava che per quei giovani non ci fosse nulla di «sacro». Marius sentiva, su tutte le materie, dei concetti singolari, imbarazzanti per la sua mente ancora timida. Vedevano un avviso teatrale col titolo di una tragedia del vecchio repertorio, detto classico. «Abbasso la tragedia cara ai borghesi!», gridava Bahorel. E Marius sentiva Combeferre rispondere: «Hai torto, Bahorel, la borghesia ama la tragedia, e su questo punto bisogna lasciarla stare tranquilla. La tragedia in parrucca ha la sua ragione d'essere, e non sono di quelli che, in nome d'Eschilo, le contesta il diritto di esistere. Ci sono degli abbozzi nella natura: nella creazione ci sono delle parodie; un buco che non è un buco, ali che non sono ali, pinne che non sono pinne, zampe che non sono zampe, un grido doloroso che fa venir voglia di ridere: l'anitra. Ora, siccome il pollame esiste a lato dell'uccello, non vedo perché la tragedia classica non possa esistere di fronte alla tragedia antica». Oppure, per caso, Marius passava in rue Jean-Jacques Rousseau fra Enjolras e Courfeyrac. Courfeyrac lo prendeva per un braccio: «Badate. Questa è la rue Plâtrière, chiamata oggi Jean-Jacques Rousseau, a causa di una famiglia singolare che abitava qui sessant'anni fa. Erano Jean-Jacques e Thérèse. Ogni tanto nascevano degli esserini. Thérèse li partoriva e Jean-Jacques li abbandonava». Ed Enjolras strappazzava Courfeyrac. «Silenzio davanti a Jean-Jacques. Ammiro quell'uomo. Ha rinnegato i suoi figli, sia; ma ha adottato il popolo.» Nessuno di quei giovani pronunciava questa parola: l'Imperatore. Soltanto Jean Prouvaire diceva qualche volta: Napoleone; tutti gli altri dicevano Bonaparte. Marius si stupiva vagamente. Initium Sapientiae. IV. La sala interna del caffè Musain Una delle conversazioni di quei giovani, alle quali Marius assisteva e nelle quali alcune volte interveniva, fu una vera scossa per il suo spirito. Avvenne nella saletta interna del caffè Musain. Quasi tutti gli amici dell'A B C erano riuniti quella sera. La lampada a cinque becchi era solennemente accesa. Si parlava di cose diverse, senza passione e con rumore. Eccettuati Enjolras e Marius, che tacevano, ciascuno parlava un po' a caso. Le discussioni fra compagni fanno alle volte di questi tumulti pacifici. Era un gioco e una confusione: si gettavano frasi a volo, si parlava dai quattro angoli. Nessuna donna era ammessa in quella saletta, eccetto la Luison, quella che lavava il vasellame del caffè, la quale ogni tanto l'attraversava per andare dal posto dove lavava al «laboratorio». Grantaire, completamente ubriaco, assordava l'angolo di cui s'era impadronito, e ragionava e sragionava con quanta voce aveva in gola: «Ho sete. Mortali, faccio un sogno: la botte di Heidelberg veniva colpita da un colpo apoplettico e io era fra le dodici sanguisughe che le venivano applicate. Vorrei bere, scordare la vita. La vita è una brutta istituzione di non so chi. Non dura nulla e non vale nulla. Ci si rompe il collo a vivere. La vita è una scena in cui ci sono poche quinte. La felicità è un vecchio fondale dipinto da una sola parte. L'Ecclesiaste dice: Tutto è vanità; io la penso come quel buon uomo che, forse, non è mai esistito. Lo zero, non volendo camminare nudo, si è vestito di vanità. Oh vanità! Rappezzamento di tutto con grandi parole! Una cucina è un laboratorio, un ballerino è un professore, un saltimbanco è un ginnasta, un tiratore di box è un pugilatore, un farmacista è un chimico, un parrucchiere è un artista, un capomastro è un architetto, un jockey è uno sportman, un millepiedi è un multigambe. La verità ha il rovescio e il dritto; il dritto è stupido, è il negro che si adorna di cianfrusaglie; il rovescio è sciocco, è la filosofia con i suoi cenci. Piango sull'uno e rido dell'altro. Ciò che chiamiamo onori e dignità e anche al singolare onore e dignità è generalmente princisbecco. I re si fanno belli con l'orgoglio umano. Caligola faceva console un cavallo. Carlo II faceva cavaliere un bue. Vestitevi di nero, dunque, tra il console Incitatus e il baronetto Roastbeef. In quanto al valore intrinseco delle persone, non è più rispettabile. Ascoltate il panegirico che il vicino fa del vicino. Bianco contro bianco è feroce: se il giglio parlasse chissà come accomoderebbe per le feste la colomba! un bigotto che ciarla di una divota è più velenoso dell'aspide e del serpente. Peccato che io sia un ignorante, altrimenti vi citerei una quantità di cose; ma non so nulla. Per esempio, ho sempre avuto dello spirito; quand'ero allievo di Gros, invece di scarabocchiare tavolette, passavo il tempo a rubacchiare le mele; rapin è il maschile di rapine16, questo per quanto mi riguarda. Per ciò che riguarda voi, dirò che valete quanto me. Me ne infischio delle vostre perfezioni, eccellenze e qualità. Ogni qualità versa in un difetto; l'economo sa d'avaro, il generoso confina col prodigo, il bravo tocca il bravaccio: chi dice religiosissimo dice un po' bacchettone; ci sono tanti vizi nella virtù, quanti buchi nel mantello di Diogene. Chi ammirate voi, l'ucciso o l'uccisore, Cesare o Bruto? Generalmente si ammira l'uccisore; Viva Bruto!... Ha ucciso. Ecco che cosa è la virtù. Virtù, sia; ma pazzia anche. Hanno delle macchie bizzarre questi grandi uomini. Quel Bruto che uccise Cesare era innamorato della statua di un fanciullo. Questa statua era dello scultore greco Strongylio, il quale aveva pure scolpita quella figura d'amazzone chiamata Bellagamba, Eucnemos, che Nerone portava con sé nei suoi viaggi. Questo Strongylio non ha lasciato che due statue, che hanno messo d'accordo Bruto e Nerone; Bruto fu l'amante di una e Nerone dell'altra. Tutta la storia non è che una continua ripetizione delle stesse cose. Un secolo è il plagiario dell'altro. La battaglia di Marengo copia la battaglia di Pydna: Tolbiac di Clodoveo e Austerlitz di Napoleone si assomigliano come due goccie di sangue. Mi curo poco della vittoria. Non c'è nulla più stupido del vincere; la vera gloria è convincere. Ma cercate dunque di provare qualche cosa! vi accontentate di riuscire, che mediocrità! e di conquistare, che miseria! Ahimè! vanità e viltà ovunque. Tutto obbedisce al successo, anche la grammatica. Si volet usus, dice Orazio. Dunque, sdegno il genere umano. Scenderemo ora dal tutto alla parte? Volete che mi metta ad ammirare i popoli? Quale popolo? La Grecia, forse? gli ateniesi, questi parigini di una volta, uccidono Focione, come direbbe Coligny, e adulano tutti i tiranni al punto che Anaceforo diceva di Pisistrato: la sua orina attira le api. L'uomo più considerevole della Grecia per cinquant'anni è stato quel grammatico Fileta, il quale era così piccolo e così minuto da essere obbligato a mettere del piombo nelle scarpe perché il vento non lo portasse via. V'era sulla gran piazza di Corinto una statua scolpita da Silvanione, ricordata da Plinio; quella statua rappresentava Epistato. Che cosa ha fatto Epistato? ha inventato lo sgambetto. Questo riassume la Grecia e la gloria. Passiamo agli altri. Ammirerei l'Inghilterra? Ammirerei la Francia? la Francia? perché? per Parigi? Vi ho appena detto la mia opinione su Atene. E poi, Londra, metropoli del lusso, è il capoluogo della miseria. Nella sola parrocchia di Charing-Cross, ci sono ogni anno cento persone che muoiono di fame. Tale è Albione. Aggiungo, per colmo, che ho veduto un'inglese ballare con una corona di rose e con gli occhiali turchini. Dunque un groing per l'Inghilterra? Se non ammiro John Bull, potrò ammirare Jonathan? Mi piace poco questo fratello con i suoi schiavi. Togliete times is money17 che rimane dell'Inghilterra? Togliete cotton is King18 che resta dell'America? La Germania è la linfa; l'Italia è la bile. Ci dobbiamo estasiare per la Russia? Voltaire l'ammirava. Ma ammirava anche la Cina. Convengo che la Russia ha le sue bellezze, fra le altre un forte dispotismo, ma compiango i despoti. Hanno la salute delicata. Un Alessio decapitato, un Pietro pugnalato, un Paolo strangolato, un altro schiacciato a colpi di tacco, diversi Ivan strangolati, parecchi Nicola e Basili avvelenati, tutto ciò indica che il palazzo degli imperatori di Russia è in flagrante condizione di insalubrità. Tutti i popoli civili offrono all'ammirazione del pensatore questo particolare: la guerra; ora la guerra, la guerra civilizzata, raccoglie e totalizza tutte le forme del brigantaggio, da quello dei trabucari19 delle gole del monte Jaxa fino alle scorrerie degli Indiani Comanches nel Passo-del-dubbio. Bah! mi direte, con tutto ciò l'Europa non è sempre meglio dell'Asia? Convengo che l'Asia è una farsa; ma non comprendo troppo bene che cosa abbiate da ridere del dalai lama, voi popoli dell'Occidente che alle vostre mode e alla vostra eleganza avete mescolato tutte le sudicerie complicate di maestà, dalla camicia sporca della regina Isabella fino alla seggiola col buco del delfino. Signori umani, vi dico marameo! È a Bruxelles che consumano maggior quantità di birra, è a Stoccolma che bevono più acquavite, a Madrid più cioccolato, ad Amsterdam più ginepro, a Londra più vino, a Costantinopoli più caffè, a Parigi più assenzio; ecco tutte le nozioni utili. Parigi ha il sopravvento, insomma. A Parigi, anche i cenciaioli sono sibariti; a Diogene sarebbe piaciuto tanto essere cenciaiolo in place Maubert, quanto essere filosofo al Pireo. Imparate ancora questo: le bettole dei cenciaioli si chiamano bibines; le più celebri sono la Casserole e l'Abattoir. Dunque, guinguettes, goguettes, bouchons, caboulots, bouibouis, mastroquets, bastringues, manezingues, bettole da straccivendoli, caravanserragli da califfi, vi attesto che sono voluttuoso, mangio da Richard a quaranta soldi, mi servono tappeti di Persia per avvolgervi Cleopatra nuda! Dov'è Cleopatra? Ah!... sei tu Luison... Buongiorno!». Ed espandendosi in queste parole, Grantaire, ubriaco al massimo, cercava di agguantare al volo la sguattera. Bossuet, stendendo le mani verso di lui, cercava d'imporgli il silenzio, e Grantaire gridava più forte: «Aquila di Meaux, abbassa le zampe. Non mi fai nessun effetto col tuo gesto da Ippocrate che rifiuta le anticaglie di Artaserse. Ti dispenso dal calmarmi. Del resto sono triste. Che volete che vi dica? L'uomo è cattivo, l'uomo è deforme; la farfalla è riuscita, l'uomo ha fatto fiasco. Dio non è riuscito facendo quest'animale. Una folla è una sentina di laidezze. Il primo venuto è un miserabile. Femme fa rima con infame20. Sì, ho lo spleen, complicato di nostalgia, malinconia, ipocondria; e m'indispettisco, e mi annoio, e mi stanco, e mi imbestialisco! Che Dio vada al diavolo!». «Silenzio dunque, R maiuscola!», ripetè Bossuet che discuteva di diritto nell'angolo, e che si era più che mai impegnato in una frase di gergo giudiziario, della quale ecco la fine. «...E in quanto a me, quantunque sia appena legista e tutt'al più procuratore dilettante, sostengo: che secondo il costume di Normandia, a San Michele e ogni anno, un equivalente doveva essere pagato a beneficio del signore, salvo altrui diritti, da tutti e da ciascuno, tanto i proprietari che gli eredi, e questo, per tutte le enfiteusi, ponti, proprietà, contratti demaniali e demaniati; ipotecari e ipotecati...» «Echi, ninfe piangenti!», gridava Grantaire. Vicino a Grantaire, su di una tavola quasi silenziosa, un foglio di carta, un calamaio e una penna tra due bicchieri, annunciavano che si stava abbozzando un vaudeville. Quest'importante affare si trattava sottovoce, e le due teste che stavano lavorando si toccavano: «Cominciamo col trovare i nomi. Quando si hanno i nomi, si trova il soggetto». «È giusto. Detta. Scrivo.» «Il signor Dorimon.» «Che vive di rendita?» «Certo.» «Sua figlia Celestine.» «...tine. Dopo?» «Il colonnello Sainval.» «Sainval è troppo usato. Direi Valsin.» Vicino ai due aspiranti compositori di vaudeville c'era un altro gruppo che, approfittando del chiasso, parlava piano, discutendo di un duello. Un vecchio di trent'anni, dava consigli a un giovane di diciotto, spiegandogli con quale avversario avesse a che fare: «Diavolo! state in guardia. È una buona lama. Il suo gioco è netto. Attacca senza perdersi in finte, ha pugno solido, movimento, luce, parata giusta, e risposte matematiche. Diamine! E poi è mancino». Nell'angolo opposto a Grantaire, Joly e Bahorel giocavano a domino e parlavano d'amore. «Tu sei felice, tu», diceva Joly. «Hai un'amante che ride sempre.» «È una colpa che commette», rispondeva Bahorel. «L'amante ha torto di ridere. Incoraggia a ingannarla. Vedendola allegra non si hanno rimorsi; se la si vede triste, la coscienza rimorde.» «Ingrato! È così bella una donna quando ride! E non litigate mai!» «Questo dipende dal trattato stabilito fra noi. Facendo la nostra piccola alleanza ci siamo assegnati la frontiera di ciascuno, e non la varchiamo mai. Tutto quello che è situato dalla parte della brezza, appartiene a Vaud, dalla parte del vento a Gex. Da ciò la pace.» «La pace è la felicità digerente.» «E tu, Joly, a che punto sei con la signorina... sai chi voglio dire?» «Mi brontola con una pazienza crudele.» «Eppure sei un innamorato di una magrezza spaventosa.» «Ahimè!» «Al tuo posto la finirei lì.» «È facile a dirsi.» «E a farsi. Non si chiama Musichetta?» «Sì. Ah!... mio povero Bahorel, è una ragazza magnifica, molto letterata, con dei piedini, delle manine, che sa mettersi bene, bianca, paffutella, con degli occhi da strega... Ne sono pazzo.» «Allora, mio caro, bisogna piacerle, essere elegante, farsi degli abiti apposta. Compra da Staub21 un bel paio di calzoni... Fa effetto...» «Quanto?», gridò Grantaire. Il terzo angolo era in preda a una discussione poetica. La mitologia pagana faceva a pugni con la mitologia cristiana. Si trattava dell'Olimpo, di cui Jean Prouvaire, per romanticismo, prendeva le difese. Prouvaire era timido solo quando era inattivo. Una volta eccitato, scoppiava, una specie di allegria accentuava il suo entusiasmo, era ilare e cinico nel tempo stesso. «Non insultiamo gli dèi», diceva. «Gli dèi forse non se ne sono andati. Giove non mi fa per niente l'effetto d'un morto. Gli dèi sono sogni, dite voi. Ebbene, anche nella natura, ancora così com'è oggi, dopo la fuga di questi sogni, si trovano tutti i grandi vecchi miti pagani. Una montagna ha un profilo di cittadella, Vignemale, per esempio, per me è ancora l'acconciatura di Cibele; non è stato provato che Pan non venga di notte a soffiare nei tronchi cavi dei salici, turando a uno a uno i buchi con le dita; e ho sempre creduto che Io c'entrasse per qualcosa nella cascata di Pissevache.» Nell'ultimo angolo si parlava di politica. Si maltrattava la costituzione concessa. Combeferre la sosteneva mollemente, Courfeyrac la batteva in breccia energicamente. Sul tavolo c'era un disgraziato esemplare della famosa costituzione Touquet. Courfeyrac l'aveva presa e la scuoteva, mescolando ai suoi argomenti il fremito di quel foglio. «Prima di tutto non voglio re; non fosse altro che dal punto di vista economico, non ne voglio; un re è un parassita. Non ci sono re gratuiti. Ascoltate questo caro prezzo dei re. Alla morte di Francesco 1, il debito pubblico in Francia era di trentamila franchi di rendita; alla morte di Luigi XIV, era di due miliardi e seicento milioni, a ventotto franchi al marco, la qual cifra equivaleva nel 1760, al dire di Desmarets, a quattro miliardi e cinquecento milioni, e che equivarrebbe oggi a dodici miliardi. In secondo luogo, non dispiaccia a Combeferre, una costituzione concessa è un cattivo espediente di civiltà. Salvare la transazione, rendere più facile il passaggio, ammortizzare la scossa, far passare insensibilmente la nazione dalla monarchia alla democrazia con la pratica delle finzioni costituzionali, che detestabili ragioni! No, no! non rischiariamo il popolo con una falsa luce. I princìpi intristicono e impallidiscono nella vostra cantina costituzionale. Niente imbrattamento, niente compromesso, niente concessioni del re al popolo. In tutte queste concessioni c'è un articolo 1422. Vicino alla mano che dà, c'è la grinfia che riprende. Rifiuto nettamente la vostra costituzione. Una costituzione è una maschera; c'è sotto la menzogna. Il popolo che accetta una costituzione abdica. Il diritto non è il diritto se non intero. No! Niente costituzione!» Detto ciò, strinse in pugno la povera costituzione Touquet e la gettò nel fuoco, dove sfrigolavano due ceppi. La carta fiammeggiò. Combeferre guardò filosoficamente il capolavoro di Luigi XVIII che bruciava e si accontentò di dire: «La costituzione metamorfosata in fiamma». E i sarcasmi, le arguzie, le facezie, quella cosa francese che si chiama l'en-train, quella cosa inglese che si chiama l'humour, il buono e il cattivo gusto, le buone e le cattive ragioni, tutti i folli razzi del dialogo, salivano contemporaneamente da tutti i punti della sala, facendo al di sopra delle teste una specie di allegro bombardamento. V. Allargamento di orizzonte Lo scontro delle giovani menti fra loro, ha questo di ammirevole, che mai si può prevedere la scintilla né indovinare lo sprazzo di luce! Che ne verrà fuori adesso? Non si sa. La risata parte dalla commozione. Nel momento buffo, fa la sua entrata la serietà. Gli impulsi dipendono da una parola qualsiasi. Lo spirito di ciascuno è sovrano. Un lazzo basta per aprire il campo all'inaspettato. Sono dialoghi a svolte improvvise dove la prospettiva cambia a un tratto. Il caso è il macchinista di queste conversazioni. Un pensiero severo stranamente uscito da uno scoppiettìo di frasi, attraversò d'un tratto la marea di parole in cui si scontravano confusamente Grantaire, Bahorel, Prouvaire, Bossuet, Combeferre e Courfeyrac. Come mai una frase sovrasta il dialogo? Com'è che a un tratto si evidenzia nell'attenzione di chi ascolta? L'abbiamo detto: non si sa. In mezzo a quel chiasso, Bossuet terminò una frase qualunque diretta a Combeferre con questa data: «18 giugno 1815: Waterloo». A questo nome, Waterloo, Marius, che stava appoggiato coi gomiti sul tavolo, cominciò a guardare attentamente l'uditorio. «Perdio», esclamò Courfeyrac (a quell'epoca, parbleu cadeva in disuso), «questo 18 è strano, e mi colpisce. È il numero fatale di Bonaparte. Metteteci Luigi davanti e brumaio di dietro, e avrete tutto il destino dell'uomo, con quella singolarità espressiva che il principio vi è incalzato dalla fine.» Enjolras, che era rimasto muto fino a quel momento, ruppe il silenzio e rivolse a Courfeyrac queste parole: «Intendi dire il delitto dall'espiazione?». Questa parola, delitto, sorpassò la misura di ciò che poteva accettare Marius, già molto commosso dall'improvvisa evocazione di Waterloo. Si alzò, camminò lentamente verso la carta della Francia spiegata sul muro in basso della quale si vedeva un'isola in un compartimento separato; pose il dito su quel compartimento e disse: «La Corsica. Una piccola isola che ha fatto la Francia tanto grande». Fu un soffio di vento gelido. Tutti si interruppero. Si sentì che stava per cominciare qualcosa. Bahorel, rispondendo a Bossuet, stava per prendere una posa alla quale teneva moltissimo; ci rinunciò per ascoltare. Enjolras, il cui occhio azzurro non fissava nessuno ma sembrava considerare il vuoto, rispose senza guardare Marius. «La Francia non ha bisogno di nessuna Corsica per essere grande. La Francia è grande perché è la Francia. Quia nominor leo.» Marius non pensò neppure a indietreggiare. Si volse verso Enjolras, e la sua voce risuonò con una vibrazione che veniva dal fremito delle viscere: «Dio non voglia che io diminuisca la Francia! Ma non la si diminuisce accostandole Napoleone. Ah sì, parliamo, dunque. Sono nuovo tra voi, ma vi confesso che mi meravigliate. Ma dove siamo? Chi siamo? Chi siete? Chi sono? Spieghiamoci sull'imperatore. Vi sento pronunciare Buonaparte accentuando la u come i realisti. Vi prevengo che mio nonno fa ancora di più; dice Buonapartè. Vi credevo giovani. Dove mettete dunque il vostro entusiasmo? che cosa ne fate? che cosa ammirate se non ammirate l'imperatore? che cosa ci occorre di più?... Se non volete saperne di questo grand'uomo, quali grandi uomini riconoscerete? Aveva tutto. Era completo. Nel suo cervello aveva, al cubo, tutte le facoltà umane. Faceva dei codici come Giustiniano, dettava come Cesare: la sua parola univa lo splendore di Pascal al fulmine di Tacito, faceva la storia e la scriveva, i suoi bollettini sono Iliadi, combinava le cifre di Newton con la metafora di Maometto, lasciava dietro di sé nell'Oriente parole grandi come le piramidi; a Tilsitt insegnava la maestà agli imperatori; all'accademia delle scienze rispondeva a Laplace; al consiglio di Stato teneva testa a Merlin, dava un'anima alla geometria degli uni e ai cavalli degli altri: era giurista con i procuratori e siderale con gli astronomi; come Cromwell, spegnendo una candela ogni due, se ne andava al Temple a mercanteggiare un fiocco da tenda; vedeva tutto, sapeva tutto; ciò non gli impediva di ridere bonariamente alla culla del suo figliuolo; e a un tratto, l'Europa spaventata ascoltava, armate si mettevano in cammino, l'artiglieria si metteva in cammino, ponti di battelli si allungavano sui fiumi, nubi di cavalleria galoppavano nell'uragano, grida, trombe, crollo di troni ovunque, le frontiere dei regni oscillavano sulla carta, si sentiva il rumore d'una spada sovrumana che usciva dal fodero, e lo si vedeva drizzarsi in piedi sull'orizzonte fiammeggiante con uno sfolgorìo negli occhi, spiegando nel tuono le sue due ali, la grande armata e la vecchia guardia, ed era l'arcangelo della guerra!». Marius, quasi senza riprendere fiato, continuò con entusiasmo crescente: «Siamo giusti, amici miei! Essere l'impero di un imperatore simile, che splendido destino per un popolo, quando questo popolo è la Francia e aggiunge il suo genio al genio di quell'uomo! Apparire e regnare, marciare e trionfare, avere per tappe tutte le capitali, prendere i granatieri e farli re, decretare le cadute delle dinastie, trasfigurare l'Europa a passo di carica, far sentire, quando minacciate, che mettete la mano sul pomo della spada di Dio, seguire, in un sol uomo, Annibale, Cesare e Carlo Magno, essere il popolo di qualcuno che unisce a ogni vostra alba l'annuncio splendido di una battaglia guadagnata, avere per sveglia, al mattino, il cannone degli Invalides, gettare negli abissi di luce parole prodigiose che risplendono per sempre: Marengo, Arcole, Austerlitz, Jena, Wagram, fare a ogni istante risplendere allo Zenit dei secoli costellazioni di vittorie, dare l'Impero francese per fronte all'Impero romano, essere la grande nazione e dare alla luce la grande armata, far volare per tutta la terra le proprie legioni, come una montagna invia da tutti i lati le sue aquile, vincere, dominare, fulminare, essere in Europa una specie di popolo dorato a forza di gloria, suonare attraverso la storia una fanfara di titani, conquistare il mondo due volte, con la conquista e con lo sbalordimento: tutto ciò è sublime; che c'è mai di più grande?». «Essere libero», disse Combeferre. Marius abbassò a sua volta la testa; quella sola parola aveva attraversato la sua effusione epica come una lama d'acciaio, e la sentiva svanire dentro di sé. Quando alzò gli occhi, Combeferre non c'era più. Soddisfatto probabilmente della sua risposta all'apoteosi, era andato via, e tutti, eccettuato Enjolras, l'avevano seguito. La sala era vuota. Enjolras, rimasto solo con Marius, lo guardò insistentemente. Marius tuttavia, avendo raccolto le idee, non si dava per vinto; c'era in lui un resto di bollore che stava, certamente, per tradursi in sillogismi contro Enjolras, quando a un tratto si intese qualcuno che cantava per le scale andandosene. Era Combeferre, ed ecco che cosa cantava: Si César m'avait donné La gloire et la guerre, Et qu'il me fallût quitter L'amour de ma mère, Je dirais au grand César: Reprends ton sceptre et ton char, J'aime mieux ma mère, o guél J'aime mieux ma mère23. L'accento appassionato e feroce con cui Combeferre cantava, dava a questa strofa una specie di grandezza strana. Marius pensoso, con lo sguardo al soffitto, ripetè quasi inconsciamente: «Mia madre?...». In quel momento, sentì sulla spalla la mano di Enjolras. «Cittadino», gli gridò Enjolras, «mia madre è la Repubblica.» VI. «Res Augusta» Quella sera lasciò in Marius uno smarrimento profondo e una triste oscurità. Provò ciò che prova forse la terra nel momento in cui l'aprono col ferro per depositarvi il seme del grano; non sente che la ferita; l'effetto prodotto dal germe e la gloria del frutto non si notano che più tardi. Marius rimase cupo. Si era appena formato una fede; doveva già rigettarla? Decise di no. Dichiarò che non voleva dubitare, e cominciò suo malgrado a dubitare. Essere fra due religioni, una da cui non si è ancora usciti, l'altra in cui non si è ancora entrati, è insopportabile; e i crepuscoli non piacciono che ai pipistrelli. Marius era un pupilla franca, e aveva bisogno della luce. Le mezze luci del dubbio gli facevano male. Qualunque fosse il suo desiderio di rimanere dov'era e non andare più in là, si sentiva invincibilmente costretto a continuare, progredire, esaminare, pensare, camminare più lontano. Dove lo conduceva tutto questo? Temeva che, dopo aver fatto tanti passi per avvicinarsi a suo padre ne facesse altrettanti per allontanarsene. Il suo malessere cresceva con tutte le sue riflessioni. Non era d'accordo né con suo padre né con i suoi amici; temerario per il primo, retrogrado per gli altri; si riconobbe doppiamente isolato, dalla parte della vecchiaia e dalla parte della gioventù. Cessò di frequentare il caffè Musain. Nel turbamento in cui si trovava la sua coscienza, non pensava quasi più a certi lati seri dell'esistenza. Ma le realtà della vita non si lasciano dimenticare, e vennero a dargli una scossa improvvisamente. Una mattina il padrone dell'albergo entrò nella camera di Marius e gli disse: «Il signor Courfeyrac ha garantito per voi». «Sì.» «Ma ci vorrebbe del denaro.» «Pregate Courfeyrac di venire a parlarmi», disse Marius. Venuto Courfeyrac, l'albergatore li lasciò soli. Marius gli raccontò che era come solo al mondo, e non aveva parenti. «Che cosa avverrà di voi?», disse Courfeyrac. «Non so», rispose Marius. «Che cosa farete?» «Non lo so.» «Avete denaro?» «Quindici franchi.» «Volete ve ne presti?» «Mai.» «Avete abiti?» «Eccoli.» «Avete gioielli?» «Un orologio.» «D'argento?» «D'oro, eccolo.» «Conosco un rigattiere che comprerà il soprabito e i calzoni.» «Va bene.» «Non rimarrà quindi che un paio di calzoni, un panciotto, un abito e un cappello?» «E le scarpe?» «Bhé?! Non andrete mica scalzo? Che ricchezza!» «Basterà.» «Va bene.» «No, non va bene. E dopo, che cosa farete?» «Tutto ciò che sarà necessario. Tutto ciò che è onesto, almeno». «Conoscete l'inglese?» «No.» «Il tedesco?» «No.» «Tanto peggio.» «Perché?» «Un mio amico libraio, fa una specie di enciclopedia per la quale avreste potuto tradurre degli articoli tedeschi o inglesi. Si è mal pagati, ma si vive.» «Imparerò l'inglese e il tedesco.» «E nel frattempo?» «Nel frattempo mangerò i miei abiti e il mio orologio.» Mandarono a chiamare il rigattiere, che comprò tutto per venti franchi. Andarono dall'orologiaio. Comprò l'orologio per quarantacinque franchi. «Non c'è male», diceva Marius a Courfeyrac rientrando a casa, «il ricavo più i quindici franchi che ho, dà un totale di ottanta franchi.» «E la nota dell'albergo?», chiese Courfeyrac. «Toh!, la dimenticavo.» L'albergatore presentò il conto che Marius dovette saldare subito. Ammontava a settanta franchi. «Mi restano dieci franchi», disse Marius. «Diamine», disse Courfeyrac, «ve ne mangerete cinque mentre imparate l'inglese, e cinque mentre imparate il tedesco. Bisognerà mandare giù una lingua molto presto e far durare molto tempo una moneta da cento soldi.» Nel frattempo, la zia Gillenormand, abbastanza di buon cuore nelle occasioni tristi, era riuscita a scoprire l'alloggio di Marius. Una mattina, mentre Marius tornava dalla scuola, trovò una lettera di sua zia e le sessanta pistole, cioè seicento franchi in oro in una scatola sigillata. Marius rimandò il danaro alla zia con una lettera rispettosa in cui dichiarava di avere mezzi di sussistenza e di poter bastare oramai a tutti i suoi bisogni. In quel momento non gli rimanevano che tre franchi. La zia non informò il nonno di questo rifiuto per paura di irritarlo di più. Del resto, aveva detto: «Che non mi si parli mai più di quel bevitore di sangue». Marius andò via dall'Hotel de la Porte-Saint-Jacques, non volendo più indebitarsi. 1 Società segreta fra studenti sorta dal 1813 al 1815. 2 Si noti il bisticcio Abaissé, abbassato, avvilito, a be se, pronuncia delle tre prime lettere dell'alfabeto francese. 3 D.F. Arago (1786-1853) fisico e astronomo; E.G. Saint-Hilaire (1772-1844) è considerato il padre dell'embriologia. 4 J.P. Deleuze e J. de Chastenet, marchese di Puységur, furono studiosi di storia naturale e convinti assertori della teoria del magnetismo. 5 È l'anno in cui la Polonia venne spartita tra la Russia, la Prussia e l'Austria. 6 Il seduttore di Fantine. 7 Lallemand è uno studente che venne ucciso il 2 giugno 1820 (non 1822) durante i tumulti per il voto della legge elettorale. 8 L'Aigle vuol dire «l'aquila», e Lesgle si pronuncia allo stesso modo. J.-B. Bossuet, celebre predicatore, era detto «l'aquila di Meaux», perché era arcivescovo di quella città. 9 Gioco di parole tra «luigi», la moneta e il nome Luigi. 10 «Quattro L» ha la stessa pronuncia di «quattro ali». 11 Circolo fondato in Parigi nell'antico convento omonimo, che occupava quella parte di rue Rivoli che costeggia le Tuileries, dai moderati del circolo dei giacobini. Ne facevan parte. Lafayette, Duport, Bailly, ecc. 12 R maiuscola in francese può dirsi anche «grande erre», e ha la stessa pronuncia di Grantaire. 13 S. Aved de Loizerolles si fece ghigliottinare al posto del proprio figlio. 14 Ancora il gioco di parole «Laigle-l'aquila». 15 Eruditevi, voi che giudicate la terra. 16 La traduzione letterale non è possibile: rapin è l'allievo pittore, imbrattamuri; rapine, rapina. J.A. Gros fu un famoso pittore neoclassico, a sua volta allievo di David. 17 Il tempo è denaro. 18 Il cotone è re. 19 Briganti spagnoli. 20 Traducendo la frase, il bisticcio non avrebbe più senso: «Donna fa rima con infame.» 21 Staub: sarto alla moda della Parigi di quegli anni. Lo nomina anche Balzac. 22 L'articolo 14 della Dichiarazione dei diritti dell'uomo: «Il popolo è sovrano». 23 «Se Cesare mi desse / la gloria e la guerra / e dovessi lasciar / l'amore di mia madre, / direi al gran Cesare: / riprenditi il tuo scettro e il tuo carro, / amo di più mia madre, o bello! / amo di più mia madre.» È la parafrasi della canzone cantata da Alceste nel Misantropo di Molière. LIBRO QUINTO Domina la sventura I. Marius indigente La vita divenne difficile per Marius. Mangiarsi gli abiti e gli orologi era nulla. Egli mangiò anche di quella cosa inesprimibile che si chiama miseria nera. Cosa orribile che contiene i giorni senza pane, le notti senza sonno, le sere senza candele, il camino senza fuoco, le settimane senza lavoro, l'avvenire senza speranza, l'abito logoro ai gomiti, il cappello frusto da far ridere le ragazze, la porta che si trova chiusa la sera perché non si paga l'alloggio, l'insolenza del portinaio e del bettoliere, le beffe dei vicini, le umiliazioni, la dignità messa da parte, le occupazioni qualsiasi accettate, i disgusti, l'amarezza, l'accasciamento. Marius imparò come si divora tutto ciò; e come spesso siano le sole cose che si hanno da divorare. In quel periodo dell'esistenza in cui l'uomo ha bisogno di orgoglio perché ha bisogno di amore, si sentiva deriso perché era mal vestito, e ridicolo perché era povero. Nell'età in cui la gioventù gonfia il cuore di una fierezza imperiale, abbassò parecchie volte gli occhi sulle scarpe rotte e conobbe le vergogne ingiuste, i rossori pungenti della miseria. Ammirabile e terribile prova da cui i deboli escono infami e i forti sublimi. Crogiolo in cui il destino getta un uomo tutte le volte che vuole avere un furfante o un semidio. Perché si compiono molte grandi azioni nelle piccole lotte. Vi sono coraggi fermi e ignorati che si difendono palmo a palmo nell'ombra contro l'invasione fatale delle necessità e delle turpitudini. Nobili e misteriosi trionfi che nessuno sguardo vede, che nessuna fama paga, che nessuna fanfara saluta. La vita, la sventura, l'isolamento, l'abbandono, la povertà sono campi di battaglia che hanno i loro eroi; eroi oscuri più grandi a volte degli eroi illustri. Tenaci e rare nature sono create così; la miseria, quasi sempre matrigna, è qualche volta madre; lo squallore produce la potenza dell'animo e dello spirito; la carestia è nutrice della fierezza; la disgrazia è buon latte per i magnanimi. Vi fu un periodo nella vita di Marius, in cui si spazzava da solo la sua stanzetta, in cui comperava un soldo di formaggio di Brie dalla fruttivendola, in cui aspettava imbrunisse per introdursi dal fornaio a comprare un pane che portava furtivamente nella sua soffitta, come se l'avesse rubato. A volte si vedeva entrare nella macelleria all'angolo, in mezzo alle cuoche beffarde che gli davano di gomito, un giovane impacciato con dei libri sotto il braccio, timido e curioso nell'aspetto, che, entrando, si toglieva il cappello dalla fronte umida di sudore, salutava ossequiosamente la macellala e il garzone del negozio, e domandava una costoletta di montone, la pagava sei o sette soldi, l'avvolgeva nella carta, la metteva sotto il braccio fra i libri e se ne andava. Quel giovane era Marius. Con quella costoletta, che cuoceva da sé, viveva tre giorni. Il primo giorno mangiava la carne, il secondo mangiava il grasso, il terzo rosicchiava l'osso. Più volte la zia Gillenormand fece dei tentativi, e gli inviò le sessanta pistole. Marius le rimandò costantemente, dicendo che non aveva bisogno di nulla. Portava ancora il lutto per suo padre quando la rivoluzione di cui abbiamo parlato era avvenuta in lui. Da allora non aveva più lasciato gli abiti neri. Ma gli abiti lasciarono lui. Venne il giorno in cui non ebbe più giacca. I calzoni ancora potevano andare. Che fare? Courfeyrac, al quale dal canto suo aveva reso qualche servizio, gliene diede una vecchia. Con trenta soldi, Marius la fece rivoltare da un portiere qualunque, ed ebbe una giacca nuova. Ma era verde. Allora Marius non uscì più che dopo il tramonto. Così la sua giacca sembrava nera. Volendo vestire sempre a lutto si vestiva di notte. Attraverso tutto ciò, riuscì a diventare avvocato. Faceva credere di essere domiciliato nella camera di Courfeyrac, che era decente e dove un certo numero di vecchi libri di diritto sostenuti e completati da volumi di romanzi scompaginati figuravano la biblioteca voluta dal regolamento. Si faceva indirizzare anche le lettere presso Courfeyrac. Quando Marius fu avvocato, ne informò suo nonno con una lettera fredda, ma piena di sottomissione e di rispetto. Gillenormand prese la lettera, tremando, la lesse e la gettò, stracciata in quattro, nel cestino. Due o tre giorni dopo, la signorina Gillenormand intese suo padre, che era solo in camera, parlare forte, il che avveniva quando era molto agitato. Tese l'orecchio; il vecchio diceva: «Se tu non fossi un imbecille, sapresti che non si può essere contemporaneamente barone e avvocato». II. Marius povero Succede della miseria come di tutto il resto: diventa tollerabile. Finisce col prendere una forma e stabilirsi. Si vegeta, cioè ci si sviluppa in modo meschino, ma sufficiente alla vita. Ecco in quale modo si era accomodata l'esistenza di Marius Pontmercy. Era uscito dalle strettezze più notevoli; le angustie che aveva davanti erano meno opprimenti. A forza di lavoro, di coraggio, di perseveranza e di volontà era giunto a ricavare dal suo lavoro circa settecento franchi all'anno. Aveva imparato l'inglese e il tedesco; grazie a Courfeyrac, che l'aveva messo in rapporti col suo amico libraio, Marius disimpegnava nella produzione libraria la modesta parte del factotum: faceva manifesti, traduceva giornali, annotava edizioni, compilava biografie, ecc.: prodotto netto, un anno per l'altro, settecento franchi. E così viveva. Come?... Non male. Occupava nella stamberga Gorbeau, mediante il pagamento di trenta franchi annui, un tugurio senza camino chiamato studio nel quale, in fatto di mobili, non c'era che l'indispensabile. Quei mobili erano suoi. Pagava tre franchi al mese alla vecchia «principale locataria» perché gli scopasse il tugurio e gli portasse tutte le mattine un po' d'acqua calda, un uovo fresco e un pane da un soldo. Con quell'uovo e quel pane faceva colazione. La sua colazione variava da due a quattro soldi a seconda che le uova fossero care o a buon mercato. Alle sei di sera, scendeva in rue Saint-Jacques, a cenare da Rousseau, dirimpetto a Basset, il mercante di stampe nell'angolo di rue Mathurins. Non mangiava minestra. Prendeva un piatto di carne da sei soldi, una mezza porzione di legumi da tre soldi, e un po' di frutta e formaggio per altri tre soldi. Pane a volontà, altri tre soldi. In quanto al vino, beveva acqua. Pagando al banco, dietro al quale sedeva maestosamente la signora Rousseau, a quell'epoca sempre grassa e ancora fresca, dava un soldo per il cameriere e la signora Rousseau gli regalava un sorriso. Poi se ne andava. Con sedici soldi, aveva un sorriso e un pranzo. Quel ristorante Rousseau, in cui si vuotavano così poche bottiglie di vino e tante di acqua, era più un rimedio che un ristorante. Oggi non esiste più. Il padrone aveva un bel soprannome. Lo chiamavano Rousseau l'acquatico. Così, colazione quattro soldi, pranzo sedici; il nutrimento costava a Marius venti soldi al giorno; un totale di trecentosessantacinque franchi all'anno. Aggiungetene trenta di alloggio e trentasei alla vecchia, più alcune piccole spese, con quattrocentocinquanta franchi, Marius era nutrito, alloggiato e servito. Il vestiario gli costava cento franchi, la biancheria cinquanta, cinquanta la lavandaia; in tutto non spendeva più di seicentocinquanta franchi. Gli restavano cinquanta. Era ricco. All'occasione prestava dieci franchi a un amico; Courfeyrac aveva potuto una volta farsene prestare sessanta. Quanto al riscaldamento, non avendo camino, Marius l'aveva «semplificato». Aveva sempre due abiti completi: uno, vecchio «per tutti i giorni», l'altro, nuovissimo, «per le occasioni». Erano neri tutti e due. Non aveva che tre camicie: una indosso, una nel cassettone, la terza dalla lavandaia. Man mano che si consumavano le rinnovava. Erano abitualmente logore, la qual cosa gli faceva abbottonare l'abito fino al collo. Per giungere a una situazione così fiorente, Marius aveva dovuto aspettare degli anni. Anni duri, difficili da attraversare e da superare. Non era passato un solo giorno per Marius senza qualche fastidio. Aveva subito tutto, in fatto di miseria: aveva fatto di tutto, fuorché debiti. Rendeva a se stesso questa soddisfazione; non aveva mai dovuto un soldo ad alcuno. Per lui un debito era il principio della schiavitù. Diceva anche che un creditore è peggio di un padrone, perché un padrone non possiede che la vostra persona, mentre un creditore possiede anche la vostra dignità e la può offendere. Piuttosto che far debiti non mangiava. Molti giorni era rimasto digiuno. Sentendo che tutti gli estremi si toccano, e che, se non ci si bada, l'avvilimento della fortuna può condurre alla bassezza dell'anima, vegliava gelosamente sulla sua fierezza. Qualunque formula o qualunque passo che, in qualsiasi altra situazione gli sarebbe sembrata deferenza, nella condizione in cui si trovava gli sembrava umiliazione e si irrigidiva. Non rischiava nulla, per non indietreggiare. Aveva sul viso una specie di rossore severo. Era timido al punto di essere scontroso. In tutte le prove si sentiva incoraggiato e qualche volta sorretto da una forza segreta che era in lui. L'anima aiuta il corpo e in certi momenti lo solleva. È l'unico uccello che sostenga la sua gabbia. Vicino al nome di suo padre, un altro nome era scolpito nel cuore di Marius, il nome di Thénardier. Marius, nella sua natura entusiasta e severa, circondava con una specie di aureola l'uomo al quale, secondo lui, doveva la vita di suo padre, quell'intrepido sergente che aveva salvato il colonnello in mezzo alle pallottole di Waterloo; non separava mai il ricordo di quell'uomo dal ricordo di suo padre, e nella sua venerazione li univa. Era una specie di culto su due gradini: il grande altare per il colonnello, il piccolo per Thénardier. Marius aveva saputo a Montfermeil della rovina e del fallimento dello sventurato albergatore. Poi, aveva fatto sforzi inauditi per trovare qualche traccia di lui e cercare di giungere nel tenebroso abisso della miseria in cui Thénardier era scomparso. Marius aveva rovistato tutto il paese. Era andato a Chelles, a Bondy, a Gournay, a Nogent, a Lagny. Durante tre anni vi si era ostinato, spendendo nelle sue esplorazioni il poco denaro risparmiato. Nessuno aveva potuto dargli notizie di Thénardier; lo si credeva all'estero. Anche i creditori l'avevano cercato, con meno amore di Marius ma con la stessa ostinazione, e non avevano potuto ritrovarlo. Marius se ne faceva una colpa e ne era scontento. Era il solo debito che gli avesse lasciato il colonnello e Marius ci teneva all'onore di pagarlo. «Come!», pensava, «quando mio padre giaceva morente sul campo di battaglia, Thénardier ha ben saputo trovarlo in mezzo al fumo e alla mitraglia e portarselo sulle spalle; e pensare che non gli doveva nulla; e io che devo tanto a Thénardier, non saprò raggiungerlo nelle tenebre in cui agonizza, e a mia volta trarlo dalla morte alla vita? Oh, lo ritroverò!» E infatti, per trovare Thénardier Marius avrebbe dato un braccio, e per trarlo dalla miseria tutto il suo sangue. Rivedere Thénardier, rendere un servizio qualunque a Thénardier, dirgli: «Voi non mi conoscete, ma io sì, vi conosco!... Sono qua. Disponete di me!...». Ecco il dolce sogno di Marius. III. Marius cresce A quell'epoca Marius aveva vent'anni. Da tre anni aveva lasciato il nonno. Erano rimasti allo stesso punto da una parte e dall'altra, senza tentare di riavvicinarsi, e senza cercare di rivedersi. Del resto, a che scopo rivedersi? Per scontrarsi? Chi avrebbe avuto ragione dei due? Marius era un vaso di bronzo, ma Gillenormand era di ferro. D'altra parte, Marius aveva mal giudicato il cuore di suo nonno. Si era figurato che Gillenormand non l'avesse mai amato, e che quel buonuomo secco, arcigno e sorridente, che bestemmiava, gridava, tempestava e alzava il bastone, non avesse per lui tutt'al più che quella affezione leggera e severa dei Geronti da commedia. S'ingannava. Ci sono padri che non amano i figli; ma non esistono nonni che non amano i nipoti. In fondo, lo sappiamo, Gillenormand idolatrava Marius. L'idolatrava a suo modo, con accompagnamento di sgridate e anche di schiaffi; ma, scomparso quel fanciullo, sentiva un vuoto nero nel cuore; volle che non se ne parlasse più, spiacente nel suo intimo di essere così bene obbedito. Nei primi tempi, aspettò che quel bonapartista, quel giacobino, quel terrorista, quel settembrista ritornasse. Ma le settimane passarono così, e passarono gli anni; con grande disperazione di Gillenormand, il bevitore di sangue non comparve! «Eppure, non potevo fare altro che scacciarlo», si diceva il nonno. E si domandava: «Se dovessi tornare a farlo, lo farei?». Il suo orgoglio rispondeva subito di sì, ma il canuto capo che scuoteva silenziosamente, rispondeva tristemente di no. Passava delle ore di grande abbattimento. Marius gli mancava. I vecchi hanno bisogno d'affezione come di sole. E il loro calore. Qualunque fosse la sua forte natura, l'assenza di Marius aveva cambiato qualcosa in lui. Per nulla al mondo, avrebbe fatto un passo verso quello «stupidello», ma soffriva. Non s'informava mai di lui, ma ci pensava sempre. Viveva sempre più ritirato al Marais. Era ancora, come in altri tempi, allegro e violento; ma la sua allegria aveva una durezza convulsa come se contenesse dolore e collera, e le sue violenze terminavano sempre con una specie di accasciamento dolce e cupo. Alle volte diceva: «Ah se tornasse, che bello scapaccione gli darei». In quanto alla zia, pensava troppo poco per amare molto: Marius non era più per lei che una specie di profilo nero e vago; e aveva finito con l'occuparsene assai meno del gatto e del pappagallo, che probabilmente aveva. Ciò che aumentava il dolore segreto del vecchio Gillenormand, era il tenerlo chiuso tutto in sé senza lasciar scorgere nulla a nessuno. Il suo dispiacere somigliava a quelle fornaci inventate ultimamente, che consumano anche il fumo che fanno. Alle volte avveniva che qualche malaccorto gli parlasse di Marius e gli chiedesse: «Che fa, che ne è di vostro nipote?». Il vecchio borghese rispondeva sospirando, se era troppo triste, o dando un buffetto alla manica, se voleva sembrare gaio: «Il signor barone di Pontmercy patrocina cause da qualche parte». Mentre il vecchio si rammaricava, Marius si compiaceva. Come a tutti i giovani di buon cuore, la sventura gli aveva tolto l'amarezza... Pensava a Gillenormand con dolcezza, ma si sentiva obbligato a non ricevere più nulla dall'uomo che era stato cattivo con suo padre. Questa era la traduzione mitigata della sua prima indignazione. Oltre a ciò, si sentiva felice di aver sofferto e di soffrire ancora. Soffriva per suo padre. La durezza della sua vita lo soddisfaceva e gli piaceva. Egli si diceva con una specie di gioia che era il meno, che era un'espiazione; che, senza di quello, sarebbe stato punito in altro modo, più tardi, della indifferenza empia per suo padre e per un tale padre; che non sarebbe stato giusto che suo padre avesse sofferto tanto e lui nulla; che cosa erano, del resto, i suoi lavori e la sua miseria paragonati con la vita eroica del colonnello? Che, alla fine, la sola maniera di avvicinarsi a suo padre e di assomigliarli, era di essere valoroso contro l'indigenza come lui era stato coraggioso contro il nemico; e che era certamente ciò che il colonnello aveva voluto dire con la frase: ne sarà degno. Parole che Marius continuava a portare, non sul petto - lo scritto del colonnello era scomparso, - ma nel cuore. E poi, il giorno in cui il nonno l'aveva scacciato, non era ancora che un ragazzo; ora era un uomo, lo sentiva. La miseria gli aveva giovato. La povertà nella gioventù, quando riesce, ha questo di magnifico, che volge tutta la volontà verso lo sforzo e tutta l'anima verso l'aspirazione. La povertà mette subito la vita materiale a nudo e la fa orribile; da ciò l'inesprimibile slancio verso la vita ideale. Il giovane ricco ha cento distrazioni brillanti e grossolane, corse di cavalli, caccia, tabacco, gioco, buoni pranzi e tutto il resto; occupazioni della parte bassa dell'anima a danno della parte alta e delicata. Il giovane povero stenta a procacciarsi il pane; mangia, e quando ha mangiato non ha più che la meditazione. Si reca agli spettacoli che Dio offre gratuitamente; guarda il cielo, lo spazio, gli astri, i fiori, i fanciulli, l'umanità nella quale soffre, la creazione nella quale splende. Guarda l'umanità a tal punto che ne vede l'anima, la creazione a tal punto che vi vede Dio. Sogna, si sente grande; sogna ancora, e si sente commosso. Dall'egoismo dell'uomo che soffre, passa alla compassione dell'uomo che medita. Un ammirevole sentimento si sviluppa in lui: l'oblìo di se stesso e la pietà per tutti. Pensando ai godimenti innumerevoli che la natura offre, dà e prodiga alle anime aperte e rifiuta alle anime chiuse; giunge a compiangere, lui milionario dell'intelligenza, i milionari del danaro. L'odio se ne va dal suo cuore man mano che la luce penetra nella sua mente. Del resto, è disgraziato? No. La miseria di un giovane non è mai miserabile. Un giovane qualunque, per povero che sia, con la salute, col vigore, col passo spedito, con gli occhi brillanti, l'alito puro, farà sempre invidia a un vecchio imperatore. E poi ogni mattina ricomincia a guadagnarsi il pane; e mentre le sue mani guadagnano pane, la sua spina dorsale acquista fierezza, il suo cervello acquista idee. Finito il suo compito, ritorna alle estasi ineffabili, alle contemplazioni, alle gioie; vive coi piedi fra le afflizioni e gli ostacoli, sul selciato, nelle difficoltà, alle volte nel fango, ma con la testa nella luce. È fermo, sereno, dolce, tranquillo, attento, serio, contento di poco, benevolo; e benedice Dio di avergli dato quelle due ricchezze che mancano a molti ricchi: il lavoro che lo fa libero e il pensiero che lo fa degno. È tutto ciò che provava Marius. Era anche, per dire tutto, un po' troppo contemplativo. Dal giorno in cui era giunto a guadagnarsi la vita quasi con certezza, si era fermato là, trovando che era bello essere povero, togliendo al lavoro per dare al pensiero. Vale a dire che passava alle volte intere giornate a pensare, sprofondato e immerso come un visionario nelle mute voluttà dell'estasi e dell'irradiamento interiore. Si era fatto questo programma: lavorare il meno possibile materialmente per lavorare il più possibile col pensiero; in altri termini, dare qualche ora alla vita reale e gettare il resto nell'infinito. Non si accorgeva credendo non gli mancasse nulla, che la contemplazione compresa così finisce con l'essere una delle forme della pigrizia; che si era accontentato di provvedere alle prime necessità della vita, e che si riposava troppo presto. Era evidente che, per quella natura energica e generosa, tutto ciò non poteva essere che uno stato transitorio, e che nel primo urto contro le inevitabili complicazioni del destino, Marius si sarebbe risvegliato. Aspettando, sebbene fosse avvocato e qualunque cosa ne pensasse il nonno Gillenormand, non esercitava la professione: la meditazione l'aveva distratto dall'avvocatura. Frequentare gli avvocati, andare in tribunale, cercare le cause, era noioso. Perché? Non vedeva ragione alcuna di cambiare il modo di guadagnarsi il pane. Quella libreria bottegaia e oscura aveva finito con l'assicurargli il lavoro, un lavoro da poco che, come abbiamo spiegato, gli bastava. Uno degli editori per cui lavorava, Magimel, credo, gli aveva offerto di prenderlo con sé, di alloggiarlo bene, di dargli un lavoro regolare e millecinquecento franchi all'anno. Essere bene alloggiato e millecinquecento franchi!... Certo. Ma rinunciare alla libertà!... essere uno stipendiato! una specie di letterato-commesso!... Nel pensiero di Marius, accettando, la sua posizione migliorava e peggiorava contemporaneamente; guadagnava in benessere e perdeva in dignità; era una disgrazia completa e bella che si mutava in una modestia brutta e ridicola; qualcosa come un cieco che diventasse guercio. E rifiutò. Marius viveva solitario. Per quel gusto che aveva di rimanere estraneo a tutto e anche per essere stato a lungo intimorito, non era ancora decisamente entrato nel gruppo presieduto da Enjolras. Erano rimasti buoni amici; erano pronti ad aiutarsi all'occasione in tutti i modi possibili; ma niente di più. Marius aveva due amici, uno giovane, Courfeyrac, e uno vecchio, Mabeuf. Preferiva il vecchio. Prima di tutto gli doveva la rivoluzione effettuatasi in lui; gli doveva di avere conosciuto e amato suo padre: «Mi ha liberato dalla cateratta», diceva. Certo, quel fabbriciere era stato decisivo. Pure, Mabeuf, in quell'occasione, non era stato altro che l'agente calmo e impassibile della Provvidenza. Aveva illuminato Marius per caso e senza saperlo, come fa una candela portata da qualcuno; era stato la candela e non il qualcuno. In quanto alla rivoluzione politica interna di Marius, Mabeuf era del tutto incapace di comprenderla, di volerla e di dirigerla. Siccome più avanti ritroveremo il signor Mabeuf, non sono inutili alcune parole. IV. Mabeuf Il giorno in cui il signor Mabeuf diceva a Marius: «Certamente io approvo le opinioni politiche», esprimeva il vero stato della sua mente. Tutte le opinioni politiche gli erano indifferenti; le approvava tutte senza distinguerle, purché lo lasciassero in pace, come i Greci chiamavano le furie «le belle, le buone, le incantevoli» le Eumenidi. Mabeuf aveva per opinione politica di amare appassionatamente le piante, e soprattutto i libri. Aveva, come tutti, la desinenza in ista, senza la quale nessuno avrebbe potuto vivere a quell'epoca, ma non era né realista, né bonapartista, né costituzionale, né orleanista, né individualista; era collezionista. Non comprendeva come gli uomini potessero odiarsi a proposito di frottole come la costituzione, la democrazia, il legittimismo, la monarchia, la Repubblica, ecc., quando c'erano a questo mondo tutte le qualità di erbe e di arbusti da poter guardare e mucchi di in-folio, e anche di in-trentaduesimo da poter sfogliare. Cercava di rendersi utile. Aver dei libri non gli impediva di leggere; essere botanico non gli impediva di essere giardiniere. Quando conobbe Pontmercy, c'era stata questa simpatia fra il colonnello e lui, e quanto il colonnello faceva per i fiori, lui lo faceva per i frutti. Mabeuf era giunto a produrre certe pere così saporite che sembravano le pere di Saint-Germain; è da una delle sue combinazioni che è nata, a quanto pare, la Mirabella d'ottobre, celebre oggi, e non meno profumata di quella dell'estate. Andava alla messa piuttosto per bontà che per devozione, e poi perché amando la faccia degli uomini ma odiando il rumore che facevano, li trovava soltanto in chiesa buoni e silenziosi. Vedendo che bisognava essere qualcosa nello Stato, aveva scelto la carriera di fabbriciere. Del resto non era riuscito ad amar mai tanto una donna quanto un bulbo di tulipano o nessun uomo quanto un elzeviro. Aveva passato di molto i sessant'anni, quando un giorno qualcuno gli chiese: «Non avete mai preso moglie?...». «L'ho dimenticato», rispose. Quando gli succedeva talvolta - e a chi non succede? - di dire: «Oh, se fossi ricco!...», non era adocchiando qualche ragazza, come Gillenormand, ma contemplando un volume. Viveva solo con una vecchia governante. Era gottoso alle mani, e quando dormiva le vecchie dita anchilosate dal reumatismo si piegavano stringendo le coperte. Aveva scritto e pubblicato una Flore des environs de Cauteretz1 con illustrazioni a colori, lavoro molto stimato di cui possedeva le incisioni in rame e che vendeva lui stesso. Suonavano due o tre volte al giorno a casa sua, in rue Mézières, per questo. Ne ricavava duemila franchi all'anno, ed era quasi tutta la sua fortuna. Quantunque povero, aveva avuto il talento di farsi, a forza di pazienza, di privazioni e di tempo, una collezione preziosa di esemplari rari di ogni genere. Non usciva mai senza un libro sotto il braccio e tornava a casa spesso con due. Gli unici quadri delle quattro camere al pianterreno che, con un giardinetto, costituivano la sua casa, erano erbari incorniciati e incisioni di vecchi maestri. La vista di una sciabola o di un fucile lo agghiacciava. In vita sua non si era avvicinato mai a un cannone, nemmeno a Les Invalides. Aveva uno stomaco passabile, un fratello curato, i capelli bianchi, niente più denti nella bocca e nello spirito, un tremito in tutto il corpo, l'accento della Piccardia, un ridere infantile, lo spavento facile e l'aspetto di un vecchio montone. Con ciò non aveva altra amicizia, altra abitudine tra i viventi che un vecchio libraio della Porte-Saint-Jacques chiamato Royol. Sognava di naturalizzare l'indaco in Francia. Anche la sua serva era una varietà dell'innocenza. La povera e buona vecchia era vergine. Sultano, il suo gatto, che avrebbe potuto miagolare il miserere di Allegri nella cappella Sistina, le aveva riempito il cuore, e bastava alla quantità di passione che aveva. Nessun suo sogno era giunto fino all'uomo. Non aveva mai potuto andare più in là del gatto. Aveva anche lei, come il gatto, i baffi. La sua gloria stava nelle cuffie sempre bianche. La domenica, dopo la messa, passava il tempo a contare la biancheria che aveva nel baule e a sciorinare sul letto i tagli di abiti che comperava e non faceva confezionare mai. Sapeva leggere, e Mabeuf l'aveva soprannominata mamma Plutarco. Mabeuf aveva preso a voler bene a Marius, poiché Marius, essendo giovane e buono, riscaldava la sua vecchiaia senza spaventare la sua timidezza. La gioventù, con la bontà, fa ai vecchi l'effetto che fa il sole senza vento. Quando Marius era saturo di gloria militare, di polvere da cannone, di marce e contromarce e di tutte quelle prodigiose battaglie in cui suo padre aveva dato e ricevuto colpi di sciabola così grandi, andava a vedere Mabeuf, e Mabeuf gli parlava dell'eroe dal punto di vista dei fiori. Verso il 1830, suo fratello curato era morto, e quasi improvvisamente, come quando viene la notte, tutto l'orizzonte si era oscurato per Mabeuf. Il fallimento di un notaio gli aveva portato via la somma di diecimila franchi, tutto ciò che possedeva da parte di suo fratello e sua. La rivoluzione di luglio produsse una crisi nell'editoria. In tempi difficili, la prima cosa che non si vende è una Flora. La Flore des environs de Cauteretz si arenò subito. Passarono intere settimane senza che si presentasse un solo compratore. Alle volte, udendo una scampanellata, Mabeuf trasaliva: «Signore», gli diceva tristemente mamma Plutarco, «è quello che porta l'acqua». A farla breve, un giorno Mabeuf lasciò rue Mézières, abdicò le funzioni di fabbriciere, rinunciò a Saint-Sulpice, vendette una partita non di libri, ma di stampe - quelle a cui teneva meno - e si andò a installare in una casetta del boulevard Montparnasse, dove, poi, non abitò che un trimestre, per due ragioni: per prima, il pianterreno e il giardino costavano trecento franchi, ed egli non osava pagare più di duecento per il suo alloggio; seconda, essendo vicino al campo di tiro Fatou, sentiva i colpi di pistola, la qual cosa gli era insopportabile. Trasportò la Flora, le incisioni, gli erbari, i raccoglitori e i libri, e si stabilì vicino alla Salpêtrière, in una specie di capanna del villaggio di Austerlitz, dove aveva, per cinquanta scudi l'anno, tre camere e un giardino chiuso da una siepe, con un pozzo. Approfittò del trasloco per vendere quasi tutti i mobili. Il giorno in cui prese possesso del nuovo appartamento fu allegrissimo: piantò lui stesso i chiodi per appendere le incisioni e gli erbari e, per tutto il resto della giornata, vangò il giardino, e, alla sera, Vedendo che mamma Plutarco aveva l'aspetto triste e meditabondo, le batté sopra una spalla e le disse sorridendo: «Abbiamo l'indaco!». Due soli visitatori, il libraio di Porte-Saint-Jacques e Marius, erano ammessi a trovarlo nella sua capanna di Austerlitz; nome rumoroso che, a dire il vero, gli era abbastanza spiacevole. Del resto, come abbiamo detto, i cervelli assorti in una scienza o in una follia, o, ciò che avveniva più spesso, da entrambe nel contempo, non sono che lentissimamente penetrati dalle cose della vita. Il loro destino è lontano da essi. Da queste concentrazioni risulta una passività che, se fosse ragionata, somiglierebbe alla filosofia. Si declina, si scende, si passa, si crolla anche, senza accorgersene. Ciò finisce sempre, è vero, con un risveglio, ma tardivo. In attesa, sembra che si sia neutrali nel gioco che si impegna tra la nostra felicità e la nostra sventura. Se ne è la posta, e si guarda la partita con indifferenza. È così che attraverso le tenebre che scendevano attorno a lui, con tutte le sue speranze che si estinguevano una dietro l'altra, Mabeuf era rimasto sereno un po' puerilmente, ma profondamente. Le sue abitudini intellettuali avevano le oscillazioni di una pendola. Una volta eccitato da un'illusione, andava avanti per molto tempo anche quando questa era scomparsa. Una pendola non si ferma di colpo nel momento in cui se ne perde la chiave. Mabeuf aveva dei piaceri innocenti. Questi piaceri erano poco costosi e inattesi; il minimo caso glieli forniva. Un giorno mamma Plutarco leggeva un romanzo in un angolo della camera. Leggeva a voce alta, trovando che così comprendeva meglio. Leggere a voce alta è come affermare a se stessi ciò che si legge. Ci sono persone che leggono a voce altissima e pare diano la loro parola d'onore di quanto leggono. Mamma Plutarco leggeva con tale energia il romanzo che teneva fra le mani. Mabeuf sentiva senza ascoltare. Leggendo, mamma Plutarco giunse a questa frase; si trattava d'un ufficiale dei dragoni e di una bella: «...La bella brontolò: e il dragone...»2. A questo punto si interruppe per asciugarsi gli occhiali. «Budda e il drago», riprese sotto voce Mabeuf, «sì, è vero, c'era un drago che, dal fondo della sua caverna, gettava fiamme dalla gola e bruciava il cielo. Parecchie stelle erano già state incendiate da quel mostro; inoltre, aveva grinfie da tigre. Budda andò in quell'antro e riuscì a convertire il drago... È un bel libro che leggete, mamma Plutarco. Non c'è leggenda più bella.» E Mabeuf s'immerse in una deliziosa fantasticheria. V. Povertà buona vicina della miseria Piaceva a Marius quel vecchio candido che si vedeva in preda all'indigenza e che giungeva a meravigliarsene a poco a poco, senza per altro rammaricarsene. Marius incontrava Courfeyrac e cercava Mabeuf; molto di rado però; una o due volte al mese, tutt'al più. Marius godeva a fare lunghe passeggiate, solo, sui boulevards esterni, o al Champ de Mars, o nei viali meno frequentati del Luxembourg. A volte passava una mezza giornata a guardare il giardino di un ortolano, le insalate, le galline nel letame e il cavallo che girava la ruota della pompa dell'acqua. I passanti lo guardavano con sospetto, e alcuni trovavano che aveva un abito strano e una faccia sinistra. Era solo un giovane povero che sognava con nulla. Fu in una di queste passeggiate che Marius scoprì la stamberga Gorbeau e, tentato dall'isolamento e dal buon mercato, vi si era stabilito. Non lo conoscevano che col nome di Marius. Vecchi generali o vecchi compagni di suo padre, quando lo ebbero conosciuto, lo invitarono in casa loro. Marius non aveva rifiutato; gli offrivano occasione di parlare di suo padre. E così, di quando in quando andava in casa del conte Pajol, del generale Fririon, a Les Invalides. Si faceva della musica, si ballava. In quelle sere Marius metteva il suo abito nuovo. Ma non ci andava mai se non nei giorni in cui faceva un freddo cane e gelava, perché non poteva permettersi il lusso di una vettura, e voleva giungervi con gli stivali lucidi come specchi. Alle volte diceva, ma senza disgusto: «Gli uomini sono fatti così: in un salotto, potete essere infangati dappertutto, tranne che sulle scarpe... Per accogliervi bene vi domandano solo una cosa irreprensibile: la coscienza?... No, gli stivali». Tutte le passioni, oltre quelle del cuore, si dissipano nella meditazione. Le febbri politiche di Marius erano svanite. La rivoluzione del 1830, soddisfacendolo e calmandolo, l'aveva aiutato. Era rimasto lo stesso dopo la collera. Aveva sempre le stesse opinioni. Soltanto, si erano indebolite. Per spiegarci meglio, diremo: non aveva più opinioni, aveva simpatie. Di quale partito era? Del partito dell'umanità. Nell'umanità sceglieva la Francia, nella nazione sceglieva il popolo, nel popolo sceglieva la donna. A questa, soprattutto, si riferiva la sua pietà. E preferiva un'idea a un fatto, un poeta a un eroe, e ammirava più ancora un libro come Giobbe, che un avvenimento come Marengo. E poi, quando dopo una giornata di meditazione se ne ritornava la sera per i boulevards, e attraverso i rami degli alberi scorgeva lo spazio senza limite, le luci senza nome, l'abisso, l'ombra, il mistero, tutto ciò che è soltanto umano gli sembrava ben piccolo. Credeva di essere e forse era davvero giunto al vero della vita e della filosofia umana, e aveva finito col non considerare che il cielo, sola cosa che la verità possa vedere dal fondo del pozzo. Ciò non gli impediva di moltiplicare i piani, le combinazioni, i castelli in aria, i progetti, per l'avvenire. In quello stato di meditazione, uno sguardo penetrato nell'interno di Marius sarebbe rimasto abbagliato dalla purezza di quell'anima. Infatti, se fosse permesso ai nostri occhi di vedere nelle coscienze altrui, si giudicherebbe con maggior sicurezza un uomo da ciò che sogna che da ciò che pensa. Nel pensiero c'è della volontà, ma non ce n'è nel sogno. Il sogno che è del tutto spontaneo, prende e serba anche nell'immenso e nell'ideale la figura della nostra anima. Niente esce più direttamente e più sinceramente dal fondo stesso dell'anima nostra, delle nostre aspirazioni irriflessive e smisurate verso gli splendori del destino. In queste aspirazioni, assai più che nelle idee composte, ragionate e coordinate, si può ritrovare il vero carattere di ogni uomo. Le nostre chimere sono quelle che ci assomigliano di più. Ciascuno sogna lo sconosciuto e l'impossibile secondo il suo temperamento. Verso la metà del 1831, la vecchia che serviva Marius gli raccontò che mettevano alla porta i vicini, la miserabile famiglia Jondrette. Marius che stava fuori, quasi tutto il giorno, sapeva appena d'avere dei vicini. «Perché li mandano via?» «Perché non pagano il fitto. Devono due rate.» «Quanto fa?» «Venti franchi», disse la vecchia. Marius ne aveva trenta di riserva in un cassetto. «Prendete», disse alla vecchia, «questi sono venticinque franchi. Pagate per quella povera gente, e date loro cinque franchi, ma non dite che glieli mando io.» VI. Il sostituto Volle il caso che il reggimento a cui apparteneva Théodule come luogotenente, venisse a Parigi di guarnigione. Questo fatto diede occasione a una seconda idea di zia Gillenormand. La prima volta aveva immaginato di far sorvegliare Marius da Théodule: la seconda cercò di farlo sostituire a Marius. Per combinazione, nel caso in cui il nonno avesse avuto il vago bisogno di una faccia giovane in casa (raggi d'aurora a volte sono cari alle rovine), l'espediente non era cattivo per trovare un altro Marius. «E sia», pensò, «è un semplice errata corrige come se ne vedono nei libri. Marius, leggi Théodule.» Un nipote è pressappoco un pronipote; in mancanza d'un avvocato si prende un lanciere. Una mattina, mentre Gillenormand stava leggendo qualcosa come il Quotidienne, la figlia entrò, e gli disse con la sua voce più dolce, poiché si trattava del suo favorito: «Padre mio, stamane Théodule viene a presentarvi i suoi rispetti». «Chi, Théodule?» «Il vostro pronipote.» «Ah!...», fece il nonno. Poi si rimise a leggere, non pensò più al pronipote che non era che un Théodule qualunque, e non tardò a rabbuiarsi, come gli avveniva quasi sempre quando leggeva. Il foglio che teneva in mano, realista per altro, non c'è bisogno di dirlo, annunciava per il giorno seguente, senza alcun commento, uno dei piccoli avvenimenti quotidiani della Parigi di allora: «Che gli studenti di diritto e di medicina dovevano riunirsi nella place du Panthéon a mezzogiorno, per deliberare». Si trattava di una questione del momento: dell'artiglieria della guardia nazionale, e di un conflitto tra il ministro della Guerra e «la milizia cittadina» a proposito dei cannoni situati nella corte del Louvre. Gli studenti dovevano «deliberare» su ciò. Non ce ne voleva di più per inasprire Gillenormand. Pensava a Marius che era studente e che probabilmente sarebbe andato, come gli altri, a «deliberare in piazza del Panthéon a mezzogiorno». Mentre faceva quel pensiero penoso, il luogotenente Théodule entrò, vestito in borghese, astuzia abile, silenziosamente introdotto dalla signorina Gillenormand. Il lanciere aveva fatto questo ragionamento: «Il vecchio druido non ha legato ancora tutto al vitalizio. Vale la pena di travestirsi di quando in quando». La signorina Gillenormand disse forte a suo padre: «Théodule, vostro nipotino». E sottovoce, al luogotenente: «Approva tutto». E si ritirò. Il luogotenente, poco abituato a conversazioni così venerabili, balbettò timidamente: «Buongiorno, zio», e fece un saluto misto, composto dell'abbozzo involontario del saluto militare terminato dal saluto borghese. «Ah siete voi, va bene; sedetevi», disse il vecchio. Detto questo, lo dimenticò assolutamente. Théodule si sedette e Gillenormand si mise a camminare in lungo e in largo, tenendo le mani in tasca, parlando forte, e tormentando con le vecchie dita irritate i due orologi che aveva nei taschini del panciotto. «Che razza di marmocchi!... si adunano nella place du Panthéon!... Per la mia vita!... Mocciosi che ancora ieri erano a balia!... Se gli si schiacciasse il naso, ne uscirebbe del latte!... Deliberano domani a mezzogiorno!... Dove si va?... dove si va!... È chiaro che si va nell'abisso... Ecco a che ci han condotti i descamisados3... L'artiglieria cittadina! Deliberare sull'artiglieria cittadina!... Andarsene a cicalare all'aria aperta sulla guardia nazionale! E con chi vogliono trovarsi là?... Guarda un po' dove conduce il giacobinismo. Scommetto tutto ciò che si vuole, un milione contro un centesimo, che non ci saranno che pregiudicati ed ex galeotti. Repubblicani e galeotti: un naso e un fazzoletto. Carnot diceva: "Dove vuoi che io vada, traditore?"; Fouché rispondeva: "Dove vorrai, imbecille!". Ecco che cosa sono i repubblicani.» «È giusto», disse Théodule. Gillenormand volse la testa a metà, vide Théodule, e continuò: «Quando penso che quell'imbecille ha avuto la scelleratezza di farsi carbonaro!... Perché hai abbandonato la mia casa? Per farti repubblicano. Bah! Prima di tutto, il popolo che non ne vuole sapere: sa bene, dopo tutto, che i re ci sono stati sempre e che il popolo non è che il popolo; se ne frega della tua Repubblica, capisci, cretino?! Non è abbastanza orribile un simile capriccio? Innamorarsi di papà Duchêne4, far gli occhi dolci alla ghigliottina, cantare romanze, accompagnandosi con la chitarra sotto il balcone del '93, c'è da sputare su tutti quei giovani, tanto sono bestie!... Tutti, non se ne salva uno. Basta respirare l'aria della strada per uscire di senno. Il diciannovesimo secolo non è che veleno. Il primo moccioso venuto si lascia crescere la barba da caprone, si crede furbo e pianta così i vecchi parenti. È repubblicano, è romantico?... Fatemi il piacere!... Tutte le pazzie possibili... Un anno fa, andava all'Ermani. Vi domando: l'Ermani!... Antitesi! Abbomini che non sono nemmeno scritti in francese!... E poi si hanno i cannoni nel cortile del Louvre. Ecco i briganti dei nostri tempi». «Avete ragione, zio mio», disse Théodule. Gillenormand continuò: «I cannoni nel cortile del Museo! per che farne?... Cannone, cosa vuoi? Volete dunque mitragliare l'Apollo del Belvedere? Che cosa hanno a che fare le artiglierie con la Venere dei Medici? Ah, questi giovani di oggi sono proprio tutti dei mascalzoni. Che nullità quel loro Benjamin Constant! E quelli che non sono scellerati sono balordi! Fanno tutto ciò che possono per essere brutti; sono mal vestiti, hanno paura delle donne, quando si avvicinano a qualche sottana hanno un aspetto da mendicante da far ridere le serve. Parola d'onore, che si direbbero i poveri vergognosi dell'amore. Sono deformi, e si completano con l'essere stupidi; ripetono gli arzigogoli di Tiercelin e di Potier, hanno certe giacche come sacchi, dei panciotti di palafreniere, delle camicie di tela ordinaria, dei calzoni di panno grossolano, degli scarponi, e i loro modi corrispondono all'aspetto. Il gergo che usano va bene per risuolare le loro ciabatte. E tutta questa inetta marmaglia ha delle opinioni politiche. Questi qui fabbricano sistemi, rifanno la società, demoliscono la monarchia, gettano a terra tutte le leggi, mettono la soffitta al posto della cantina e il mio portinaio al posto del re, scompigliano l'Europa da cima a fondo, riedificano il mondo, e considerano una gran ventura poter sbirciare le gambe delle lavandaie che siedono sulle loro carrette!... Marnisi... Ah!... Quel pitocco!... andare a vociferare in una pubblica piazza! discutere, dibattere, prendere delle misure! Le chiamano misure, perdio! Il disordine si rimpicciolisce e diventa infantile. Ho veduto il caos, vedo il pantano. Degli studenti deliberare sulla guardia nazionale, sono cose che non si vedrebbero dagli Ogibewas e presso i Cadodaci!... I selvaggi che vanno nudi, con la zucca pettinata come un volano da racchetta, con una mazza in mano, sono meno brutti di questi studentelli! Fantocci da quattro soldi! Fanno gli intelligenti, gli ordinatori! deliberano e ragionano! è la fine del mondo. Evidentemente è la fine di questo miserabile globo terracqueo. Ci voleva un singhiozzo finale, la Francia lo emette. Deliberate, imbecilli! Certe cose accadranno finché andranno a leggere i giornali sotto le arcate dell'Odèon. Gli costa solo un soldo, il loro buon senso, la loro intelligenza, il loro cuore, la loro anima e la loro mente. Si esce di là, e si abbandona la casa e la famiglia. Tutti i giornali sono peste: tutti, anche il Drapeau blanc5! In fondo, Martamville era un giacobino. Ah giusto cielo! ti potrai vantare di aver fatto disperare tuo nonno, tu!». «È evidente», disse Théodule. E, approfittando del momento in cui Gillenormand prendeva fiato, il lanciere soggiunse magistralmente: «Non ci dovrebbe essere altro giornale che il Moniteur e altro libro che l'Annuaire Militaire». Gillenormand proseguì: «È come il loro Sieyes!... un regicida che finisce senatore! Perché finiscono sempre così. Si pavoneggiano col tu cittadino per arrivare a farsi dire signor conte. Un signor conte, grosso come il braccio dei tagliagola del settembre. Il filosofo Sieyes! Mi rendo questa giustizia, non ho fatto mai maggior conto della filosofia di tutti questi filosofi che degli occhiali del saltimbanco di Tivoli! Ho visto un giorno i senatori passare sul lungosenna Malaquais, in mantello di velluto violetto cosparso di api, con il cappello all'Enrico IV. Erano orribili. Sembravano le scimmie della corte della tigre. Cittadini, vi dichiaro che il vostro progresso è una pazzia, che la vostra umanità è un sogno, che la vostra rivoluzione è un delitto, che la vostra Repubblica è un mostro, che la vostra giovane Francia esce dal lupanare. E lo sostengo contro tutti, chiunque siate, foste pubblicisti, economisti, foste legisti, foste più intelligenti in libertà, in uguaglianza e in fraternità della mannaia e della ghigliottina. Questo vi dico signori miei!». «Perdio!», gridò il luogotenente; «questo è ammirevole vero!» Gillenormand interruppe un gesto che aveva incominciato, si volse, guardò fissamente il lanciere negli occhi e gli disse: «Siete un imbecille». 1 Flora dei dintorni di Cauteretz. 2 Per comprendere il senso delle parole che seguono è necessario avere sott'occhio il testo francese di questa frase: «La belle bouda: et le dragon...». 3 Nome dato ai rivoluzionari dai partigiani del re Ferdinando di Spagna. 4 Allusione al giornale rivoluzionario Père Duchêne. 5 Giornale conservatore. LIBRO SESTO La congiunzione di due stelle I. Soprannomi: un modo di formare i cognomi Marius, a quell'epoca era un bel giovane di statura media, con folti capelli nerissimi, una fronte alta e intelligente, le narici aperte e appassionate, l'aspetto sincero e calmo, e su tutto il viso un non so che di altero, pensoso e innocente. Il profilo di questo giovane, le cui linee erano arrotondate senza essere per questo meno decise, aveva quella dolcezza germanica che è penetrata nella fisionomia francese dall'Alsazia e dalla Lorena, e quell'assoluta mancanza di angolosità che rendeva i Sicambri così riconoscibili tra i Romani, e che distingue la razza leonina dalla razza aquilina. Era in quel periodo della vita in cui la mente degli uomini che pensano è, quasi in proporzioni eguali, profonda e ingenua. In una situazione grave, aveva tutto ciò che gli occorreva per essere stupido; un giro di chiave in più e poteva essere sublime. Aveva modi riservati, freddi, cortesi, poco aperti. Siccome aveva una bocca incantevole, delle labbra rosse e dei denti bianchissimi, il suo sorriso correggeva tutto ciò che la sua fisionomia aveva di severo. In certi momenti, era singolare il contrasto fra quella fronte casta e quel sorriso sensuale. Aveva l'occhio piccolo e lo sguardo profondo. Nei tempi peggiori della sua miseria, aveva notato che le ragazze si voltavano quando passava, ed egli fuggiva o si nascondeva con la morte nell'anima. Pensava lo guardassero per gli abiti vecchi e ne ridessero; invece lo guardavano per la bellezza ch'egli aveva e ne andavano pazze. Quel muto malinteso fra lui e le belle che passavano l'aveva reso feroce. Non ne sceglieva nessuna, per l'eccellente ragione che scappava davanti a tutte. Visse così, indefinitamente, stupidamente, come pensava Courfeyrac che gli diceva: «Non aspirare a essere venerabile», (perché si davano del tu, passare al tu è il debole delle amicizie giovani), «mio caro, un consiglio. Non leggere tanti libri e guarda un po' di più le ragazze... Le birichine hanno del buono, Marius. A furia di fuggire e di arrossire ti rimbecillirai!». Altre volte Courfeyrac, incontrandolo, lo salutava dicendogli: «Buongiorno, signor abate». Quando Courfeyrac gli teneva simili discorsi, Marius per otto giorni non faceva che evitare maggiormente le donne, giovani o vecchie, ed evitava anche Courfeyrac. Ciononostante, in tutto l'immenso creato c'erano due donne che Marius non fuggiva e delle quali non si prendeva soggezione. A dire il vero si sarebbe molto meravigliato se gli avessero detto che erano donne. Una era la vecchia barbuta che gli spazzava la camera e che faceva dire a Courfeyrac: «Marius non porta la barba, perché ce l'ha la sua serva». L'altra era una specie di ragazza che vedeva spessissimo e che non guardava mai. Da più di un anno, Marius notava in un viale deserto del Luxembourg, il viale lungo il parapetto della Pepinière, un uomo e una ragazzetta quasi sempre seduti vicinissimi sullo stesso sedile nella parte più solitaria del viale, vicino rue de l'Ouest. Ogni volta che il caso, che si immischia sempre nelle passeggiate delle persone che hanno lo sguardo rivolto in se stesse, conduceva Marius in quel viale, ed era quasi tutti i giorni, vi ritrovava quella coppia. L'uomo poteva avere una sessantina d'anni, sembrava triste e serio; in tutta la persona presentava quell'aspetto robusto e stanco dei militari in ritiro. Se avesse avuto una decorazione, Marius avrebbe detto: è un ex ufficiale. Aveva l'apparenza di essere buono, ma non avvicinabile, e non fissava mai lo sguardo su nessuno. Portava i calzoni turchini, un soprabito turchino e un cappello a larghe falde che sembrava sempre nuovo, una cravatta nera e una camicia di una bianchezza splendida, ma di tela grossa. Una sartina aveva detto un giorno passandogli vicino: «Ecco un vedovo molto pulito». Aveva i capelli bianchissimi. La prima volta che la ragazza che lo accompagnava si sedette con lui su quella panchina che sembravano prediligere, era una specie di fanciulletta dai tredici ai quattordici anni, magra al punto di essere quasi brutta, goffa, insignificante, e che prometteva forse di avere degli occhi abbastanza belli. Solo che li teneva sempre abbassati. Indossava una divisa da convittrice di conventi; una veste mal tagliata di grossa lana nera. Sembrava fossero padre e figlia. Marius osservò per due o tre giorni quell'uomo che non era ancora vecchio e quella ragazzina che non poteva dirsi ancora persona, poi non vi fece più caso. Loro, sembrava non l'avessero nemmeno veduto. Parlavano fra loro tranquilli e indifferenti. La ragazzina ciarlava continuamente, allegramente. Il vecchio parlava poco, e, in alcuni istanti, la fissava con uno sguardo pieno d'amore paterno. Marius aveva preso l'abitudine di passeggiare per quel viale. Ve li ritrovava invariabilmente. Ecco come avveniva: Marius di preferenza arrivava dalla parte del viale opposta alla panchina dove sedevano, camminava per quanto il viale era lungo, passava davanti a loro, poi voltava fino all'estremità da cui era venuto e ricominciava. Faceva quell'andirivieni cinque o sei volte ogni settimana senza che fosse giunto a scambiare un saluto con quelle persone. Quel personaggio e quella fanciulla, quantunque sembrassero e forse proprio perché sembravano evitare gli sguardi, avevano naturalmente risvegliato l'attenzione di cinque o sei studenti che passeggiavano ogni tanto lungo la Pépinière, gli studiosi dopo le lezioni, gli altri dopo una partita al bigliardo. Courfeyrac, che era fra questi ultimi, li aveva osservati, ma trovando che la ragazza era brutta se ne era allontanato premurosamente. Era fuggito come un Parto scoccando loro un soprannome. Colpito soltanto dalla veste della piccina e dai capelli del vecchio, aveva chiamata la figlia signorina Lanoire e il padre signor Leblanc1, cosicché, siccome nessuno li conosceva, in mancanza del nome, il soprannome aveva fatto legge. Gli studenti dicevano: «Ah!... il signor Leblanc è al suo posto...». E Marius, come gli altri, aveva trovato comodo chiamare quello sconosciuto signor Leblanc. Noi faremo altrettanto e diremo Leblanc per brevità. Marius li vide quasi tutti i giorni alla stessa ora durante il primo anno. Trovava che l'uomo gli piaceva, ma che la ragazza mancava di grazia. II. «Lux facta est» L'anno dopo, esattamente al punto in cui è giunto il lettore di questa storia, avvenne che l'abitudine della passeggiata al Luxembourg si interruppe senza che Marius sapesse troppo bene nemmeno lui perché, e rimase quasi sei mesi senza mettere piede in quel viale. Finalmente un giorno vi ritornò; era un sereno mattino d'estate, Marius era allegro come lo si è quando è bel tempo. Gli sembrava di aver nel cuore tutti i canti degli uccelli che sentiva e tutti i frammenti di cielo azzurro che vedeva attraverso le foglie degli alberi. Andava diritto al «suo viale» e, quando giunse in fondo, scorse sempre sullo stesso sedile quella coppia conosciuta. Soltanto che, quando si avvicinò, l'uomo gli sembrò sempre lo stesso ma la ragazza gli parve mutata. La persona che vedeva era una creatura bella, alta, con tutte le forme più incantevoli della donna nel momento preciso in cui si combinano ancora con tutte le grazie più ingenue della fanciulla, momento fugace e puro che soltanto queste due parole possono tradurre: quindici anni. Aveva dei magnifici capelli castani con delle sfumature dorate, e si sarebbero dette una foglia di rosa, un incarnato pallido, una bianchezza commovente, una bocca squisita da cui il sorriso usciva come un raggio e la parola come una musica, una testa che Raffaello avrebbe dato a Maria, posata sopra un collo che Goujon avrebbe dato a Venere. E perché nulla mancasse a quella figura inebriante, il naso non era bello, era leggiadro: né diritto, né curvo, né italiano, né greco, era il naso parigino; cioè qualcosa di spiritoso, di fine, di irregolare e di puro che fa disperare i pittori e incanta i poeti. Quando Marius passò vicino alla ragazza, non potè vederla negli occhi perché li teneva costantemente abbassati. Non vide che le lunghe ciglia castane piene d'ombra e di pudore. Ciò non impediva alla bella ragazza di sorridere ascoltando l'uomo dai capelli bianchi che le parlava, e nulla era incantevole come quel sorriso a occhi bassi. Nel primo momento Marius pensò fosse un'altra figlia dello stesso uomo, certo una sorella dell'altra. Ma quando l'invariabile abitudine della passeggiata lo ricondusse per la seconda volta vicino al sedile e l'ebbe esaminata con attenzione, riconobbe che era ancora la stessa. In sei mesi la ragazzina si era fatta fanciulla, ecco tutto. Non c'è nulla di più frequente di questo fenomeno. C'è un istante in cui le giovanette sbocciano in un batter d'occhio e diventano rose a un tratto. Ieri le abbiamo lasciate bambine, oggi le ritroviamo inquietanti. Questa, poi non si era soltanto fatta grande, si era anche idealizzata. Come bastano tre giorni di aprile a certi alberi per coprirsi di fiori, le erano bastati sei mesi per vestirsi di bellezza. Era giunto il suo aprile. Alle volte si vedono persone che, povere e meschine, sembrano risvegliarsi passando improvvisamente dall'indigenza al fasto; fanno spese d'ogni sorta e diventano a un tratto splendide, prodighe e magnifiche. Ciò proviene da una rendita intascata: c'è stata la scadenza ieri. La giovane aveva riscosso il suo semestre. E poi non era più la convittrice dal cappello felpato, dalla veste di mérinos, dalle scarpe da scolara e dalle mani rosse; con la bellezza le era venuto anche il buon gusto; era una persona ben messa, con qualche eleganza, semplice e ricca senza troppi fronzoli. Aveva una veste di damasco nero, una mantellina della stessa stoffa e un cappello di crespo bianco. I guanti bianchi le delineavano la mano fine che giocava col manico dell'ombrellino d'avorio cinese, e lo stivaletto di seta disegnava un piedino piccolissimo. Quando vi passava vicino, da tutta la sua toeletta esalava un profumo penetrante di giovinezza. L'uomo era sempre lo stesso. Quando Marius le passò accanto una seconda volta, la giovane alzò le pupille; aveva gli occhi di un azzurro celeste cupo, ma in quell'azzurro velato c'era ancora lo sguardo della fanciulla. Guardò Marius con indifferenza, come avrebbe guardato un marmocchio correre sotto i sicomori, o il vaso di marmo che spandeva ombra sul sedile; e Marius, dal canto suo, continuò la passeggiata pensando ad altro. Passò ancora quattro o cinque volte vicino al sedile dov'era la ragazza, ma senza nemmeno volgere gli occhi verso di lei. I giorni seguenti ritornò come al solito al Luxembourg, come al solito vi trovò «il padre e la figlia», ma non ci badò più. Non pensò a quella bella ragazza più di quando era brutta. Passava dunque vicinissimo alla panchina dove era seduta solo per abitudine. III. Effetti di primavera Un giorno l'aria era tiepida, il Luxembourg era inondato d'ombra e di sole, il cielo era puro come se gli angeli l'avessero lavato al mattino, i passeri mandavano cinguettìi tra il fogliame scuro dei castagni, Marius aveva aperto tutta l'anima sua alla natura, non pensava a nulla, viveva e respirava; passò vicino a quel sedile, la giovane alzò gli occhi su di lui, i loro sguardi s'incontrarono. Che cosa c'era questa volta nello sguardo della ragazza? Marius non avrebbe potuto dirlo. Non c'era nulla e c'era tutto. Fu uno strano bagliore. Lei abbassò gli occhi, e lui continuò per la sua strada. Ciò che aveva veduto non era l'occhio ingenuo e semplice di una fanciulla, era un abisso misterioso che, spalancatosi, si era improvvisamente richiuso. C'è un giorno in cui tutte le fanciulle guardano così. Disgraziato chi si trova là in quel momento. Quel primo sguardo di un'anima che non si conosce ancora, è come l'alba del cielo. È il principio di qualche cosa di raggiante e di sconosciuto. Nulla saprebbe rendere l'incanto pericoloso di quella luce inaspettata che rischiara vagamente tenebre adorabili, e che si compone di tutta l'innocenza del presente e di tutta la passione dell'avvenire. È una specie di tenerezza indecisa che si rivela a caso e aspetta. È un'insidia che l'innocenza tende a sua insaputa e con la quale cattura i cuori senza volerlo e senza saperlo. È una vergine che guarda come una donna. È raro che una profonda meditazione non nasca da quello sguardo, là dove cade. Tutta la purezza, tutto il candore si trovano in quel raggio celeste e fatale che, molto più delle occhiate studiate delle civette, ha il potere magico di fare improvvisamente sbocciare in fondo all'anima quel fiore cupo pieno di profumi e di veleni che si chiama amore. Quella sera, rientrando nel suo tugurio, Marius diede un'occhiata ai suoi abiti, e per la prima volta si accorse che era una sudiceria, un'indecenza, una storditaggine inaudita andare a passeggiare al Luxembourg con quegli abiti «di tutti i giorni», cioè con un cappello rotto vicino all'orlo, con grossi stivali da carrettiere, con calzoni neri sciupati al ginocchio e un abito nero logoro ai gomiti. IV. Principio d'una grande malattia Il giorno seguente, all'ora solita, Marius trasse dall'armadio l'abito nuovo, i calzoni nuovi, il cappello nuovo e gli stivali nuovi; indossò quella panoplia completa; mise i guanti, lusso prodigioso, e se ne andò al Luxembourg. Strada facendo incontrò Courfeyrac e finse di non vederlo. Courfeyrac, rientrando, disse ai suoi amici: «Ho incontrato il cappello nuovo e l'abito nuovo di Marius, con Marius dentro. Certamente si presentava per qualche esame. Aveva l'aspetto così stupido!». Giunto al Luxembourg, Marius fece il giro della vasca e guardò i cigni, poi rimase a lungo in contemplazione davanti a una statua che aveva la testa tutta nera per la muffa e alla quale mancava un'anca. Là vicino c'era un borghese sulla quarantina, panciuto che teneva per mano un ragazzetto di cinque anni e gli diceva: «Evita gli eccessi, figlio mio, tienti a uguale distanza dal despotismo e dall'anarchia». Marius ascoltò quel borghese, poi fece ancora il giro della vasca. Infine si diresse verso il «suo viale», lentamente, come se ci andasse di malavoglia. Si sarebbe detto che era nello stesso tempo forzato e impedito ad andarci. Non sapeva rendersi ragione di ciò, e credeva di fare come sempre. Sboccando nel viale, scorse dall'altra parte, sul «loro sedile» il signor Leblanc e la giovane. Abbottonò l'abito fino al collo, se lo stese sul dorso perché non facesse pieghe, esaminò con una certa compiacenza i riflessi lucidi dei calzoni, e marciò verso il sedile. C'era un attacco in quella marcia e certamente una velleità di conquista. Quindi, dico, marciò verso il sedile come direi: Annibale marciò su Roma. Del resto, non c'era in tutto questo calcolo di sorta: non aveva in alcun modo interrotto le abituali preoccupazioni della sua mente e del suo lavoro. In quel momento pensava che il Manuel de Baccalauréat era un libro stupido e che bisognava fosse stato redatto da cretini patentati, perché vi si analizzavano come capolavori dello spirito umano tre tragedie di Racine e soltanto una commedia di Molière. Aveva un fischio acuto nelle orecchie. Avvicinandosi al sedile stendeva le pieghe dell'abito e gli occhi si fissavano sulla ragazza: gli sembrava che riempisse tutta l'estremità del viale di un vago splendore azzurro. A misura che si avvicinava, rallentava sempre più il passo. Giunto a una certa distanza dal sedile, assai prima di giungere alla fine del viale, si fermò, e non potè sapere lui stesso perché tornasse indietro. La fanciulla potè scorgerlo di sfuggita da lontano, e vedere come stava bene con quegli abiti nuovi. Tuttavia si tenne ben ritto, per far buona figura se, per caso, qualcuno che si fosse trovato dietro di lui l'avesse guardato. Giunse fino all'estremità opposta, poi ritornò, e questa volta si avvicinò un po' di più al sedile. Arrivò fino a una distanza di tre intervalli di alberi, ma a quel punto sentì non so quale impossibilità di andare più avanti, ed esitò. Aveva creduto di vedere il viso della giovane sporgersi verso di lui. Allora fece uno sforzo violento, vinse l'esitazione e si avvicinò. Alcuni secondi dopo, passava davanti al sedile, dritto e franco, rosso fino alle orecchie, senza osare di dare un'occhiata né a destra né a sinistra, con la mano nello sparato dell'abito, come un uomo di Stato. Nel momento in cui passò «sotto il cannone della fortezza» provò un terribile batticuore. Ella indossava, come il giorno precedente, la veste di damasco, e portava il cappello di crespo. Sentì una voce ineffabile che doveva essere «la sua voce». Parlava tranquillamente, ed era molto leggiadra. Lo sentiva, quantunque non avesse il coraggio di guardarla. «Eppure», pensava, «non potrebbe che avere stima e considerazione per me, se sapesse che sono io il vero autore della dissertazione su Marco Obregon de la Ronda, che il signor François di Neufchâteau ha messo come sua, a prefazione del suo Gil Blas!»2 Passò il sedile, andò fino all'estremità del viale, poi ritornò indietro e passò ancora davanti alla bella ragazza. Questa volta era pallidissimo. Del resto non provava nulla che non fosse spiacevole. S'allontanò dal sedile e dalla giovane: volgendole le spalle, pensava che lo guardasse, e ciò lo faceva barcollare. Non cercò più di avvicinarsi a lei, e si fermò verso la metà del viale; e là, cosa che non faceva mai, si sedette, dando un'occhiata di traverso, e pensando nelle latebre più indistinte della sua mente che, dopo tutto, era difficile che le persone di cui ammirava i cappelli bianchi e la veste nera, fossero insensibili ai suoi calzoni lucidi e al suo abito nuovo. Dopo un quarto d'ora si alzò, come se intendesse ricominciare la passeggiata verso quella panchina circondato da un'aureola. Tuttavia, rimase in piedi, immobile. Per la prima volta dopo quindici mesi si disse che quel signore che si sedeva là tutti i giorni con sua figlia l'aveva senza dubbio notato, e probabilmente trovava strana la sua assiduità. Per la prima volta avvertì pure una qualche irriverenza a indicare quello sconosciuto, anche nel segreto del suo pensiero, col soprannome di Leblanc. Rimase così alcuni minuti a testa bassa, facendo dei disegni sulla sabbia con un bastone da passeggio che aveva in mano. Poi, improvvisamente, si volse dal lato opposto del sedile occupato dal signor Leblanc e da sua figlia, e ritornò a casa. Quel giorno dimenticò di andare a pranzo. Alle otto di sera se ne accorse, e siccome era troppo tardi per scendere in rue Saint-Jacques, «Guarda!», disse, e mangiò un pezzo di pane. Non si coricò che dopo aver spazzolato e ripiegato l'abito con cura. V. Diversi fulmini cadono su mamma Bougon Al giorno seguente, mamma Bougon3, così Courfeyrac chiamava la vecchia portinaia «principale locataria», serva della stamberga Gorbeau, mentre in realtà si chiamava signora Burgon, come sappiamo (ma quel rompicollo di Courfeyrac non rispettava nulla), mamma Bougon, stupefatta, notò che il signor Marius usciva ancora col suo abito nuovo. Egli ritornò al Luxembourg, ma non andò più in là del sedile situato a metà del viale. Vi si sedette come aveva fatto il giorno precedente, osservando da lontano e vedendo distintamente il cappello bianco, la veste nera e soprattutto la luce azzurra. Non si mosse, e non rientrò in casa che quando chiusero le porte del Luxembourg. Non vide Leblanc e sua figlia quando si ritirarono. Ne concluse che erano usciti dal giardino dal cancello di rue de l'Ouest. Il giorno seguente, era il terzo giorno, mamma Bougon fu colpita da un nuovo fulmine. Marius usciva ancora con il suo abito nuovo. «Tre giorni di seguito!», esclamò lei. Cercò di seguirlo, ma Marius camminava lestamente e a passi immensi; era un ippopotamo che seguiva un camoscio. Lo perse di vista in due minuti e quando rientrò sbuffava, soffocata per tre quarti dall'asma, furiosa. «Se c'è buon senso, mettersi degli abiti nuovi tutti i giorni e far correre le persone a questo modo!» Marius era ritornato al Luxembourg. La giovane era già lì con il signor Leblanc. Marius si avvicinò più che potè fingendo di leggere un libro, ma rimase ancora molto lontano; poi tornò a sedersi al solito posto, dove rimase quattro ore a guardare i passeri che saltellavano e gli facevano l'effetto di burlarsi di lui. Un paio di settimane passarono così. Marius andò al Luxembourg non più per passeggiare, ma per sedersi sempre allo stesso posto senza sapere il perché. Giunto là, non si muoveva più. Metteva ogni mattina l'abito nuovo per non farsi vedere, e il giorno seguente tornava daccapo. Ella era di una bellezza meravigliosa. La sola cosa che si poteva notare, simile a una critica, era la contraddizione fra lo sguardo mesto e il sorriso gioviale, che dava a quel volto qualcosa di indeciso, di modo che in certi momenti quel dolce viso diventava strano senza cessare di essere incantevole. VI. Fatto prigioniero In uno degli ultimi giorni della seconda settimana, Marius era come al solito, seduto su quella panchina, tenendo in mano un libro aperto del quale non aveva voltato pagina da due ore. A un tratto trasalì. In fondo al viale avveniva qualcosa di insolito. Leblanc e sua figlia avevano lasciato il sedile, la figlia aveva preso il braccio del padre, e tutti e due si dirigevano lentamente verso la metà del viale dove lui si trovava. Marius chiuse il libro, poi lo riaprì; poi si sforzò di leggere. Tremava. L'aureola si avvicinava a lui. «Ah, mio Dio!», pensava; «Non avrò nemmeno il tempo di prendere un contegno.» Intanto l'uomo dai capelli bianchi e la giovane si avvicinavano. Gli sembrò che tutto questo durasse un secolo e al tempo stesso non fosse che un secondo. «Cosa vengono a fare da questa parte?», si domandava. «Come!... passa di là!... I suoi piedi camminano sulla sabbia a due passi da me!» Era scombussolato, avrebbe voluto essere bellissimo, avrebbe voluto avere una decorazione. Sentiva avvicinarsi il rumore dolce e misurato dei loro passi. Gli sembrava che il signor Leblanc lo guardasse irritato. «Che venga per parlarmi?», pensava. Abbassò la testa; quando la rialzò erano vicinissimi a lui. La giovane passò, e passando lo guardò. Lo guardò fissamente con una dolcezza pensosa che fece fremere Marius dalla testa ai piedi. Gli sembrava che lo rimproverasse di essere stato tanto tempo senza avvicinarsi a lei, e che gli dicesse: «Vengo io...». Marius rimase abbagliato davanti a quelle pupille piene di raggi e d'abissi. Si sentiva un braciere nel cervello. Lei era andata da lui, che gioia! E poi, come l'aveva guardato! Le era apparsa più bella che mai. Bella di una bellezza completa che avrebbe fatto cantare Petrarca e inginocchiare Dante. Gli sembrava di nuotare in pieno cielo azzurro. E nello stesso tempo era rattristato perché aveva della polvere sugli stivali. Era persuaso che lei avesse veduto anche gli stivali. La seguì con gli occhi fino a che sparve. Poi si mise a camminare per il Luxembourg come un pazzo. È probabile che in certi momenti ridesse da solo e parlasse forte. Era così estasiato che tutte le balie alle quali passava vicino lo credettero innamorato di loro. Uscì dal Luxembourg sperando di ritrovarla per via. Incontrò Courfeyrac sotto le arcate dell'Odèon e gli disse: «Vieni a pranzare con me». Se ne andarono da Rousseau, e spesero sei franchi. Marius mangiò come un orco. Diede sei soldi al cameriere. Alla frutta, disse a Courfeyrac: «Hai letto il giornale? Che bel discorso ha fatto Audry de Puyraveau!». Era perdutamente innamorato. Dopo pranzo, disse a Courfeyrac: «Ti pago il teatro». Andarono alla Porte-Saint-Martin a vedere Frédérik nell'Auberge des Adrets4. Marius si divertì enormemente. Nello stesso tempo la sua scontrosità aumentava. Uscendo dal teatro, rifiutò di guardare la giarrettiera di una modista che attraversava un rigagnolo, e Courfeyrac gli fece quasi orrore dicendo: «Metterei volentieri quella donna nella mia collezione». Courfeyrac l'aveva invitato a colazione al caffè Voltaire per l'indomani. Marius vi andò, e mangiò ancor di più del giorno precedente. Era pensoso e allegrissimo. Si sarebbe detto che studiasse l'occasione di scoppiare dalle risa. Abbracciò teneramente un provinciale qualunque che gli presentarono. Attorno alla tavola s'era formato un circolo di studenti, e avevano parlato delle sciocchezze pagate dallo Stato e che si vendevano in cattedra alla Sorbona, poi la conversazione era caduta sulle colpe e le lacune dei dizionari e delle prosodie di Quicherat. Marius interruppe la discussione per esclamare: «Eppure è una gran bella cosa avere una decorazione!». «Questo è stupido!», disse Courfeyrac sottovoce a Jean Prouvaire. «No», rispose Jean Prouvaire, «questo è serio.» Ed era serio davvero. Marius si trovava in quella prima ora violenta e incantevole che dà inizio a grandi passioni. Uno sguardo aveva fatto tutto questo. Quando la mina è carica, quando l'incendio è pronto, non c'è nulla di più semplice. Uno sguardo è una scintilla. Era fatta. Marius amava. Il suo destino entrava nell'ignoto. Lo sguardo delle donne assomiglia a certi congegni tranquilli in apparenza ma formidabili. Vi si passa vicino tutti i giorni pacificamente e impunemente, senza dubitare di nulla. Viene il momento in cui ci si dimentica anche che quella cosa è là. Si va, si viene, si sogna, si parla, si ride. A un tratto ci si sente presi! È finita. Il congegno vi ha preso, lo sguardo vi ha catturato. Vi ha preso, non importa dove, né come, per una parte qualsiasi del vostro pensiero, per una distrazione. Un concatenamento di forze misteriose si impadronisce di voi. Vi dibattete invano. Non ci sono più soccorsi umani possibili. Cadete di ingranaggio in ingranaggio, di angoscia in angoscia, di tortura in tortura, voi, il vostro spirito, le vostre fortune, il vostro avvenire, l'anima vostra; e, a seconda che siate in potere di una creatura cattiva o di un nobile cuore, non uscirete da quella spaventosa macchina che sfigurato dalla vergogna o trasfigurato dalla passione. VII. Avventure della lettera U abbandonata alle supposizioni L'isolamento, il distacco da tutto, la fierezza, l'indipendenza, il gusto della natura, l'assenza di attività quotidiana e materiale, la vita in sé, le lotte segrete della castità, l'estasi benevola davanti a tutto il creato, avevano preparato Marius a quel possesso che chiamasi passione. Il culto per suo padre era diventato poco a poco una religione, e, al pari di ogni religione, si era ritirato in fondo all'anima. Ci voleva qualcosa in primo piano. Venne l'amore. Passò un lungo mese, durante il quale andò al Luxembourg tutti i giorni. Giunta l'ora, nulla poteva trattenerlo. «È di servizio», diceva Courfeyrac. Marius viveva in estasi; era certo che la ragazza lo guardasse. Aveva finito per farsi ardito e si avvicinava alla panca. Tuttavia non andava più oltre, obbedendo nello stesso tempo all'istintiva timidezza e alla prudenza degli innamorati. Reputava opportuno non attirare l'attenzione del padre. Combinava le fermate dietro gli alberi e i piedistalli delle statue, in modo da farsi vedere dalla ragazza il più possibile, e lasciandosi scorgere il meno possibile dal vecchio signore. Alle volte, per delle mezz'ore intere, rimaneva immobile all'ombra di un Leonida o di uno Spartaco qualunque, tenendo in mano un libro al di sopra del quale i suoi occhi, dolcemente alzati, andavano a cercare la bella ragazza, e lei dal canto suo, volgeva con un vago sorriso l'incantevole profilo verso di lui. Parlando con la più grande naturalezza e tranquillità del mondo con l'uomo dai capelli bianchi, poggiava su Marius tutte le fantasie di uno sguardo virgineo e appassionato. Antica e immemorabile strategia che Eva sapeva fin dal primo giorno del mondo e che ogni donna sa dal primo giorno di vita! Con la bocca rispondeva al primo e con lo sguardo rispondeva al secondo. Bisogna pur credere che il signor Leblanc si fosse accorto di qualcosa, poiché spesso, quando Marius giungeva, si alzava e si metteva a camminare. Aveva abbandonato il solito posto e aveva adottato, all'altra estremità del viale, il sedile vicino al Gladiatore, come per vedere se Marius li avesse seguiti. Marius commise l'errore di non comprendere. Il padre cominciò a diventare poco puntuale e non condusse più «la figlia» tutti i giorni. A volte veniva solo. Allora Marius non si fermava. Altro errore. Egli non badava a questi sintomi. Dalla fase della timidezza era passato, progresso naturale e fatale, alla fase di accecamento. Il suo amore aumentava. La sognava tutte le notti. E poi gli era giunta una non sperata felicità, olio sul fuoco, raddoppiamento di tenebre sui suoi occhi. Una sera, sull'imbrunire, aveva trovato sul sedile che il «signor Leblanc e sua figlia» avevano lasciato allora, un fazzoletto, un fazzoletto semplice e senza ricami, ma bianco, fine, che gli parve esalasse profumi ineffabili; se ne impadronì con trasporto. Quel fazzoletto era segnato con le lettere U. F. Marius non sapeva nulla di quella bella fanciulla, né la famiglia, né il nome, né l'indirizzo; quelle due lettere erano la prima cosa che afferrava di lei, adorabili iniziali sulle quali cominciò subito a costruire supposizioni. U, era il nome. «Ursule!», pensò. «Che nome delizioso!» Baciò il fazzoletto, lo fiutò, se lo pose sul cuore, sulla carne, per tutto il giorno, e la notte sulle labbra per addormentarsi. «Sento qui tutta l'anima sua!», esclamò. Era il vecchio signore che molto semplicemente, aveva lasciato cadere di tasca quel fazzoletto. Nei giorni che seguirono quel prezioso ritrovamento, non si mostrò più al Luxembourg che baciando il fazzoletto e poggiandoselo sul cuore. La bella fanciulla non ci capiva nulla e glielo faceva comprendere con dei segni impercettibili. «Oh, pudore!», pensava Marius. VIII. Anche gli invalidi possono essere felici Poiché abbiamo pronunciata la parola pudore e poiché non nascondiamo nulla, dobbiamo dire che tuttavia una volta, attraverso le sue estasi, «la sua Ursule» gli aveva dato un dispiacere grossissimo. Era uno di quei giorni in cui ella induceva Leblanc a lasciare il sedile e a passeggiare nel viale. Tirava una brezza piuttosto vivace che muoveva le cime dei platani. Padre e figlia, a braccetto, passavano davanti il sedile di Marius. Marius si era alzato dietro a loro e li seguiva con lo sguardo, come avviene in quella situazione d'anima perduta. A un tratto, un colpo di vento più forte degli altri e probabilmente incaricato di sbrigare gli affari della primavera, sfuggì su dal vivaio, si abbassò sul viale, avvolse la giovane in uno stupendo fremito degno delle ninfe di Virgilio e dei fauni di Teocrito, e le alzò la veste, quella veste più sacra di quella d'Iside, quasi fino all'altezza della giarrettiera. Una gamba modellata squisitamente apparve. Marius la vide. Divenne disperato e furioso. La giovane aveva rapidamente abbassato la veste in un movimento divinamente spaventato, ma lui non ne fu per questo meno indignato. Era solo nel viale, è vero, ma poteva benissimo esserci qualcuno. E se ci fosse stato qualcuno!... Si può capire una cosa simile? È orribile quello che ha fatto!... Ahimè, la povera fanciulla non aveva fatto nulla; non c'era che un colpevole, il vento; ma Marius, in cui fremeva confusamente il Bartolo che c'è nel Cherubino5, era inclinato a essere scontento, ed era geloso della sua ombra. È così, infatti, che si sveglia nel cuore umano, e si impone, anche senza diritto, l'acre e bizzarra gelosia della carne. Del resto, anche fuori di questa gelosia, la vista di quella gamba incantevole non aveva avuto per lui nulla di gradevole; la calza bianca di un'altra donna qualunque gli avrebbe fatto più piacere. Quando la sua «Ursule» dopo avere raggiunta l'estremità del viale, tornò indietro con Leblanc e passò davanti al sedile dove Marius era tornato a sedersi, lui le gettò uno sguardo bisbetico e feroce. La giovane si drizzò alquanto all'indietro accompagnando il movimento con una alzata di palpebre che significava: «Ebbene, che c'è di nuovo?». Fu quella la «loro prima lite». Marius terminava appena di fare quella scena con gli occhi, quando qualcuno attraversò il viale. Era un invalido curvo, tutto rugoso e bianco, in uniforme alla Luigi XV, con sul petto una piccola placca ovale di panno rosso dalle spade incrociate, croce di San Luigi del soldato, e adorno inoltre di una manica d'abito senza braccio dentro, un mento d'argento e una gamba di legno. A Marius parve che quell'essere avesse l'aspetto estremamente soddisfatto. Gli parve anche che quel vecchio cinico, zoppicandogli dietro, gli avesse rivolto una strizzatina d'occhio molto fraterna e molto allegra, come se un caso qualunque li avesse messi d'accordo e avessero goduto assieme qualche inaspettata bella avventura. Che cosa aveva da essere così contento quella briciola di Marte? Che cosa era avvenuto tra quella gamba di legno e l'altra? Marius giunse al parossismo della gelosia. «Forse era là!... forse ha veduto!», si disse. E si sentì preso dalla voglia di sterminare l'invalido. Col tempo tutti gli angoli si smussano. Quella collera di Marius contro «Ursule», per quanto giusta e legittima, passò. Egli finì per perdonare; ma fece un grande sforzo; le tenne il muso tre giorni. Tuttavia, attraverso tutto ciò e a causa di tutto ciò, la passione aumentava e diveniva pazzia. IX. Eclissi Si è visto in qual modo Marius avesse scoperto o creduto di scoprire che la ragazza si chiamava Ursule. L'appetito viene amando. Sapere che si chiamava Ursule era già molto; ma ormai era poco. Marius in tre o quattro settimane divorò quella felicità. Ne volle un'altra. Volle sapere dove abitava. Aveva commesso un primo errore: cadere nell'imboscata del sedile del Gladiatore. Ne aveva commesso un altro: non rimanere al Luxembourg quando Leblanc vi andava solo. Ne commise un terzo. Immenso. Seguì «Ursule». Ella abitava in rue de l'Ouest, nel luogo meno frequentato, in una casa nuova a tre piani, di apparenza modesta. A partire da quel momento, Marius aggiunse alla felicità di vederla al Luxembourg la felicità di seguirla fino a casa. L'appetito aumentava. Sapeva come si chiamava, il nome almeno, il nome incantevole, il vero nome di una donna; sapeva dove abitava; volle sapere chi era. Una sera, dopo averli seguiti sino a casa e averli visti sparire sotto il portone entrò dietro di loro e domandò al portinaio: «È il signore che abita al primo piano quello che è entrato adesso?». «No», rispose il portinaio. «È quello che abita al terzo.» Aveva fatto un altro passo, quel successo lo fece ardito. «Sul davanti?», chiese. «Perdinci!...», fece il portinaio. «La casa non dà che sulla strada.» «E che cosa fa quel signore?...» «È molto buono e fa del bene ai disgraziati, sebbene non sia ricco.» «Come si chiama?», chiese Marius. Il portinaio alzò la testa e disse: «Forse che il signore fa la spia?». Marius se ne andò abbastanza imbarazzato, ma oltremodo contento. Aveva fatto progressi. «Bene», pensava. «So che si chiama Ursule, che è figlia di uno che vive di rendita, e che abita là, al terzo piano di rue de l'Ouest.» Il giorno seguente Leblanc e sua figlia non fecero che una breve comparsa al Luxembourg; se ne andarono che era ancora giorno alto. Marius li seguì in rue de l'Ouest come al solito. Giunto al portone, Leblanc fece passare davanti la ragazza, poi si fermò prima di varcare la soglia, si volse e guardò Marius fissamente. Il giorno seguente, nessuno al Luxembourg. Marius aspettò invano tutta la giornata. A notte fatta, andò in rue de l'Ouest, e vide che le finestre del terzo piano erano illuminate. Passeggiò sotto quelle finestre finché il lume fu spento. Il giorno seguente, nessuno al Luxembourg. Marius aspettò tutto il giorno, poi andò a fare la ronda sotto le finestre e rimase fino alle dieci di sera. La sua cena diventava quel che capitava. La febbre nutre il malato, e l'amore l'innamorato. Passarono così otto giorni. Il signor Leblanc e sua figlia non si lasciarono più vedere al Luxembourg. Marius faceva tristi supposizioni: non osava spiare il portone di giorno. S'accontentava di andarci di notte a contemplare la luce rossastra dei vetri. Vedeva passare delle ombre, e gli batteva il cuore. L'ottavo giorno, quando giunse sotto le finestre non c'era più luce. «Guarda», disse. «La lampada non è ancora accesa. Eppure è notte. Che siano usciti?» Aspettò fino alle dieci. Fino a mezzanotte. Fino alla una del mattino. Nessun lume apparve dietro le finestre del terzo piano e nessuno rientrò in casa. Se ne andò oltremodo cupo. Il giorno dopo - poiché non viveva che di domani in domani e non c'era per così dire più oggi per lui -, il giorno dopo non trovò nessuno al Luxembourg: se lo aspettava; all'imbrunire si recò alla casa. Nessun lume alle finestre, le persiane erano chiuse. Marius bussò al portone, entrò e disse al portinaio: «Il signore che abita al terzo piano?». «Ha traslocato», rispose il portinaio. Marius vacillò e disse debolmente: «Da quando?». «Da ieri.» «Dove abita ora?» «Non ne so nulla.» «Non ha lasciato il nuovo indirizzo?» «No.» E il portinaio alzando il naso riconobbe Marius. «Guarda!... siete voi!...», disse. «Ma siete proprio una spia?!...» 1 La signorina Nera e il signor Bianco. 2 Si allude all'edizione del 1819 del Gil Blas di Lesage, la cui «prefazione dell'autore» veniva attribuita a François de Neufchâtel. 3 Bougon vuol dire «brontolone». 4 La locanda degli Adrets. A.L.P. Lemaître, detto Frédérik, fu uno degli attori più popolari del XIX secolo. 5 Si tratta di due personaggi delle Nozze di Figaro di Beaumarchais: il primo pedante e tedioso, il secondo impenitente rubacuori. LIBRO SETTIMO Patron-Minette I. Le mine e i minatori Tutte le società umane hanno ciò che nei teatri si chiama il terzo sottopalco. Il suolo sociale è ovunque minato, ora dal bene, ora dal male. Questi strati si sovrappongono. Vi sono le miniere superiori e le miniere inferiori. C'è un alto e un basso in quest'oscuro sottosuolo che qualche volta si sprofonda sotto la civiltà, e che la nostra indifferenza e la nostra noncuranza calpestano. L'Enciclopedia, nel secolo scorso, era quasi una miniera a cielo aperto. Le tenebre, queste cupe incubatrici del cristianesimo primitivo, non aspettavano che un'occasione per esplodere sotto i Cesari e inondare di luce il genere umano. Perché c'è luce latente nelle tenebre sacre. I vulcani sono pieni di un'ombra capace di fiammeggiare. La lava è, in principio, notte. Le catacombe in cui si è detta la prima messa non erano soltanto le cantine di Roma, ma il sotterraneo del mondo. Sotto l'edificio sociale, meraviglioso, complicata rovina, ci sono scavi di ogni specie. C'è la mina religiosa, la mina filosofica, la mina politica, la mina economica, la mina rivoluzionaria. Chi zappa con l'idea, chi con i calcoli, chi con la collera. Si chiamano e si rispondono da una catacomba all'altra. Le utopie camminano sotto terra nei loro condotti, si diramano in tutti i sensi. Qualche volta si incontrano e si uniscono. Jean-Jacques Rousseau presta la sua picca a Diogene, che gli presta la sua lanterna. Qualche volta si combattono. Calvino prende Socini1 per i capelli. Ma nulla arresta né interrompe la tensione di tutte queste energie verso lo scopo, e la grande attività simultanea che va e che viene, sale, discende e risale in quelle oscurità, e che trasforma lentamente ciò che è sopra per mezzo di ciò che è sotto e ciò che sta fuori per mezzo di ciò che sta dentro: immenso formicaio sconosciuto. La società si accorge appena di questo scavare che lascia intatta la superficie e le cambia le viscere. Tanti piani sotterranei, tanti lavori diversi, tante estrazioni diverse. Che cosa esce da tutti questi scavi profondi? L'avvenire. Più si scende, più i lavoratori sono misteriosi. Fino a un piano che il filosofo sociale sa riconoscere, il lavoro è buono; oltre questo grado è dubbio e misto; più sotto diventa terribile. A una certa profondità gli scavi non sono più penetrabili dallo spirito della civiltà, il limite responsabile dell'uomo è sorpassato, è possibile un principio di mostruosità. La scala discendente è strana; e ognuno dei suoi gradini corrisponde a un piano in cui la filosofia può prendere piede, e dove incontra uno di quei lavoratori alle volte divini, alle volte deformi. Sotto Huss, c'è Lutero; sotto Lutero, c'è Descartes; sotto Descartes, c'è Voltaire; sotto Voltaire, c'è Con-dorcet; sotto Condorcet, c'è Robespierre; sotto Robespierre, c'è Marat; sot-to Marat, c'è Babeuf. E continua. Più basso, confusamente, nel limite che separa l'indistinto dall'invisibile, si scorgono altri uomini cupi, che forse ancora non esistono. Quelli di ieri sono spettri; quelli di domani sono larve. L'occhio della mente li distingue confusamente, il lavoro embrionale dell'avvenire è una visione del filosofo. Un mondo nel limbo allo stato del feto: che profilo inaudito! Saint-Simon, Owen, Fourier, sono là anch'essi, in cunicoli laterali. Certo, benché una divina catena invisibile leghi fra di loro, senza che lo sappiano, tutti i pionieri sotterranei che, quasi sempre, si credono isolati e che non lo sono, i loro lavori son ben diversi, e la luce degli uni contrasta con lo splendore degli altri. Gli uni sono paradisiaci, gli altri sono tragici. Eppure, qualunque sia il contrasto, tutti questi lavoratori, dal più elevato al più oscuro, dal più saggio sino al più pazzo, hanno una somiglianza: il disinteresse. Marat dimentica se stesso come Gesù. Si tengono in disparte, si omettono, non pensano a sé. Vedono altro. Hanno uno sguardo, e questo sguardo cerca l'assoluto. Il primo ha tutto il cielo negli occhi; l'ultimo, per quanto enigmatico sia, ha ancora sotto le sopracciglia la pallida luce dell'infinito. Venerate, qualunque cosa faccia, chiunque ha questo segno, la pupilla stella. La pupilla ombra è l'altro segno. Da essa incomincia il male. Davanti a chi non ha sguardo, pensate e tremate. L'ordine sociale ha i suoi minatori neri. C'è un punto in cui l'approfondire è un seppellimento e in cui la luce si spegne. Sotto a tutte le miniere che abbiamo descritto, sotto tutte queste gallerie, sotto tutto questo immenso sistema venoso, sotterraneo del progresso e dell'utopia, ben più giù nella terra, più in basso di Marat, più in basso di Babeuf, più in basso, molto più in basso e senza relazione alcuna con i piani superiori, c'è l'ultima fossa. Luogo terribile. È ciò che noi abbiamo chiamato il terzo sottopalco. È la fossa delle tenebre. È la cantina dei ciechi: Inferi. Comunica con gli abissi. II. I bassifondi Lì il disinteresse svanisce. Il demonio si delinea vagamente; ognuno per sé. L'io senza occhi urla, cerca, tasta e rode. L'Ugolino sociale è in questo abisso. I profili feroci che brancolano in questa fossa, quasi bestie, quasi fantasmi, non si occupano del progresso universale, ignorano l'idea e la parola, non hanno altra cura che l'appagamento individuale. Sono quasi incoscienti, e c'è in essi una specie di spaventoso annientamento. Essi hanno due madri, matrigne entrambe, l'ignoranza e la miseria; una guida, il bisogno, e, per tutte le forme della soddisfazione, l'appetito. Sono brutalmente voraci, cioè feroci, non alla maniera del tiranno, ma come la tigre. Dalla sofferenza, queste larve passano al delitto, figliazione fatale, produzione vertiginosa, logica dell'oscurantismo. Ciò che striscia nel terzo sottopalco sociale, non è più la protesta soffocata dell'assoluto; è la protesta della materia. L'uomo vi diventa dragone. Aver fame, aver sete, è il punto di partenza; essere Satana è il punto d'arrivo. Da questa fossa esce Lacenaire2. Abbiamo visto or ora nel libro quarto, uno degli scompartimenti della miniera superiore della grande fossa politica, rivoluzionaria e filosofica. Lì, l'abbiamo detto, tutto è nobile, puro, degno, onesto. Lì, certo, possono ingannarsi, e si ingannano. Ma l'errore è venerabile, tanto implica l'eroismo. L'insieme del lavoro che si fa là ha un nome: il Progresso. Il momento è venuto di dare un'occhiata ad altre tenebre, le tenebre orribili. C'è sotto la società, e insistiamo, fino al giorno in cui l'ignoranza non sarà scomparsa, ci sarà, la grande caverna del male. Questa caverna è sotto a tutte ed è la nemica di tutte. È l'odio senza eccezione. Questa caverna non conosce filosofi; il suo pugnale non ha mai affilato una penna. Il suo nero non ha niente di comune col nero sublime dell'inchiostro. Mai le dita della notte che si rattrappiscono sotto quell'asfissiante soffitto hanno sfogliato un libro né spiegato un giornale. Babeuf è uno sfruttatore per Cartouche; Marat è un aristocratico per Shinderhannes3. Questa cava ha per scopo lo sprofondamento di tutto. Di tutto. Anche le fosse superiori che essa esecra. Non mina soltanto nel suo formicolio spaventoso l'attuale ordine sociale; mina la filosofia, la scienza, il diritto, il pensiero umano, la civiltà, la rivoluzione, il progresso. Essa si chiama semplicemente furto, prostituzione, omicidio, crimine. È tenebre, e vuole il caos. La sua volta è fatta d'ignoranza. Tutte le altre, quelle superiori, non hanno che uno scopo: sopprimerla. Tendono là, con tutti i loro organi contemporaneamente, per il miglioramento del reale, attraverso la contemplazione dell'assoluto, la filosofia e il progresso. Distruggere la caverna dell'ignoranza, distruggere la talpa del crimine. Condensiamo in poche parole ciò che abbiamo scritto: l'unico pericolo so-ciale è l'ignoranza. Umanità è identità. Tutti gli uomini sono la stessa argilla. Nessuna diffe-renza, quaggiù almeno, nella predestinazione. Lo stesso mistero prima, la stessa carne durante, la stessa cenere dopo. Ma l'ignoranza mescolata alla pasta umana l'annerisce. Questa incurabile macchia nera si espande nell'interno dell'uomo e diventa il male. III. Babet, Gueulemer, Claquesous e Montparnasse Una quaterna di banditi, Claquesous, Gueulemer, Babet e Montparnasse, governava dal 1830 al 1835, il terzo sottopalco di Parigi. Gueulemer era un Ercole degradato. Aveva per antro la fogna dell'Arche-Marion. Aveva sei piedi di altezza, dei pettorali di marmo, dei bicipiti di bronzo, un respiro cavernoso, il torso di un colosso, un cranio da uccello. Pareva di vedere l'Ercole Farnese vestito con un paio di calzoni di tela grossa e una giacca di velluto. Gueulemer, costrutto in tal modo scultoreo, avrebbe potuto domare i mostri; aveva trovato più comodo essere uno di loro. Fronte bassa, Temple larghe, meno di quarant'anni e pieno di rughe, il pelame irsuto e corto, gote come spazzole, la barba da cinghiale; si vede subito l'uomo. Quei muscoli chiedevano lavoro, quella stupidità non ne voleva. Era una grossa forza odiosa. Era assassino per incuria. Lo si credeva creolo. Probabilmente aveva preso parte all'assassinio del maresciallo Brune, essendo stato facchino ad Avignone4 nel 1815. Dopo quel tirocinio, era divenuto bandito. La trasparenza di Babet contrastava con la carne di Gueulemer. Babet era magro e sapiente; era trasparente, ma impenetrabile. Gli si vedeva la luce attraverso le ossa, ma nulla attraverso la pupilla. Si diceva chimico. Era stato buffone con Robèche e pagliaccio con Bobino. Aveva recitato nelle operette a Saint-Michel. Era un uomo dai molti progetti, buon parlatore, che sottolineava e virgolava i gesti. Il suo mestiere era di vendere per le strade le figurine di gesso e i ritratti del «capo dello Stato». Inoltre era cavadenti. Aveva esibito i fenomeni nelle fiere, e possedeva una baracca con tanto di tromba e questo avviso: «Babet, artista dentista, membro di accademie, fa delle esperienze fisiche sui metalli e i metalloidi; estirpa i denti, toglie i pezzi lasciati dai suoi colleghi. Prezzi: un dente, un franco e cinquanta centesimi; due denti, due franchi; tre denti, due e cinquanta. Approfittate dell'occasione». (Questo «approfittate dell'occasione» significava: «fatevene strappare più che potete».) Aveva preso moglie, e aveva avuto dei figli. Non sapeva che cosa fosse avvenuto di sua moglie e dei suoi figli. Li aveva perduti così come si perde un fazzoletto. Alta eccezione nella casta oscura in cui era: Babet leggeva i giornali. Un giorno, nel tempo in cui aveva la sua famiglia con sé nella sua baracca girovaga, aveva letto nel Messager che una donna aveva partorito un neonato abbastanza vivo con un muso da vitello, e aveva esclamato: «Ecco una fortuna! mia moglie non avrebbe certo lo spirito di farmi un ragazzo così!». Poi aveva lasciato tutto per «conquistare Parigi». Espressione sua. Che cosa era Claquesous? Era la notte. Aspettava per mostrarsi che il cielo fosse imbrattato di nero. La sera usciva da un buco nel quale rientrava prima di giorno. Dov'era quel buco? Nessuno lo sapeva. Nella più completa oscurità, non parlava ai suoi complici che voltando loro le spalle. Si chiamava davvero Claquesous? No. Egli diceva: «Mi chiamo Pas-du-tout»5. Se appariva una candela si metteva una maschera. Era ventriloquo. Babet diceva: «Claquesous è un notturno a due voci». Claquesous era vago, errante, terribile. Non si era sicuri che avesse un nome poiché Claquesous era un soprannome; non si era sicuri che avesse una voce poiché parlava più spesso col ventre che con la bocca; non si era sicuri che avesse una faccia, perché nessuno l'aveva mai visto se non con la maschera. Spariva come dileguandosi; appariva come se uscisse dalla terra. Montparnasse era un essere lugubre. Era un fanciullo, aveva meno di ven-t'anni, una bella faccia, delle labbra che sembravano ciliegie, dei bellissimi capelli neri, la luce della primavera negli occhi; aveva tutti i vizi e aspirava a tutti i delitti. La digestione del male gli metteva appetito del peggio. Era il monello divenuto ozioso, l'ozioso divenuto delinquente. Era gentile, effemi-nato, grazioso, robusto, molle, feroce. Portava la tesa del cappello rialzata a sinistra per lasciar posto a un ciuffo di capelli, secondo lo stile del 1829. Viveva rubando violentemente. Aveva un abito ben tagliato, ma rappezzato. Era un figurino della moda ma miserabile, e commetteva omicidi. La causa di tutti i crimini di quell'adolescente era la voglia di essere ben vestito. La prima sgualdrina che gli aveva detto: «Sei bello», gli aveva gettato una macchia nera sul cuore e aveva fatto un Caino di quell'Abele. Trovandosi bello, aveva voluto essere elegante; quindi, la prima eleganza è l'ozio; l'ozio di un povero è il delitto. Pochi delinquenti erano temuti come Montparnasse. A diciotto anni, aveva già parecchi cadaveri sul suo cammino. Più di un passante giaceva con le braccia tese all'ombra di quel miserabile, con la faccia in un mare di sangue. Arricciato, impomatato, stretto alla vita, con anche da donna, un busto da ufficiale prussiano, il mormorio d'ammirazione delle ragazze intorno a lui, la cravatta sapientemente annodata, un casse-tête6 in tasca, un fiore all'occhiello; ecco com'era quel damerino del sepolcro. IV. Composizione della compagnia Quei quattro banditi, uniti, formavano una specie di Proteo, serpeggiante attraverso la polizia e che si sforzava di scappare agli sguardi indiscreti di Vidocq7 «sotto diversi aspetti, albero, fiamma, fontana». Si prestavano a vicenda nomi, trucchi, si nascondevano nelle loro stesse ombre; scambiandosi segreti e rifugi l'un l'altro disfacendosi delle loro personalità come si toglie il naso posticcio al ballo mascherato, alle volte semplificandosi in modo di non essere più che uno, altre moltiplicandosi al punto che Coco-Lacour8 stesso li prendeva per una folla. Quei quattro uomini non erano quattro uomini: erano una specie di misterioso ladro a quattro teste che lavorava all'ingrosso su Parigi; era il polipo mostruoso del male, abitante la cripta della società. Grazie alle loro ramificazioni e alla rete sotterranea delle loro relazioni, Babet, Gueulemer, Claquesous e Montparnasse, avevano l'impresa generale degli agguati nel dipartimento della Senna, facevano i colpi dal basso su tutti passanti. Gli architetti di questi progetti, gli uomini dall'immaginazione scura, si rivolgevano a loro per l'esecuzione. Fornivano ai quattro briganti l'argomento, e loro si incaricavano di metterlo in azione. Lavoravano il soggetto. Erano sempre in grado di prestare un personale proporzionato e conveniente a tutti gli attentati che avevano bisogno di un colpo di spalla e sufficientemente lucrativi. A un delitto in cerca di braccia subaffittavano i complici. Avevano una compagnia di attori delle tenebre a disposizione di tutte le tragedie da caverna. Abitualmente si riunivano al cader della notte, ora in cui si svegliavano, nei terreni incolti vicino alla Salpêtrière. Lì, tenevano consiglio. Avevano a loro disposizione le dodici ore nere; ne regolavano l'impiego. Patron-Minette, questo era il nome che si dava nella circolazione sotterranea all'associazione di quei quattro uomini. Nel vecchio linguaggio popolare bizzarro che va cancellandosi tutti i giorni, Patron-Minette significa il mattino, come entre chien et loup significa la sera. Questo nome di Patron-Minette, derivava probabilmente dall'ora in cui il loro lavoro finiva, poiché era all'alba che quei fantasmi si separavano e svanivano. Quei quattro uomini erano conosciuti sotto tale rubrica. Quando il presidente delle Assise visitò Lacenaire in carcere, lo interrogò sul misfatto che costui negava. «Chi l'ha commesso?», domandò il presidente. Lacenaire diede questa risposta, enigmatica per il magistrato, ma chiara per la polizia: «Forse è stato Patron-Minette». Alle volte si indovinava un dramma dal nome dei personaggi; allo stesso modo si può quasi apprezzare una banda dalla lista dei banditi. Ecco poiché quei nomi ancora galleggiano in speciali rapporti, a quali ap-pellativi rispondevano i principali affiliati di Patron-Minette9: Panchaud, detto Printanier, detto Bigrenaille. Brujon. (V'era una dinastia di Brujon; non rinunciamo a dirne qualche cosa.) Boulatruelle, il cantoniere già visto. Laveuve. Finistère. Homère-Hogu, negro. Mardisoir. Dépêche. Fauntleroy, detto la Fioraia. Glorieux, forzato liberato. Barrecarosse, detto signor Dupont. Lesplanade-du-Sud. Poussagrive. Carmagnolet. Kruideniers, detto Bizzarro. Mangedentelle. Les pieds-en-l'air. Demi-Hard, detto Deux-milliards, ecc., ecc. Ne tralasciamo, e non dei peggiori. Questi nomi hanno una forma: non esprimono soltanto gli esseri, ma le specie. Ognuno di questi nomi risponde a una varietà di questi deformi funghi del substrato della civiltà. Questi esseri, poco prodighi dei loro volti, non erano di quelli che si vedono passare per le strade. Di giorno, stanchi delle notti feroci, se ne andavano a dormire, a volte in qualche forno da gesso, a volte nelle strade abbandonate di Montmartre e di Montrouge, a volte nelle fogne. Si sotterravano. Cosa ne è stato di questi uomini? Esistono sempre. Sono sempre esistiti. Orazio ne parla: Ambubaïarum collegia pharmacopoloe, mendici, mimae, balatrones10; e finché la società sarà ciò che è, essi saranno ciò che sono. Sotto l'oscura volta della loro tana, rinascono continuamente dal trasudamento sociale. Ritornano spettri, sempre identici; solo che non portano più gli stessi nomi e non sono più nella stessa pelle. Estirpati gli individui, sussiste la tribù. Hanno sempre le stesse facoltà. Dal teppista al predone, la razza si mantie-ne pura. Indovinano le borse nelle tasche, fiutano gli orologi nei taschini. L'oro e l'argento hanno per loro un odore. Ci sono dei borghesi ingenui di cui si potrebbe dire che hanno l'aspetto depredabile. Questi uomini seguono pazientemente quei borghesi. Quando passa uno straniero o un provinciale, hanno brividi da ragno. Verso mezzanotte, su qualche viale deserto, quando si incontrano o si scorgono questi uomini, hanno un aspetto terribile. Non sembrano uomini, ma forme di nebbia vivente; si direbbe che, di solito, sono un corpo solo con le tenebre, che non ne sono distinti, che non hanno altra anima che l'ombra, e che è solo per un momento, per vivere qualche minuto di una vita mostruosa che si sono separati dalla notte. Che cosa bisogna fare per far scomparire queste larve?Luce. Fiumi di luce. Non c'è pipistrello che resista all'alba. Illuminate la società dal disotto. 1 Lelio Socini (1525-1652), eretico italiano. 2 F.P. Lacenaire: disertore, falsario, ladro e assassino. 3 Ladro e bandito giustiziato nel 1803 a Magonza. 4 Brune era stato assassinato ad Avignone. 5 Niente affatto. 6 Mazza piombata. 7 Celebre poliziotto francese (1775-1857). 8 Altro famoso poliziotto, allievo di Vidocq. 9 Di alcuni nomi è anche possibile una felice resa in italiano: Lavedova, Martedisera, Glorioso, Mangiapizzi, Mezzoquattrino, ecc. 10 «L'errante compagnia di cortigiane, ciarlatani, spacciatori di farmaci, pezzenti, le mime», Satire, libro I, satira II. LIBRO OTTAVO Il cattivo povero I. Marius, cercando una ragazza con un cappellino, incontra un uomo con un berretto Passò l'estate, passò l'autunno, sopraggiunse l'inverno. Né il signor Leblanc, né la giovane avevano rimesso piede al Luxembourg. Marius non aveva più che un pensiero: rivedere quel dolce e adorabile viso. Lo cercava sempre, lo cercava ovunque, e non lo trovava. Non era più il Marius sognatore entusiasta, l'uomo risoluto, ardente e tenace, l'audace provocatore del destino, il cervello che costruiva avvenire su avvenire, la giovane mente ingombra di piani, di progetti, di orgoglio, di idee e di voluttà; era un cane smarrito. Si immerse in una tristezza nera. Era finita. Il lavoro gli ripugnava, uscire lo stancava, la solitudine lo annoiava, la vasta natura così piena in altri tempi di forme, di luce, di voci, di consigli, di prospettive, di orizzonti, di insegnamenti, adesso era vuota davanti a lui. Gli sembrava che tutto fosse svanito. Pensava sempre, perché non poteva fare altrimenti; ma nel suo pensiero non piaceva più a se stesso. A tutto ciò che la mente gli proponeva sottovoce continuamente, rispondeva dentro di sé: «A che scopo?...». Si faceva cento rimproveri. «Perché l'ho seguita?» «Ero così felice soltanto vedendola! Mi guardava; non era una cosa immensa? Sembrava che mi amasse. Forse non era tutto? Che altro ho voluto? Non c'è nulla di più. Sono stato assurdo. È colpa mia, ecc., ecc.» Courfeyrac, al quale non faceva confidenze, come era nel suo carattere, ma che indovinava tutto, come era nel carattere di lui, aveva cominciato col rallegrarsi con lui perché era innamorato, meravigliandosene, del resto; poi, vedendo Marius melanconico, aveva finito col dirgli: «Sei stato semplicemente un imbecille. Dai, vieni alla Chaumière1». Una volta, fidando in un bel sole di settembre, Marius si era lasciato condurre al ballo di Sceaux da Courfeyrac, Bossuet e Grantaire, sperando - che sogno! - che l'avrebbe ritrovata là. Beninteso che non vide quella che cercava. «Eppure è qui che si trovano tutte le donne perdute», brontolava Grantaire in disparte. Marius lasciò i suoi amici al ballo, e se ne tornò a piedi, solo, stanco, febbricitante, gli occhi annebbiati e tristi nella notte, stordito dal rumore e dalla polvere di quelle allegre vetture piene di gente che cantava tornando dalla festa e gli passavano accanto, scoraggiato, aspirando, per rinfrescarsi la testa, l'acre profumo dei noci ai lati della strada. Tornò a vivere sempre isolato, smarrito, accasciato, tutto immerso nella sua angoscia interiore andando e venendo nel suo dolore come il lupo nel laccio, cercando ovunque l'assente, abbrutito dall'amore. Un'altra volta, aveva fatto un incontro che gli aveva prodotto uno strano effetto. Aveva incontrato in un vicolo vicino agli Invalides, un uomo vestito come un operaio, con un berretto a larga visiera dal quale sfuggivano alcune ciocche di capelli bianchissimi. Marius colpito dalla bellezza di quei capelli bianchi, notò quell'uomo che camminava a passo lento, come assorto in una meditazione dolorosa. Cosa strana, gli parve di riconoscere il signor Leblanc. Erano gli stessi capelli, lo stesso profilo, per quel tanto che il berretto lasciava vedere, la stessa andatura, soltanto un po' più triste. Ma perché quegli abiti da operaio? Cosa voleva dire? Cosa significava quel travestimento? Marius fu assai sorpreso. Quando si riebbe dallo stupore, il primo impulso fu di mettersi a seguire quell'uomo; chissà che non avesse trovato finalmente la traccia che cercava? In ogni caso era necessario vedere l'uomo da vicino, e chiarire l'enigma. Ma questa idea gli venne troppo tardi; l'uomo non era già più lì. Aveva svoltato per un vicolo laterale e Marius non potè ritrovarlo. Quest'incontro lo preoccupò per alcuni giorni, poi non ci pensò più. «Dopo tutto», si disse, «probabilmente non è che una somiglianza.» II. Cosa trovata Marius abitava sempre alla stamberga Gorbeau. Non badava agli altri inquilini. A quell'epoca, a dire il vero, non c'erano, in quella stamberga, altri abitanti all'infuori di lui e di quei Jondrette ai quali aveva una volta pagato l'affitto, senza avere mai, del resto, parlato né al padre, né alla madre, né alle figlie. Gli altri inquilini o avevano traslocato, o erano morti, o erano stati mandati via perché non pagavano. Un giorno di quell'inverno, il sole s'era un po' mostrato dopo mezzogiorno, ma era il due febbraio, quell'antico giorno della Candelora il cui sole traditore, precursore di un freddo di sei settimane, ha ispirato a Mathieu Laensberg questi due versi rimasti giustamente classici: Qu'il luise ou qu'il luiserne, L'ours rentre en sa caverne2 Marius stava appunto per uscire dalla sua; tramontava il sole, era l'ora di andare a cena; poiché aveva ben dovuto rimettersi a mangiare, ahimè! O fragilità delle passioni ideali! Aveva appena varcato la soglia della sua porta, che mamma Bougon spazzava in quel momento, quando costei se ne uscì brontolando questo memorabile monologo: «Che cosa c'è a buon mercato, ora?... Tutto è caro... Non ci sono che i guai a buon mercato, non costano niente i guai!». Marius saliva a passo lento il viale verso la barriera per andare in rue Saint-Jacques. Camminava pensando, con la testa bassa. A un tratto si sentì urtato nella nebbia; si voltò e vide due ragazze mal vestite, una alta e magra, l'altra un po' meno alta, che passavano rapidamente, sgomente, spaventate, come se fuggissero; gli venivano incontro, non l'avevano veduto, e l'avevano urtando passando. Marius distingueva nel crepuscolo le loro faccie livide, le loro teste spettinate, i loro capelli sparsi, le loro orride cuffie, le sottane a brandelli, i piedi nudi. Correndo, parlavano fra loro. La più grande diceva a voce bassissima: «Sono venute le guardie... Poco è mancato non mi prendessero». L'altra rispondeva: «Le ho viste. Ho corso, corso, corso!». Marius comprese, nonostante dicessero tutto ciò in un gergo sinistro. Erano scappate ai gendarmi che stavano per acciuffarle. Si nascosero sotto gli alberi del viale dietro di lui, e, per alcuni minuti, si vide una macchia biancastra nell'oscurità, che subito si cancellò. Marius si fermò un momento. Stava per continuare, quando scorse un piccolo involto grigio a terra, vicino ai suoi piedi; si abbassò e lo raccolse. Era una specie di busta che sembrava contenesse delle carte. «Bene», disse, «l'avranno perduto quelle disgraziate.» Tornò indietro, chiamò, non le trovò più; pensò fossero già lontane, mise il pacchetto in tasca, e andò a cena. Strada facendo, vide in un atrio di rue Mouffetard una bara da fanciullo coperta di un panno nero, stesa su tre sedie e rischiarata da una candela. Gli tornarono alla mente le due ragazze incontrate prima. «Povere madri!», pensò. «C'è una cosa ancora più triste di veder morire i propri figli; vederli vivere male.» Poi quelle ombre che distraevano la sua tristezza gli uscirono dalla mente, e ricadde nelle abituali preoccupazioni. Si rimise a pensare ai sei mesi di amore e di felicità all'aria aperta, in piena luce, sotto i begli alberi del Luxembourg. «Com'è diventata triste la mia vita!», diceva fra sé. «Le giovani mi appaiono sempre. Solo che prima vedevo degli angeli, e ora solo streghe.» III. Quadrifronte Alla sera, mentre si spogliava per coricarsi, trovò nella tasca dell'abito il pacchetto raccolto sul bastione. L'aveva dimenticato. Pensò che sarebbe stato utile aprirlo, perché conteneva, forse, l'indirizzo di quelle ragazze, se in realtà apparteneva a loro, e in tutti i casi le indicazioni necessarie per restituirlo alla persona che lo aveva perduto. Lo aprì. Non era sigillato e conteneva quattro lettere ugualmente aperte. Avevano l'indirizzo. Tutte e quattro esalavano un nauseante puzzo di tabacco. La prima era indirizzata a: Madama marchesa di Grucheray, piazza di fronte alla Camera dei Deputati, N... Marius si disse che probabilmente vi avrebbe trovato le indicazioni che cercava, e che del resto la lettera, non essendo chiusa, si potesse leggere senza inconvenienti. Era concepita così: Signora Marchesa, La virtù della clemmenza e della pietà è quella che unisce più strettamente la società. Consultate il vostro sentimento cristiano, date uno sguardo di compasione a questo español vittima della lealtà e dell'afetto alla causa santa del legittimismo, che egli ha pagato col suo sangue, comperato con la sua fortuna tutta, per difendere questa causa, e oggi si trova nella più grande misse ria. Egli non dubita che la vostra onorevole persona gli accorderà un soccorso per conservare una esistenza estremamente penosa per un militare di educazione e d'onore, pieno di ferite, conta anticipatamente sulla umanità che vi anima e sull'interesse che la signora marchesa porta a una nazzione così disgraziata. La loro preghiera non sarà vana, e la loro riconoscenza conserverà il suo bel ricordo. I miei sentimenti rispettosi con i quali ho l'onnore di essere, signora. Don Alvares, capitano español de caballeria, realista rifuggiato in Francia, che si trova in viaggio per la sua patria, e manca di tutto per continuare il viaggio. Vicino alla firma non c'era alcun indirizzo. Marius sperò di trovarlo nella seconda lettera, indirizzata a: Madama, la signora Contessa di Montvernet, rue Cassette N. 9. Ecco cosa vi lesse Marius: Signora Contessa, E una disgrassiata madre di famiglia di sei figli di cui l'ultimo ha oto mesi. Io ammalata dall'ultimo parto, abbandonata da mio marito da cinque mesi, non avendo alcuna risorsa al mondo nella più spaventosa indiggenza. Nella speranza dela signora contessa, che eia ha l'onore di essere, signora, con un profondo rispeto. Moglie BALIZARD Marius passò alla terza lettera che, al pari delle precedenti, era una supplica, e lesse: Signor Pabourgeot, elettore, negoziante cappellaio all'ingrosso rue Saint-Denis all'angolo di rue Aux Fers. Mi permeto indirizzarvi questa lettera per pregarvi di accordare il favore presioso della vostra simpatia a un leterato che ha inviato un dramma al Théâtre Français. Il soggetto è storico, e l'azione si svolge in Alvernia, ai tempi dell'impero; lo stile, credo, è naturale, laconico, e può avere cualche merito. Vi sono delle strofe da cantare in quattro punti diverzi. II comico, il serio, l'inaspettato, si mescolano alla varietà dei caratteri, e ha una tinta di romanticismo sparsa leggermente in tutto l'intreccio che cammina misteriosamente e va, per peripezie che colpiscono, a svolgersi in mezzo a parecchi colpi di scena splendidi. È mio scopo principale soddisfare il desiderio che anima progressivamente l'uomo del nostro secolo, cioè la moda, questa capriciosa e bizzara banderuola che cambia quasi a ogni nuovo vento. Nonostante queste qualità, ho raggione di temere che la gelosia, l'egoismo degli autori privilegiati, ottenga la mia esclusione dal teatro, poiché non ignoro i dispiaceri di cui si avvelenano i giovani. Signor Pabourgeot, la vostra giusta riputazione di illuminato protetore dei leterati mi incoraggia a inviarvi mia figlia che vi esporà la nostra situazione indigente, mancando di pane e di fuoco in questa stagione di inverno. Dirvi che vi prego d'aggradire l'omaggio che desidero farvi del mio dramma e di tutti quelli che farò, è per provarvi quanto ambisco l'onore di rifugiarmi sotto l'eggida vostra, e di ornare i miei scritti del vostro nome. Se vi degnaste di onorarmi della più modesta oferta, mi occuperei subito a fare un lavoro in versi per pagarvi il mio tribbuto di riconoscenza. Questo lavoro, che cercherei rendere il più possibilmente perfetto, vi sarà mandato prima di essere inserito al principio del dramma e venduto alla scena. Al signore e alla signora Pabourgeot, i miei omaggi più rispettosi. GENFLOT, leterato PS. Non fossero che quaranta soldi. Scusate se vi mando mia figlia e non mi presento io stesso, ma tristi motivi d'abito non mi permetono - ahimè! - di uscire... Marius aprì la quarta lettera. Portava il seguente indirizzo: Al signor Benefattore della Chiesa Saint-Jacques-du-Haut-Pas. E conteneva le seguenti righe: Benefattore, Se vi degnerete d'accompagnare mia filia, vedrete una calamità miserabile, e vi mostrerò i miei certificati. All'aspetto di questi scritti l'anima vostra generosa sarà mossa da un sentimento di sensibbile benevolenza, perché i veri filosofi provano sempre vive emozzioni. Convenite, uomo compassionevole, che bisogna provare il più crudele bisogno, e che è ben doloroso, per ottenere qualche socorso, farlo attestare dall'autorità come se non si fosse liberi di morire d'inedia aspettando che si solevi la nostra miseria. I destini sono ben fatali per qualcuno e troppo prodighi o troppo protettivi per altri. Aspetto la vostra presenza o la vostra oferta, se vi degnate farla! e vi prego di voler aggradire i sentimenti rispettosi coi quali mi onoro di esere, uomo veramente magnanimo. Vostro umilissimo e obbedientisimo servo P. FABANTOU, Artista drammatico Lette queste quattro lettere, Marius non si trovò più avanti di prima. Innanzi tutto, nessun firmatario aveva unito il suo indirizzo. E poi sembravano di quattro individui diversi, don Alvares, la moglie Balizard, il poeta Genflot e l'artista drammatico Fabantou, ma le lettere avevano di strano che erano scritte tutte e quattro con la stessa calligrafia. Che cosa concludere, se non che erano dalla stessa persona? Inoltre, e ciò rendeva ancora la supposizione più verosimile, la carta grossolana e ingiallita era la stessa per tutte e quattro, l'odore di tabacco era pure lo stesso, e sebbene si fosse evidentemente cercato di variare lo stile, gli stessi errori di ortografia vi si ripetevano tranquillamente, e il letterato Genflot non era più corretto del capitano español. Cercare di spiegare questo piccolo mistero era una briga inutile. Se non fosse stata una cosa trovata, si sarebbe potuto credere a una mistificazione. Marius era troppo triste per prendersela allegramente anche con uno scherzo del caso e per prestarsi al gioco che il selciato sembrava volesse giocare con lui. Gli sembrava di fare a mosca cieca fra le quattro lettere che si burlavano di lui. Del resto nulla indicava che quelle lettere appartenessero alle ragazze che Marius aveva incontrato sul viale. Dopo tutto, si trattava di carte evidentemente senza alcun valore. Marius le rimise nella busta, gettò tutto in un angolo e si coricò. Verso le sette del mattino, si era alzato, aveva fatto colazione e stava per mettersi al lavoro, quando bussarono sommessamente alla porta. Siccome non possedeva nulla non toglieva mai la chiave, eccetto qualche volta, molto raramente, quando lavorava a qualcosa di urgente. Del resto, anche assente, lasciava sempre la chiave nella toppa. «Vi ruberanno», diceva la mamma Bougon. «Che cosa?», chiedeva Marius. Fatto sta, però, che un giorno gli rubarono un paio di stivali vecchi, con gran trionfo di mamma Bougon. Bussarono un'altra volta. «Entrate», disse Marius. La porta si aprì. «Che cosa volete, mamma Bougon?», domandò Marius senza alzare gli occhi dai libri e dai manoscritti che aveva sul tavolo. Una voce, che non era quella di mamma Bougon, rispose: «Scusate, signore...». Era una voce sorda, rotta, strozzata, rauca, una voce da vecchio arrochito dall'acquavite e dall'alcool. Marius si volse con vivacità e vide una ragazza. IV. Una rosa nella miseria Una ragazza giovanissima stava in piedi sulla porta spalancata. Il finestrino del tugurio da cui entrava il giorno era situato di fronte alla porta e rischiarava quella figura di pallida luce. Era una creatura sparuta, misera, scarna; non aveva altro che una camicia e una sottana sulla sua nudità gelida e tremante. Per cintura portava uno spago, e uno spago per tenere i capelli; le spalle magre, angolose le uscivano dalla camicia, un pallore scialbo e linfatico, clavicole terree, mani rosse, bocca spalancata e rovinata, dove mancavano alcuni denti, occhio opaco, ardito e basso, le forme di una giovane abortita e lo sguardo di una vecchia corrotta; cinquant'anni mescolati a quindici; uno di quegli esseri che sono deboli e orribili e che fanno fremere quelli che non sanno piangere. Marius si era alzato e considerava con una specie di stupore quell'essere, quasi simile alle ombre che attraversano i sogni. Ciò che era soprattutto commovente è che quella giovane non era venuta al mondo per essere brutta. Nell'infanzia doveva essere stata bella. La grazia dell'età lottava ancora contro l'orribile vecchiaia precoce della corruzione e dalla miseria. Un residuo di bellezza moriva su quel viso di sedici anni, come un pallido sole che si spegne sotto terribili nubi all'alba di un giorno d'inverno. Quel viso non era del tutto sconosciuto a Marius. Gli pareva di averlo già visto in qualche posto. «Che cosa volete, signorina?», domandò. La fanciulla rispose con quella sua voce da galeotto ubriaco: «Ho una lettera per voi, signor Marius». Chiamava Marius per nome, quindi non poteva dubitare che si rivolgesse proprio a lui; ma chi era quella ragazza? come sapeva che si chiamava Marius? Senza aspettare che le dicesse di entrare, ella si fece avanti risolutamente guardando con una specie di sicurezza che stringeva il cuore tutta la camera e il letto disfatto. Aveva i piedi scalzi. Larghi buchi nella sottana lasciavano vedere le gambe lunghe e le ginocchia magre. Batteva i denti. Teneva davvero una lettera in mano, e la presentò a Marius. Marius, aprendo la busta, notò che le larghe ostie che la sigillavano erano ancora bagnate. Il messaggio non poteva venire da molto lontano. Lesse: Mio amabile, vicino, giovanotto! So le vostre bontà per me, che mi avete paggato il fitto sei mesi fa. Vi benedico, giovanotto. Mia figlia maggiore vi dirà che siamo senza un pezo di pane da due giorni, quattro persone, e mia moglie malata. Se non m'inganno nel mio pensiero, credo poter sperare che il vostro cuore generoso si comuoverà a questo raconto e vi soggiogherà al desiderio di essermi propizio degnandovi prodigarmi un leggero benneficio. Sono, con la considerazione distinta che si deve al benefattori dell'umanità, JONDRETTE PS. Mia figlia aspetterà i vostri ordini, caro signor Marius. Questa lettera in mezzo all'avventura oscura che teneva occupato Marius dalla sera precedente, era una candela in una cantina. Tutto venne improvvisamente rischiarato. Quella lettera partiva da dove erano partite le altre quattro. Aveva la stessa calligrafia, lo stesso stile, la stessa ortografia, la stessa carta e lo stesso odore di tabacco. C'erano cinque missive, cinque nomi, cinque firme, e un solo firmatario. Il capitano español don Alvares, la disgraziata madre Balizard, il poeta drammatico Genflot, il vecchio teatrante Fabantou si chiamavano tutti e quattro Jondrette, ammesso che anche questo ultimo nome non fosse falso. Marius non aveva avuto, l'abbiamo detto, che rarissime occasioni di vedere, di scorgere anche il suo infimo vicinato. Aveva la mente altrove, e dov'è la mente, è lo sguardo. Più di una volta aveva incontrato i Jondrette nel corridoio o sulle scale; ma non erano per lui che ombre: aveva badato a loro così poco che la sera si era scontrato, con le ragazze senza riconoscerle, poiché evidentemente erano esse, ed era a fatica che quella, entrata in camera sua, aveva svegliato in lui, attraverso il disgusto e la pietà, il vago ricordo di averla incontrata altrove. Ora vedeva chiaramente tutto. Comprendeva che il vicino Jondrette aveva per industria, nella sua miseria, di sfruttare la carità delle persone benevole: si procurava degli indirizzi, e scriveva sotto nomi inventati a persone che giudicava ricche e pietose, delle lettere che le figlie portavano a loro rischio e pericolo; perché quel padre era giunto a questo: metteva in ballo le figlie: giocava col destino e le metteva in palio. Marius comprendeva pure che, probabilmente, a giudicare dalla loro corsa della sera precedente, dalla loro ansia, dal loro terrore e dalle parole in gergo che aveva inteso, esercitavano anche chissà quali turpi mestieri, e che il risultato di tutto questo erano, nella società umana così come ora è fatta, due miserabili esseri, né fanciulle, né ragazze, né donne, specie di mostri impuri e innocenti prodotti dalla miseria. Tristi creature senza nome, senza età, senza sesso, alle quali né il bene, né il male sono più possibili, e che, uscendo dall'infanzia, non hanno già più nulla in questo mondo, né la libertà, né la virtù, né la responsabilità. Anime sbocciate ieri, avvizzite oggi, simili a quei fiori caduti nella via, che il fango sporca aspettando che una ruota li schiacci. Tuttavia, mentre Marius fissava su di lei uno sguardo sorpreso e doloroso, la giovane andava e veniva nel tugurio con l'audacia di uno spettro. Si agitava senza preoccuparsi affatto della sua nudità. In alcuni momenti la camicia disfatta e stracciata le scendeva quasi sino alla cintola. Smuoveva le sedie, spostava gli oggetti da toeletta situati sul cassettone, toccava gli abiti di Marius, rovistava negli angoli. «Guarda», disse, «avete uno specchio!» E canterellava, come se fosse stata sola, arie di operetta, ritornelli salaci che la sua voce gutturale e rauca rendeva lugubri. Sotto quell'audacia si scorgeva un non so che di ricercato, di inquieto, di umiliato. La sfrontatezza è vergogna. Nulla era più tetro che vederla muoversi e per così dire svolazzare nella camera con un movimento da uccello spaventato dalla luce con un'ala spezzata. Si sentiva che in altre condizioni di educazione, con un'altro destino, l'andatura gaia e libera di quella giovane avrebbe potuto essere qualcosa di dolce e di incantevole. Mai, fra gli animali, la creatura nata per essere una colomba si cambia in un falco. Questo non si vede che in mezzo agli uomini. Marius osservava e la lasciava fare. Ella si avvicinò al tavolo. «Ah!...», disse, «dei libri!» Un lampo le attraversò l'occhio vitreo. Quindi continuò, con un accento esprimeva la felicità di vantarsi di qualcosa alla quale nessuna creatura umana è insensibile. «So leggere, io.» E prese con vivacità il libro aperto sulla tavola e leggendo abbastanza correntemente: «...Il generale Bauduin ricevette l'ordine di prendere, con i cinque battaglioni della sua brigata, il castello di Hougomont, in mezzo alla piana di Waterloo». S'interruppe: «Ah!... Waterloo!... so cos'è... È una battaglia di tanto tempo fa. Mio padre c'era. Ha servito nell'armata. Noi siamo tutti bonapartisti, in casa nostra, sì! È contro gli inglesi Waterloo». Posò il libro, prese una penna, ed esclamò: «E so scrivere anche!». Intinse la penna nell'inchiostro, e volgendosi verso Marius: «Volete vedere?... Guardate... Scrivo una frase per farvi vedere...». E prima ch'egli avesse avuto il tempo di rispondere, scrisse su un foglio di carta bianca che era in mezzo al tavolo: «Arrivano gli sbirri». Poi gettando la penna: «Non ci sono errori di ortografia. Potete guardare. Siamo state educate, mia sorella e io. Non siamo state sempre come ora. Non eravamo fatte per...». Qui si fermò, fissò la pupilla spenta su Marius e scoppiò in una risata, dicendo con un'intonazione che conteneva tutte le angosce soffocate da tutti i cinismi: «Bah!...». E si mise a solfeggiare su un'arietta allegra queste parole: J'ai faim, mon père. Pas de fricot. J'ai froid, ma mère Pas de tricot. Grelotte, Lolotte! Sanglote, Jacquot!3 Aveva appena terminato questa strofa che esclamò: «Andate qualche volta a teatro, signor Marius?... Io ci vado... Ho un fratello più piccolo che è amico degli artisti e gli danno dei biglietti, qualche volta. Per esempio, non mi piacciono le panche in galleria. Non si sta comodi... Alle volte c'è gente volgare, e spesso c'è anche gente che puzza». Poi guardò Marius, assunse un'aria strana, e gli disse: «Sapete, signor Marius, che voi siete un bellissimo ragazzo?». E nello stesso tempo venne a entrambi la stessa idea che fece sorridere la giovane e arrossire Marius. Lei si avvicinò e gli posò una mano sulla spalla. «Voi non badate a me, ma vi conosco signor Marius. Vi incontro sulle scale, e poi vi vedo entrare da uno che si chiama papà Mabeuf, che abita dalla parte di Austerlitz, alle volte, quando vado a passeggio per di là. Vi stanno bene i capelli arruffati, così...» La sua voce cercava di essere molto dolce, ma non giungeva che a essere bassissima. Una parte delle parole si perdeva nel tragitto dalla laringe alle labbra come un pianoforte in cui manchino alcuni tasti. Marius era indietreggiato dolcemente. «Signorina», disse con la sua fredda gravità, «ho un pacchetto che è vostro, credo. Permettetemi di restituirvelo.» E le porse la busta che conteneva le quattro lettere. Lei batté le mani ed esclamò: «Abbiamo cercato dappertutto!». Poi prese prontamente la busta, l'aprì dicendo: «Dio di Dio!... se l'abbiamo cercata io e mia sorella! E voi l'avete trovata!... Sul viale, vero?... Deve essere stato sul viale! Vedete, è caduta mentre correvamo. È stata mia sorella, quella bestia!... Rientrando, non l'abbiamo trovata più... Siccome non volevamo essere bastonate, perché è inutile, proprio inutile, assolutamente inutile, abbiamo detto in casa che avevamo portato queste lettere alle persone indicate e che ci avevano risposto: Nix!... Eccole queste povere lettere!... E come avete fatto a capire che erano mie?... Ah!... sì... dalla calligrafia!... Dunque ieri sera, correndo, è voi che abbiamo incontrato... Non ci si vedeva, toh! Ho detto a mia sorella: "È un signore?". Mia sorella mi ha detto: "Credo sia un signore!"». Nel frattempo aveva spiegata la supplica indirizzata «al signor benefattore della chiesa di Saint-Jacques-du-Haut-Pas». «Guarda!», disse, «è per quel vecchio che va a messa. È l'ora... Vado a portargliela... Forse ci darà qualcosa per fare colazione.» Poi si mise a ridere, e aggiunse: «Sapete cosa vorrà dire se oggi facciamo colazione? Vorrà dire che avremo la colazione dell'altroieri, il pranzo dell'altroieri, la colazione di ieri, il pranzo di ieri, tutto questo in una volta sola, oggi. Guarda un po'! Perbacco! E se non siete contenti, crepate, cani!». Questo ricordò a Marius che quella disgraziata era venuta a chiedergli qualcosa. Cercò nel panciotto, non trovò nulla. La giovine continuava, e sembrava parlasse come se Marius non fosse più là. «Alle volte me ne vado, la sera. Non rientro. Prima di venire qui, l'altro inverno, abitavamo sotto gli archi dei ponti. Ci si stringeva per non gelare. La mia sorellina piangeva. L'acqua, com'è triste! Quando pensavo ad annegarmi dicevo: No, è troppo fredda. Me ne vado tutta sola, quando mi va, dormo nei fossi certe volte. Sapete, di notte, quando passeggio per i viali, gli alberi sembrano forche, le case tutte nere sono grosse come le torri di Notre-Dame, mi figuro che i muri bianchi siano il fiume e mi dico: Toh! c'è l'acqua lì! Le stelle sono come fanali, si direbbe che mandino fumo e che il vento le spenga; sono stordita, come se avessi dei cavalli che mi soffiano nelle orecchie. Benché sia notte, sento gli organi di barberia e i meccanismi delle filande... che so io? Credo che mi gettino dei sassi, e fuggo senza sapere, tutto gira, gira... Quando non si mangia, è molto brutto.» E guardò con aria smarrita. A forza di rovistare e frugare nelle tasche, Marius aveva finito col riunire cinque franchi e sedici soldi. In quel momento era tutto quanto possedeva al mondo. «Ecco il mio pranzo di oggi», pensò; «domani vedremo.» Si tenne i sedici soldi, e diede i cinque franchi alla giovane. Ella presa la moneta. «Bene!», disse, «c'è il sole!» E come se il sole avesse avuto la proprietà di far fondere nel suo cervello valanghe del gergo usuale, proseguì: «Cinque franchi! qualcosa di lucente! un monarca! In questa stanza! Siete proprio un buon ragazzo: Vi dono i miei palpiti. Due giorni di baldoria! E carne! E zuppa! Da sbafare per tutti!... E un bel po' d'acquavite!...». Si tirò la camicia sulle spalle, fece un profondo saluto a Marius, poi con un cenno familiare della mano, si diresse verso la porta, dicendo: «Buongiorno, signore... È lo stesso... Vado a trovare il mio vecchio...». Uscendo, vide sul cassettone una crosta di pane secco che ammuffiva nella polvere; se ne impossessò e la morse brontolando: «È buono! è duro! Mi rompe i denti!». Poi uscì. V. Giuda della provvidenza Marius che da cinque anni viveva nella povertà, nello squallore, nella privazione, si accorse che non aveva ancora conosciuto la vera miseria. La vera miseria, l'aveva vista soltanto adesso. Era quella larva che gli era passata sotto gli occhi. Perché chi ha visto solo la miseria dell'uomo non ha visto nulla, bisogna vedere la miseria della donna; e chi ha visto soltanto la miseria della donna, non ha visto ancor nulla, bisogna vedere quella del bambino. Quando l'uomo è giunto agli ultimi estremi, giunge anche alle ultime risorse. Disgraziati gli esseri senza difesa che lo circondano! Il lavoro, il salario, il pane, il fuoco, il coraggio, la buona volontà, tutto manca contemporaneamente. La luce del giorno pare si spenga al di fuori, la luce morale si spegne al di dentro; in queste tenebre, l'uomo incontra la debolezza della donna e del fanciullo, e li spinge violentemente all'ignominia. Allora tutti gli orrori sono possibili. La disperazione è circondata da fragili pareti che danno tutte sul vizio e sul delitto. La salute, la gioventù, l'onore, le sante e feroci delicatezze della carne ancora fresca, il cuore, la verginità, il pudore, questa epidermide dell'anima, sono tristemente maneggiate in quel brancolamento che cerca risorse, che trova l'obbrobrio, e che vi si accomoda. Padri, madri, fanciulli, fratelli e sorelle, uomini, donne, ragazze, aderiscono e si aggregano quasi come una formazione minerale, in quella nebulosa promiscuità di sesso, di parentele, di età, di infamie, di innocenze. Si agglomerano, addossati gli uni agli altri, in una specie di infernale tugurio. Essi si guardano tra di loro lamentandosi. Disgraziati! Come son pallidi! come hanno freddo! Sembra che abitino un pianeta più lontano dal sole del nostro. Quella ragazza fu per Marius una specie di inviata delle tenebre. Si rivelò tutto un lato orribile della notte. Marius quasi si rimproverò le preoccupazioni, i pensieri, le passioni che gli avevano impedito fino allora di gettare un'occhiata sui vicini. Avergli pagato l'affitto, era ben poca cosa; tutti avrebbero fatto così; ma lui, Marius, avrebbe dovuto fare di più. Oh!... soltanto un muro lo separava da quegli esseri abbandonati, che vivevano barcollando nelle tenebre fuori dal resto del mondo, vivevano gomito a gomito, lui era in qualche modo l'ultimo anello del genere umano che riuscissero a toccare, li sentiva vivere o piuttosto rantolare vicino a lui, e non badava a loro!... Tutti i giorni, ogni istante, attraverso il muro, sentiva camminare, andare, venire, parlare, e non tendeva l'orecchio!... In quelle parole c'erano dei gemiti, e lui non li ascoltava nemmeno! I suoi pensieri erano altrove, dietro dei sogni, delle speranze impossibili, degli amori campati in aria, delle pazzie; eppure delle creature umane, suoi fratelli in Gesù Cristo, suoi fratelli nel popolo, agonizzavano vicino a lui! agonizzavano senza speranza!... Faceva anche lui parte della loro sventura, e l'aggravava. Poiché se avessero avuto un altro vicino, un vicino meno chimerico e più attento, un uomo comune e caritatevole, evidentemente la loro indigenza sarebbe stata notata, i loro segni di povertà sarebbero stati osservati, e già da molto tempo, forse, sarebbero stati raccolti e salvati! Certamente, sembravano molto depravati, molto corrotti, molto avviliti, molto odiosi anche, ma sono rari quelli che cadono senza degradarsi; c'è un punto in cui gli sfortunati e gli infami si mescolano e si confondono in una sola parola fatale, i miserabili; di chi è la colpa? E poi, la carità non dev'essere tanto più grande quanto la caduta è più profonda? Facendosi questa morale, perché c'erano occasioni in cui Marius, al pari di tutti i cuori veramente onesti, era il mentore di se stesso e si sgridava assai più di quel che meritasse, osservava il muro che lo separava dai Jondrette, come se avesse potuto far passare attraverso quel tavolato lo sguardo pieno di pietà per riscaldare quegli sventurati. Il muro era una sottile parete di gesso sostenuta da regoli e travicelli, che lasciava perfettamente distinguere il suono delle parole e delle voci. Bisognava essere un sognatore come Marius per non essersene ancora accorti. Nessuna carta era incollata su quel muro, né dalla parte dei Jondrette, né da quella di Marius; si vedeva a nudo la grossolana struttura grezza. Quasi senza accorgersene, Marius esaminava quel tavolato; alle volte la fantasia esamina, osserva e scruta come farebbe il pensiero. D'un tratto si alzò. Aveva notato in alto, vicino al soffitto, un buco triangolare risultante da tre listelli che lasciavano un vuoto in mezzo. Il calcinaccio che avrebbe dovuto chiudere mancava, e, salendo sul cassettone, si poteva vedere da quell'apertura nella stamberga dei Jondrette. La commiserazione ha e deve avere la sua curiosità. Quel buco era come una specie di spia. È permesso guardare la sventura a tradimento per soccorrerla. «Vediamo un po' chi sono e come vivono», pensò Marius. Salì sul cassettone, avvicinò l'occhio all'apertura e guardò. VI. L'uomo feroce nella sua tana Le città, al pari delle foreste, hanno antri in cui si nasconde tutto ciò che esse hanno di più cattivo e di più terribile. Solo che, nella città, ciò che si nasconde così è feroce, immondo e misero, cioè brutto; nelle foreste, ciò che si nasconde è feroce, selvaggio e grande, cioè bello. Tana per tana, quella delle bestie è preferibile a quella degli uomini. Le caverne sono meglio dei tuguri. Quel che Marius vedeva era un bugigattolo. Anche lui era povero, e la sua camera era misera; ma come la sua povertà era dignitosa, la sua soffitta era pulita. Il tugurio che egli vedeva in quel momento era invece abietto, sporco, fetido, infetto, tenebroso, sordido. In fatto di mobili non c'era che una sedia impagliata, una tavola zoppa, alcuni vecchi cocci, e negli angoli due giacigli indescrivibili. Unica illuminazione un finestrino a quattro vetri, coperto di tele di ragno. Da quell'abbaino entrava appena abbastanza luce perché la faccia di un uomo sembrasse la faccia di un fantasma. I muri avevano un aspetto lebbroso, ed erano coperti di macchie e cicatrici, come un viso sfigurato da qualche orribile malattia, da cui trasudava una putrida umidità. Vi si distinguevano disegni osceni fatti grossolanamente col carbone. La camera che Marius occupava aveva un pavimento di mattoni in cattivo stato; quella invece, non era neppure pavimentata; si camminava sull'antico gesso della stamberga divenuto nero sotto i piedi. In quel suolo disuguale, dove la polvere era come incrostata e non aveva che una verginità, quella della scopa, si raggruppavano capricciosamente costellazioni di vecchie scarpe, ciabatte e stracci che mettevano spavento. Del resto, la camera aveva un camino; così la affittavano per quaranta franchi l'anno. In quel camino c'era di tutto; uno scaldavivande, una marmitta, delle tavole rotte, degli stracci appesi a dei chiodi, una gabbia da uccelli, cenere e anche un po' di fuoco. Due tizzoni vi fumavano lugubremente. Una cosa che aggiungeva ancora orrore a quel tugurio, era la grandezza. Aveva sporgenze, angoli, buchi neri, sottotetti, baie e promontori, che formavano angoli insondabili in cui sembrava dovessero rannicchiarsi ragni grossi come un pugno, millepiedi grandissimi e forse anche, non si sa, qualche altro essere umano mostruoso. Un giaciglio era vicino alla porta, l'altro vicino alla finestra. Tutti e due toccavano con un'estremità il camino e stavano di fronte a Marius. In un angolo vicino all'apertura da cui guardava Marius, era attaccata al muro una cornice di legno nero con un'incisione colorata, sotto la quale era scritto in grosse lettere: Il Sogno. Rappresentava una donna addormentata con un fanciullo, pure addormentato, sulle ginocchia; c'era un'aquila tra le nubi con una corona nel becco, e la donna allontanava la corona dalla testa del fanciullo, senza svegliarsi, però. Sul fondo, Napoleone nella sua gloria appoggiato a una colonna grigio-azzurra dal capitello giallo, ornata da questa iscrizione: MARENGO AUSTERLITZ JENA VAGRAMME ELOT Sotto questa cornice, una specie di intelaiatura di legno più lunga che larga, posata a terra e appoggiata al muro in pendenza. Aveva l'aspetto di un quadro voltato, di qualcosa staccato da un muro e dimenticato là, aspettando che qualcuno lo riattacchi. Vicino al tavolo, sul quale Marius scorgeva una penna, dell'inchiostro e della carta, stava seduto un uomo di circa sessant'anni, piccolo, magro, livido, sparuto, dalla fisionomia furba, crudele e inquieta: un birbante orribile. Se Lavater4 avesse osservato quel viso, vi avrebbe trovato l'avvoltoio mescolato al procuratore; l'uccello da preda dava un'aria ignobile al cavillatore e l'uno completava l'altro, rendendosi orribili a vicenda. Quell'uomo aveva una lunga barba grigia. Portava una camicia da donna che lasciava vedere il petto peloso e le braccia nude su cui si drizzava il pelo grigio. Sotto quella camicia, si vedevano un paio di calzoni infangati e gli stivali da cui uscivano le dita dei piedi. Aveva la pipa in bocca e fumava. Non c'era più pane nella stamberga, ma c'era ancora tabacco. Scriveva; probabilmente si trattava di qualche lettera sullo stile di quelle che aveva viste Marius. Su un angolo della tavola si scorgeva un vecchio volume rossastro scompaginato, e il formato, l'antico in-12 dei gabinetti di lettura, rivelava un romanzo. Sulla copertina c'era stampato questo titolo in grosse maiuscole: Dieu, le roi, l'honneur et les dames, par Ducray-Duminil, 1814. Sempre scrivendo, l'uomo parlava ad alta voce, e Marius sentiva queste parole: «E dire che non c'è uguaglianza nemmeno quando si è morti! Guardate un po' il Père-Lachaise! I grandi, i ricchi, stanno in alto, nel viale delle acacie, che è selciato. Possono andarci in carrozza. I piccoli, la povera gente, gli sventurati, li mettono in basso, dove c'è fango fino ai ginocchi, nelle fosse, nell'umidità. Li mettono là perché si guastino più presto! Non si può andarli a trovare senza sprofondarsi nella terra». A questo punto si fermò, diede un pugno sul tavolo e soggiunse digrignando i denti: «Ah!... mangerei il mondo!». Una donna grassa, che poteva avere quarant'anni o cento, era accovacciata vicino al camino. Anche lei non aveva indosso che una sottana a maglia rappezzata con toppe di panno vecchio. Un grembiale di grossa tela nascondeva a metà la sottana. Benché quella donna fosse piegata e raggomitolata su se stessa, si vedeva che era di statura molto alta. Era una specie di gigante vicino a suo marito. Aveva dei capelli orribili di un biondo rosso ingrigito che ella muoveva di tanto in tanto con le mani enormi e lustre dalle unghie quadrate. Vicino a lei c'era, a terra, spalancato, un volume dello stesso formato dell'altro, e probabilmente dello stesso romanzo. Su un giaciglio Marius scorse una specie di ragazza, lunga, e sparuta, seduta, quasi nuda, con i piedi a penzoloni che sembrava non ascoltasse, né vedesse, né vivesse. Senza dubbio, era la sorella minore di quella che era andata da lui. Sembrava avesse undici o dodici anni. Esaminandola con attenzione si capiva che ne aveva ben quattordici. Era la ragazzina che alla sera sul bastione aveva detto: «Ho corso, corso, corso!...». Era di quella specie maligna che rimane sempre in ritardo, poi cresce rapidamente a un tratto. È l'indigenza che crea queste tristi piante umane. Queste creature non hanno né infanzia, né adolescenza. Oggi fanciulla, domani è donna. Si direbbe che allunghino i passi della vita per finirla più presto. In quel momento, quell'essere sembrava una fanciulla. Del resto, in quella dimora nulla rivelava la presenza di nessun lavoro; non un telaio, non un fuso, non un ordigno. In un angolo delle ferraglie dall'apparenza sospetta. Era quella cupa pigrizia che segue la disperazione e che precede l'agonia. Marius osservò per qualche tempo quell'interno funebre più spaventoso dell'interno di una tomba, perché vi si sentiva muovere l'anima umana e palpitare la vita. I tuguri, le cantine, le basse fosse dove certi individui annaspano nella parte più bassa dell'edificio sociale non sono proprio il sepolcro, ne sono l'anticamera; ma come quei ricchi che espongono le loro più grandi magnificenze all'entrata del palazzo che abitano, sembra che la morte, che è proprio lì vicino, metta le sue più grandi miserie in quel vestibolo. L'uomo taceva, la donna non parlava, la giovinetta sembrava non respirasse. Si udiva lo scricchiolio prodotto dalla penna scorrendo sulla carta. L'uomo brontolò, senza cessare di scrivere: «Canaglia! canaglia! tutto canaglia!». Questa variante dell'epifonema di Salomone strappò un sospiro alla donna. «Povero amico mio, calmati», disse. «Non ti fare del male, caro. Sei troppo buono a scrivere a tutta quella gente, uomo mio.» Nella miseria i corpi si stringono gli uni contro gli altri, come quando si ha freddo, ma i cuori si allontanano. Secondo tutte le apparenze, quella donna aveva dovuto amare quell'uomo con tutto l'amore di cui era capace, ma probabilmente, nei rimproveri quotidiani e reciproci di una spaventosa miseria quell'amore si era spento. Non c'era più in lei per il marito che della cenere d'affetto. Tuttavia gli appellativi affettuosi, come spesso avviene, erano rimasti. Gli diceva: Caro, amico mio, uomo mio, ecc., con la bocca; il cuore taceva. L'uomo si era rimesso a scrivere. VII. Strategia e tattica Col petto oppresso, Marius stava per discendere da quella specie di osservatorio improvvisato, quando un rumore attirò la sua attenzione e lo fece rimanere al suo posto. La porta della stamberga s'era improvvisamente aperta. La figlia maggiore apparve sulla soglia. Calzava grosse scarpe da uomo coperte di fango che le saliva fin sulle caviglie rosse, ed era coperta da un vecchio mantello che Marius non le aveva veduto un'ora prima, ma che probabilmente aveva lasciato fuori della porta per destare maggior compassione e aveva ripreso uscendo. Entrò, spinse la porta dietro di sé, si fermò per prendere fiato, perché ansimava, poi gridò con espressione di trionfo e di gioia: «Viene!». Il padre volse lo sguardo, la moglie volse la testa, la piccina non si mosse. «Chi?», domandò il padre. «Il signore!» «Il filantropo?» «Sì.» «Quel vecchio?» «Sì.» «Viene?» «Mi segue.» «Ne sei sicura?» «Ne sono sicura.» «Via, viene davvero?» «Viene in vettura.» «In vettura? È Rothschild!» Il padre si alzò. «Come ne sei sicura? Se viene in vettura, come va che tu giungi prima di lui?... Gli hai dato bene l'indirizzo almeno? Gli hai indicato bene la porta, l'ultima in fondo al corridoio, a destra? Purché non ti sbagli. L'hai trovato in chiesa?... Ha letto la mia lettera?... Che cosa ti ha detto?...» «Bah!... bah!... bah!...», disse a ragazza, «come galoppi caro mio! Ecco: sono entrata in chiesa, e lui stava lì, al solito posto; gli ho fatto una riverenza, e gli ho consegnato la lettera; l'ha letta e mi ha detto: "No, datemi l'indirizzo; mia figlia ha da fare delle compere; prenderò una vettura e giungerò a casa vostra contemporaneamente a voi". Gli ho dato l'indirizzo. Quando gli ho indicato la casa, è rimasto sorpreso un istante, ha esitato, poi ha detto: "È lo stesso, verrò". Finita la messa, l'ho veduto uscire dalla chiesa con la figlia, e li ho veduti salire in vettura. E gli ho ben detto l'ultima porta in fondo al corridoio a destra.» «E che cosa ti dice che verrà?» «Ho visto la vettura che giungeva da rue du Petit-Banquier. Perciò ho corso.» «Come sai che è la stessa vettura?» «Perché ho segnato il numero!» «Che numero è?» «Quattrocentoquaranta.» «Va bene, sei una ragazza in gamba.»La ragazza fissò arditamente il padre, e mostrando gli stivali che aveva ai piedi: «Una ragazza in gamba, può essere, ma non metterò più queste scarpe. Non le voglio più, per la salute prima, e poi per la pulizia. Non c'è niente di più angoscioso di queste suole che lasciano penetrare l'acqua e fanno ciac, ciac, ciac, per quant'è lunga la strada... è meglio andare scalzi». «Hai ragione», rispose il padre in un tono dolce che contrastava con la rozzezza della giovane; «ma è che poi non ti lasceranno entrare in chiesa; bisogna che i poveri siano calzati. Non si va scalzi in casa del buon Dio», soggiunse amaramente. Poi tornando all'argomento che lo preoccupava:«E tu sei certa, ben certa che verrà?». «È dietro di me», disse la giovane. L'uomo si drizzò. Pareva gli splendesse la faccia. «Moglie!», gridò, «Senti? Ecco il filantropo! Spegni il fuoco.» La madre, meravigliata, non si mosse. Il padre, con l'agilità d'un saltimbanco, prese un pentolino sboccato che era sul camino, e gettò dell'acqua sui tizzoni. Poi, rivolgendosi alla figlia maggiore: «Tu!... togli la paglia a quella sedia!». La figlia non comprendeva. Prese la sedia e con un colpo di tallone la sfondò. La gamba passò attraverso la paglia. Ritirando la gamba domandò alla figlia: «Fa freddo?». «Freddissimo, nevica.» Il padre si volse verso la minore, che era sul giaciglio, vicino alla finestra e le gridò con voce tonante: «Presto! Giù dal letto, fannullona. Non combinerai mai nulla!... Rompi un vetro!». La piccola balzò giù dal letto rabbrividendo. «Rompi un vetro!», ripetè. La fanciulla rimase interdetta. «Mi senti?», ripetè il padre, «ti dico di rompere un vetro!» La fanciulla, con una specie di obbedienza atterrita, si rizzò sulla punta dei piedi, e diede un pugno a un vetro. Il vetro si ruppe e cadde facendo un rumore straordinario. «Bene», disse il padre. Era grave e brusco; percorreva con lo sguardo tutti gli angoli della stamberga. Lo si sarebbe detto un generale che fa gli ultimi preparativi nel momento in cui la battaglia sta per cominciare. La madre, che non aveva ancora detto sillaba, si alzò e domandò con voce lenta e sorda dalla quale le parole sembrava uscissero a stento: «Che cosa vuoi fare, caro?». «Mettiti a letto», rispose l'uomo. Il tono di queste parole non ammetteva replica. La madre si gettò pesantemente su uno dei giacigli. In quella si udì un singhiozzo in un angolo: «Che c'è?», gridò il padre. La minore, senza uscire dall'ombra in cui si era nascosta, mostrò il pugno insanguinato. Rompendo il vetro s'era ferita; e si era messa vicino al giaciglio della madre, piangendo silenziosamente. Allora toccò alla madre alzarsi e gridare: «Vedi!... le bestialità che fai!... Rompendo il vetro s'è tagliata!». «Tanto meglio!», disse l'uomo, «Era previsto.» «Come? tanto meglio?!», rispose la donna. «Zitta!», rispose il padre, «Sopprimo la libertà di stampa.» Poi, stracciando la camicia da donna che indossava, fece una benda in cui avvolse il pugno sanguinante della piccola. Fatto questo, abbassò soddisfatto lo sguardo sulla camicia stracciata: «E anche la camicia», disse, «tutto fa scena». Una brezza ghiacciata fischiava contro il vetro ed entrava nella camera. La nebbia del di fuori vi penetrava e vi si dilanava come una ovatta biancastra vagamente sfilacciata da dita invisibili. Attraverso il vetro rotto si vedeva cadere la neve. Il freddo promesso il giorno prima dal sole della Candelora era venuto davvero. Il padre diede un'occhiata in giro come per assicurarsi di non aver dimenticato nulla. Prese una vecchia pala e sparse un po' di cenere sui tizzoni bagnati in modo da nasconderli completamente. Poi rialzandosi e avvicinandosi al camino: «Ora possiamo ricevere il filantropo», disse. VIII. La luce nel tugurio La figlia maggiore si avvicinò e posò la mano su quella del padre: «Senti come sono fredda», disse. «Bah!», rispose il padre, «io sono più freddo di te.» La madre gridò impetuosamente: «Già, tu hai sempre tutto più di tutti, tu!... Anche il male». «Chetati!», disse l'uomo. La madre, guardata in certo modo, tacque. Nella stamberga vi fu un momento di silenzio. La figlia maggiore puliva con indifferenza il fondo del mantello, la minore continuava a singhiozzare; la madre le aveva presa la testa fra le mani e la copriva di baci dicendole sottovoce: «Tesoro mio, ti prego, non sarà nulla, non piangere, farai inquietare tuo padre». «No!», gridò il padre, «Al contrario! Singhiozza! singhiozza!... va bene così.» Poi, tornando alla figlia maggiore: «Ah già! Beh?... Non arriva! Se non venisse? Avrei spento il fuoco, sfondato una sedia, stracciato la camicia e rotto un vetro per nulla!». «E ferito la piccola», mormorò la madre. «Ma sapete che fa un freddo da cani in questo tugurio del diavolo! E se quell'uomo non venisse! Ah già!... Si fa aspettare!... Si dice: "Ebbene! mi aspetteranno!... Sono fatti per ciò!". - Ah, come li odio e come li strangolerei con giubilo, gioia, entusiasmo e soddisfazione, questi ricchi! tutti questi ricchi! questi pretesi caritatevoli, che fanno i baciapile, che vanno a messa, che bazzicano la frataglia, lodati e vantati dai monsignori, che si credono superiori a noi, e vengono a umiliarci e ci portano i vestiti; i vestiti! Stracci che non valgono quattro soldi; e del pane! Non è questo che voglio, mucchio di canaglie!... Sono i soldi! Ah, i soldi mai! Perché dicono che l'andremmo a bere, che siamo ubriaconi e fannulloni! E loro! Che cosa sono dunque, e che cosa sono stati ai loro tempi? Dei ladri! Non sarebbero diventati ricchi se non avessero rubato!... Oh, si dovrebbe prendere la società per i quattro angoli della tovaglia e gettare in aria tutto! Si romperebbe tutto, è possibile, ma almeno nessuno avrebbe nulla, e sarebbe tanto di guadagnato!... Ma che fa dunque, il tuo muso di signor benefattore? Verrà?... L'animale forse si è dimenticato l'indirizzo?... Scommettiamo che quella vecchia bestia...» In quel momento bussarono leggermente alla porta; l'uomo si precipitò e aprì, esclamando con profondi inchini e sorrisi di adorazione: «Entrate, signore! degnatevi di entrare, mio rispettabile benefattore, e così pure la vostra incantevole signorina». Un uomo d'età matura e una giovane apparvero sulla soglia della stamberga. Marius non aveva lasciato il suo posto. Ciò che provò in quel momento è impossibile a descriversi. Era lei. Chiunque ha amato sa tutti i sensi raggianti che contengono le tre lettere di questa parola: lei. Era proprio lei. Con pena Marius la distingueva attraverso il vapore luminoso che si era improvvisamente sparso sui suoi occhi. Era quel dolce essere assente, quell'astro che aveva brillato per lui durante sei mesi; era quella pupilla, quella fronte, quella bocca, quel bel viso svanito che aveva prodotto le tenebre allontanandosi. La visione si era eclissata, e riappariva! Riappariva in quell'ombra, in quel tugurio, in quella stamberga deforme, in quell'orrore! Marius fremeva perdutamente. Oh!... era lei!... I palpiti del cuore gli turbavano la vista. Si sentiva vicino a piangere. Oh! La rivedeva finalmente, dopo averla cercata tanto tempo! gli sembrava di aver perduto l'anima e di ritrovarla. Era sempre la stessa, un po' pallida soltanto; il delicato viso le si incorniciava in un cappello di velluto violetto, la vita si nascondeva in una pelliccia coperta di raso nero. Si scorgeva sotto la lunga veste il piedino calzato in uno stivaletto di seta. Era sempre accompagnata dal signor Leblanc. Aveva fatti alcuni passi nella camera e aveva deposto un pacco abbastanza grosso sulla tavola. La Jondrette maggiore si era ritirata dietro la porta e guardava con occhio cupo quel cappello di velluto, quel mantello, di seta e quel viso incantevole, felice. IX. Jondrette quasi piange Era talmente scura la stamberga che le persone che venivano dal di fuori provavano, entrando, l'effetto che si prova quando ci si affaccia in una cantina. I due nuovi arrivati entrarono dunque con una certa titubanza, distinguendo a stento le forme vaghe attorno a loro mentre erano perfettamente visti ed esaminati dagli occhi cupi degli abitanti della stamberga, abituati a quel crepuscolo. Il signor Leblanc si avvicinò con quel suo sguardo buono e triste, e disse a papà Jondrette: «Signore, in questo pacco troverete delle cose nuove, calze e coperte di lana». «Il nostro angelico benefattore ci colma di bontà», disse Jondrette inchinandosi fino a terra. Poi, curvandosi all'orecchio della figlia maggiore, mentre i due visitatori esaminavano quel commovente quadro, aggiunse a voce bassa, rapidamente: «Eh?... che ti dicevo io?... Cenci! niente. Sono tutti uguali! A proposito, com'era firmata la lettera mandata a questo vecchio?». «Fabantou», rispose la figlia. «L'artista drammatico, bene!» Era tempo, perché proprio in quel momento Leblanc si volgeva verso di lui, dicendogli con il fare di chi cerca un nome: «Vedo che siete proprio da compiangere, signor...». «Fabantou», rispose vivamente Jondrette. «Signor Fabantou, si è così... Me lo ricordo.» «Artista drammatico, signore, e che ebbe dei successi...» A questo punto Jondrette credette fosse venuto il momento di impadronirsi del «filantropo» ed esclamò con un suono di voce che aveva contemporaneamente dell'enfasi del saltimbanco da fiera e dell'umiltà del mendicante di strada. «Allievo di Talma, signore! Sono stato allievo di Talma!... La fortuna mi ha sorriso, una volta. Ahimè! ora è subentrata la sventura. Vedete, benefattore mio, senza pane e senza fuoco! Le mie povere creature non hanno fuoco! La mia unica sedia è sfondata! Un vetro rotto!... col tempo che fa! La moglie a letto!... malata!...» «Povera donna!», disse Leblanc. «La mia piccola ferita!», aggiunse Jondrette. La fanciulla, distratta dall'arrivo degli stranieri, s'era messa a contemplare la «signorina» e aveva smesso di singhiozzare. «Piangi dunque! rantola!», le disse il padre a voce bassa. E nello stesso tempo le pizzicò la mano malata. Tutto ciò con una abilità da prestigiatore. La piccina emise un urlo acuto. L'adorabile giovane che Marius in cuor suo chiamava la «sua Ursule» si avvicinò con premura. «Povera piccola cara!», disse. «Vedete, mia bella signorina», proseguì Jondrette, «come le sanguina la mano! E un accidente che le è capitato mentre lavorava a macchina per guadagnarsi sei soldi al giorno... Forse si sarà costretti a tagliarle il braccio.» «Davvero?», chiese il vecchio signore allarmato. La piccina, prendendo quelle parole sul serio, si rimise a singhiozzare più che mai. «Ahimè, sì, mio benefattore!», rispose il padre. Da alcuni minuti Jondrette osservava «il filantropo» in modo bizzarro. Sempre parlando, sembrava scrutarlo con attenzione come se cercasse di richiamare alla mente dei ricordi. A un tratto, approfittando di un momento in cui i visitatori interrogavano con interesse la piccina sulla mano ferita, passò vicino alla moglie che era a letto con aria accasciata e instupidita, e le disse in fretta a bassa voce: «Osserva quell'uomo!». Poi, volgendosi verso Leblanc, e continuando i lamenti: «Vedete, signore! io non ho, per vestirmi, che una camicia di mia moglie, e tutta stracciata! Nel cuore dell'inverno. Non posso uscire perché non ho abiti. Se avessi un abito qualunque andrei a trovare Mademoiselle Mars5 che mi conosce e mi ama molto. Non abita sempre in rue Tour-des-Dames? Sapete, signore, abbiamo recitato insieme in provincia. Ho diviso i suoi allori. Celimene verrebbe in mio soccorso, signore! Elmire farebbe l'elemosina a Belisario. Ma no, nulla! E senza un soldo in casa! Mia moglie malata, e senza un soldo!... Mia figlia pericolosamente ferita, e senza un soldo! Mia moglie soffre di asma. È l'età, e poi c'entra anche il sistema nervoso. Le occorrono dei soccorsi, e anche a mia figlia!... Ma il medico! ma il farmacista!... Come pagarli? Non c'è un centesimo! M'inginocchierei davanti a mezzo franco signore! Ecco a che punto sono ridotte le arti! E sapete, mia incantevole signorina, e voi, mio generoso protettore, sapete, voi che ispirate la virtù e la bontà, e che profumate quella chiesa in cui la mia povera figliola venendo a pregare vi ha veduti tutti i giorni? Perché io allevo le mie figlie nella religione, signore. Non ho voluto che prendessero il teatro. Ah, le civette!... se le vedo sgarrare! Non scherzo, io! E gli spiffero certe prediche sull'onore, sulla morale, sulla virtù! Domandate! Bisogna che righino dritto. Hanno un padre. Non sono di quelle disgraziate che cominciano senza avere una famiglia e che finiscono per sposare il pubblico. Si è la signorina Nessuno, si diventa la signora di tutti. Perdinci! Niente di questo nella famiglia Fabantou!... Intendo educarle virtuosamente, e che siano oneste, che siano gentili, che credano in Dio, nome sacro! Ebbene, signore, mio degno signore, sapete che cosa succederà domani? Domani, è il quattro febbraio, il giorno fatale, l'ultima dilazione concessami dal padrone di casa; se questa sera non avrò pagato, domani mia figlia maggiore, io, mia moglie con la febbre, la mia piccola con la ferita, saremo scacciati tutti e quattro da qui, e gettati fuori, in strada, sul lastrico, senza rifugio, sotto la pioggia, sulla neve! Ecco signore. Devo quattro rate, un anno!... Cioè sessanta franchi». Jondrette mentiva. Quattro rate avrebbero fatto quaranta franchi, e non ne doveva quattro, perché non erano passati sei mesi che Marius ne aveva pagate due. Leblanc trasse di tasca cinque franchi e li gettò sulla tavola. Jondrette ebbe il tempo di brontolare all'orecchio della maggiore: «Furfante! Che cosa vuole che faccia con i suoi cinque franchi? Non mi paga nemmeno la sedia e il vetro!... Fate un po' i conti!...». Nel frattempo, Leblanc si era tolto l'ampia finanziera scura che portava sopra quella blu e l'aveva gettata sulla spalliera della sedia. «Signor Fabantou», disse, «non ho che cinque franchi in tasca, ma riconduco mia figlia a casa e tornerò stasera. Non è questa sera che dovete pagare?...» Il viso di Jondrette si rischiarò con un'espressione strana. Rispose vivamente: «Sì, mio rispettabile signore. Alle otto devo essere dal padrone di casa». «Sarò qui alle sei, e vi porterò i sessanta franchi.» «Mio benefattore!», esclamò Jondrette esaltato. Poi, sottovoce, soggiunse: «Guardalo bene, moglie!». Leblanc aveva preso il braccio della bella ragazza e si dirigeva verso l'uscio. «A questa sera, amici!», disse. «Alle sei?», chiese Jondrette. «Alle sei precise.» In quel momento il soprabito rimasto sulla sedia colpì gli sguardi della Jondrette maggiore. «Signore», disse, «dimenticate la vostra finanziera.» Jondrette rivolse alla figlia uno sguardo fulminante accompagnato da una formidabile alzata di spalle. Il signor Leblanc si volse e rispose sorridendo: «Non la dimentico, la lascio». «O mio protettore!», disse Jondrette. «Mio augusto benefattore, mi sciolgo in lacrime! Permettete che vi riconduca fino alla vettura.» «Se uscite», interruppe Leblanc, «mettetevi quel soprabito... Fa molto freddo davvero.» Jondrette non se lo fece dire due volte. Indossò in fretta la finanziera scura e uscirono tutti e tre; Jondrette davanti ai due visitatori. X. Tariffa delle vetture pubbliche: due franchi l'ora Marius non aveva perduto nulla di quella scena, eppure in realtà non aveva visto nulla. I suoi occhi erano sempre rimasti a guardare fissamente la giovane; il suo cuore l'aveva per così dire presa avvinta tutta intera fin dal suo primo passo nel tugurio. Durante tutto il tempo che lei era rimasta là, aveva vissuto in quella condizione di estasi che sospende le percezioni materiali e precipita tutta l'anima verso un solo punto. Contemplava non quella giovane ma quella luce che aveva una pelliccia di raso e un cappello di velluto. Se la stella Sirio fosse entrata in quella camera non ne sarebbe rimasto maggiormente abbagliato. Mentre la ragazza apriva il pacco, spiegava gli indumenti e le coperte, interrogava la madre malata con bontà e la piccina ferita con tenerezza, ne spiava ogni movimento, e cercava di udirne le parole. Conosceva i suoi occhi, la sua fronte, la sua bellezza, la sua figura, il suo passo; non conosceva il suono della sua voce. Aveva creduto di afferrarne alcune parole una volta al Luxembourg, ma non ne era assolutamente sicuro. Avrebbe dato dieci anni di vita per udirla, per portare nell'anima sua un po' di quella musica. Ma tutto si perdeva nelle spiegazioni piagnucolose e negli squilli di tromba di Jondrette, e questo univa una vera collera all'estasi di Marius. La covava con gli occhi. Non poteva immaginarsi che fosse veramente quella creatura divina che vedeva là, in mezzo a quegli esseri abietti in quel mostruoso covo. Gli sembrava di vedere un colibrì in mezzo ai rospi. Quando lei uscì, Marius non ebbe che un pensiero, seguirla, mettersi sulle sue tracce, lasciarla solo dopo aver saputo dove abitava, non perderla più dopo averla così miracolosamente ritrovata! Saltò dal cassettone e prese il cappello. Mentre stava per aprire la porta e uscire, una riflessione lo trattenne. Il corridoio era lungo, la scala ripida, Jondrette ciarlone: Leblanc certamente non era ancora risalito in vettura; e se, voltandosi nel corridoio, o nella scala, o sulla soglia, si fosse accorto di lui, Marius, in quella casa, evidentemente si sarebbe allarmato e avrebbe trovato il modo si sfuggirgli di nuovo, e sarebbe ancora una volta la fine. Che fare? Aspettare un po'?... Ma, durante l'attesa, la vettura poteva partire. Marius era perplesso. Infine, si arrischiò a uscire dalla camera. Non c'era più nessuno nel corridoio. Corse alla scala. Anche questa era deserta. Discese in fretta, e giunse sul viale in tempo per vedere una vettura a voltare l'angolo della rue du Petit-Banquier e rientrare in Parigi. Marius si precipitò in quella direzione. Giunto all'angolo del viale, rivide la vettura che discendeva rapidamente rue Mouffetard: era già lontanissima, non c'era mezzo di raggiungerla. Correrle dietro? Impossibile. E del resto, dalla vettura avrebbe notato certamente un individuo correre a gambe levate dietro di essa, e il padre lo avrebbe riconosciuto. In quel momento, caso inaudito e sorprendente, Marius vide una carrozza pubblica vuota passare di lì. Non c'era che una decisione da prendere; salire su prendere quella carrozza e seguire la vettura. Era sicuro, efficace e senza pericolo. Marius fece cenno al cocchiere di fermarsi e gli gridò: «Per un'ora!». Era senza cravatta, aveva l'abito vecchio da lavoro al quale mancavano dei bottoni; la camicia era strappata a una delle pieghe del petto. Il cocchiere si fermò, strizzò l'occhio, e stese verso Marius la mano sinistra fregando dolcemente l'indice contro il pollice. «Che cos'è?», chiese Marius. «Pagate anticipato», disse il cocchiere. Marius si ricordò che aveva sedici soldi in tasca. «Quanto?», chiese. «Quaranta soldi.» «Pagherò al ritorno.» Il cocchiere rispose mettendosi a fischiare l'aria di La Palisse e frustò il cavallo. Marius guardò come smarrito la carrozza che s'allontanava. Perché gli mancavano ventiquattro soldi, perdeva la sua gioia, la sua felicità, il suo amore! Ripiombava nelle tenebre! Aveva veduto e ritornava cieco. Pensava amaramente e, bisogna ben dirlo, con dispiacere profondo, ai cinque franchi che aveva dato la mattina stessa a quella miserabile ragazza. Se li avesse avuti, sarebbe stato salvo, rinato, uscito dal limbo e dalle tenebre, uscito dall'isolamento, dalla noia, dall'accoramento; avrebbe riannodato il filo nero del suo destino a quel bel filo d'oro che aveva vibrato davanti ai suoi occhi e si rompeva ancora una volta! Rientrò in casa disperato. Avrebbe potuto dirsi che Leblanc aveva promesso di ritornare la sera, e che non avrebbe avuto di meglio da fare che prepararsi a seguirlo; ma, immerso nella sua contemplazione, aveva appena sentito. Nel momento di salire le scale, si accorse che dall'altra parte del viale, lungo il muro della rue de la barrière de Gobelins, Jondrette, avvolto nel soprabito del «filantropo» parlava a uno di quegli uomini dalla faccia poco rassicurante che si è convenuto chiamare vagabondi di barriera; persone dalla faccia equivoca, dal parlare sospetto che hanno un aspetto poco rassicurante, e che dormono abbastanza abitualmente di giorno, il che fa supporre lavorino di notte. Quei due uomini parlavano immobili sotto la neve che cadeva a larghe falde, e formarono un gruppo che un poliziotto avrebbe certamente osservato, ma che Marius notò appena. Tuttavia, qualunque fosse la sua preoccupazione dolosa, non potè trattenersi dall'osservare che quel vagabondo con cui Jondrette stava parlando assomigliava a un certo Panchaud, detto Printanier, Brigenaille, che Courfeyrac gli aveva indicato una volta e che passava nel quartiere per un vagabondo notturno assai pericoloso. Si è visto nel libro precedente il nome di quest'uomo. Questo Panchaud, detto Printanier, detto Brigenaille, figurerà più tardi in parecchi processi criminali diventando un furfante celebre. Allora non era che un famoso briccone. Oggi è una leggenda tra i banditi e i grassatori. Faceva scuola verso la fine dell'ultimo regno. A sera, al cadere della notte, all'ora in cui si formano crocchi e si parla sottovoce, se ne parlava alla Force, nella Fosse-aux-Lions. Si poteva anche, in quella prigione, precisamente nel luogo in cui passava sotto la strada di ronda quel canale delle latrine che servì alla fuga inaudita, in pieno giorno nel 1843, di trenta detenuti, si poteva sopra la pietra di quelle latrine, leggere il suo nome, Panchaud, audacemente scolpito da lui sul muro di cinta, in uno dei suoi tentativi di evasione. Nel 1832, la polizia lo sorvegliava già, ma lui non aveva ancora cominciato sul serio. XI. Offerte di aiuto della miseria al dolore Marius salì le scale della stamberga a passo lento; nell'istante in cui stava per rientrare nella sua stanzetta, scorse dietro di sé la maggiore delle Jondrette che lo seguiva. Gli spiacque di vedere quella ragazza; era lei che possedeva i suoi cinque franchi; era troppo tardi per ridomandarglieli, la carrozza di piazza ormai non c'era più e l'altra era ben lontana. Del resto non glieli avrebbe resi. Quanto a interrogarla circa l'indirizzo delle persone che erano state da lei, era inutile: evidentemente non lo sapeva poiché la lettera firmata Fabantou era indirizzata al signor benefattore della chiesa Saint-Jacques du Haut-Pas. Marius entrò in camera sua e spinse la porta dietro di sé. Ma la porta non si chiuse. Si voltò e vide una mano che la teneva aperta. «Chi c'è?», domandò, «chi è là?» Era la giovane Jondrette. «Siete voi?», riprese Marius quasi duramente, «Sempre voi! Che cosa volete?» Ella sembrava pensosa e non lo guardava. Non aveva più quella sicurezza del mattino. Non era entrata, e rimaneva nell'ombra del corridoio in cui Marius la scorgeva dalla porta socchiusa. «Ebbene!... rispondete! Cos'è che volete da me?», chiese Marius. Ella alzò su di lui lo sguardo mesto dove una specie di luce sembrava si accendesse vagamente, e disse: «Signor Marius, mi sembrate triste. Che cosa avete?». «Io?», disse Marius. «Sì, voi.» «Non ho nulla.» «Sì.» «No.» «Vi dico di sì!» «Lasciatemi stare!» Marius spinse di nuovo la porta, ma lei continuò a trattenerla. «Guardate», disse, «avete torto. Benché non siate ricco, siete stato buono stamane. Siatelo ancora adesso. Mi avete dato di che mangiare, ditemi ora che cosa avete. Avete qualche dispiacere, si vede. Vorrei che non foste triste. Che cosa si può fare? Posso esservi utile in qualche cosa?... Servitevi di me. Non vi domando i vostri segreti, non avete bisogno di dirmeli, ma, dopo tutto, posso aiutarvi. Posso aiutarvi, come aiuto mio padre. Quando c'è da portare delle lettere, andare in qualche casa, domandare di porta in porta, trovare un indirizzo, seguire qualcuno, io servo benissimo. Ebbene, voi potete dirmi che cosa avete; alle volte basta che qualcuno parli alle persone, perché si sappiano le cose, e tutto si accomoda. Servitevi di me.» Un'idea attraversò la mente di Marius. A quale ramo non ci si aggrappa quando si sta per cadere? Si avvicinò alla Jondrette. «Ascolta», le disse. Lei lo interruppe con un lampo di gioia negli occhi: «Oh sì... datemi del tu... preferisco così». «Ebbene», rispose Marius, «tu hai condotto qui quel vecchio signore con sua figlia.» «Sì.» «Sai il loro indirizzo?» «No.» «Trovamelo.» L'occhio della Jondrette, da triste che era, divenne vivace, e da vivace divenne cupo... «È questo che volete?», chiese. «Sì.» «Li conoscete?» «No.» «Cioè, volevo dire», riprese ella subito, «non la conoscete ma volete conoscerla.» Quel li diventato la aveva un non so che di significativo e di amaro. «Insomma, puoi?», chiese Marius. «Avrete l'indirizzo della bella signorina.» Anche in queste parole, la bella signorina, c'era una sfumatura che irritò Marius. Egli aggiunse: «Alla fine non importa! L'indirizzo del padre o della figlia. Il loro indirizzo, ecco!». Ella lo guardò fissamente. «Che cosa mi darete?» «Tutto ciò che vorrai.» «Tutto ciò che vorrò?» «Sì.» «Avrete l'indirizzo.» Ella abbassò il capo, poi, con un movimento brusco tirò la porta che si richiuse. Marius rimase solo. Si lasciò cadere su una sedia, con la testa e i gomiti sul letto, immerso in pensieri che non poteva afferrare, come in preda a una vertigine. Tutto ciò che era avvenuto dal mattino, l'apparizione dell'angelo e la sua scomparsa, ciò che quella creatura gli aveva detto, un raggio di speranza galleggiante in una disperazione immensa, ecco ciò che riempiva confusamente il suo cervello. A un tratto fu violentemente strappato al suo sogno. Sentì la voce forte e dura di Jondrette pronunciare queste parole, piene del più strano interesse per lui: «Ti dico che ne sono sicuro e che l'ho riconosciuto!». Di chi parlava Jondrette? Chi aveva riconosciuto? Il signor Leblanc, il padre della «sua Ursule»? Che?... Jondrette lo conosceva? Marius stava per avere in quel modo improvviso e inaspettato tutte le informazioni senza le quali la sua vita era oscura. Che stesse proprio per sapere chi era colei che amava? Chi era quella giovane? Chi era suo padre?... Era giunto il momento di diradare le folte tenebre che li celavano?... Saltò, piuttosto che salire, sul cassettone e riprese il suo posto vicino al finestrino. Rivedeva l'interno del bugigattolo Jondrette. XII. Impiego della moneta da cinque franchi del signor Leblanc Non era cambiato nulla nell'aspetto della famiglia, tranne che la madre e le figlie avevano frugato nel pacco, e si eran messe calze e maglie di lana. Le due coperte nuove erano state gettate sui due letti. Evidentemente Jondrette era rientrato allora. Sbuffava ancora. Le figlie erano vicine al camino, sedute a terra, la maggiore avvolgendo in bende la mano della minore. La moglie era come sprofondata nella cuccia vicino al camino, col viso imbambolato. Jondrette camminava in lungo e in largo per la stamberga a passi enormi. Aveva degli occhi straordinari. La donna, che sembrava intimidita e stupita dal marito, arrischiò a dirgli: «Che? Veramente? Ne sei sicuro?». «Sicuro! Sono passati otto anni, ma lo riconosco! L'ho riconosciuto subito! Che!? Non te ne sei accorta?» «No.» «Eppure ti ho detto: "fa' attenzione!". Ma è la stessa figura, lo stesso viso, appena un po' invecchiato; ci sono persone che non invecchiano, non so come facciano; la stessa voce. È vestito meglio, ecco tutto! Ah!... vecchio misterioso del diavolo, ti tengo, va'!...» Si fermò e disse alle ragazze: «Andatevene voialtre!... È strano che non ti sia saltato agli occhi». Le ragazze si alzarono per obbedire. La madre balbettò: «Con quella mano malata?». «L'aria le farà bene», disse Jondrette. «Andate.» Si capisce che quell'uomo era di quelli ai quali non si replica mai. Le due ragazze uscirono. Nel momento in cui stavano per varcare la porta, il padre trattenne la maggiore per un braccio e le disse con accento singolare: «Sarete qui alle cinque precise. Tutte e due. Avrò bisogno di voi». Marius raddoppiò l'attenzione. Rimasto solo con la moglie, Jondrette si mise a camminare per la camera e ne fece due o tre volte il giro in silenzio. Poi passò alcuni minuti a far rientrare e sparire nei calzoni il fondo della camicia da donna che portava. A un tratto si volse verso la Jondrette, incrociò le braccia ed esclamò: «E vuoi che ti dica una cosa?... La signorina...». Marius non poteva dubitare, era proprio di lei che si parlava. Ascoltava con ardente ansietà. Tutta la sua vita era negli occhi. Ma Jondrette si era curvato, e aveva parlato sottovoce a sua moglie. Poi si alzò e terminò, forte: «È lei!». «Quella?», disse la donna. «Quella!», disse il marito. Nessuna espressione saprebbe rendere ciò che v'era nel quella della madre. C'erano la sorpresa, la rabbia, l'odio, la collera, mescolate e combinate in un'intonazione mostruosa. Erano bastate poche parole pronunciate, quel nome, senza dubbio, che il marito le aveva detto all'orecchio, perché la grossa donna assopita si svegliasse, e da ripugnante diventasse spaventosa. «Possibile!», esclamò; «Quando penso che le mie figlie vanno scalze e non hanno una veste da mettersi: Come! Una cappa di raso, un cappello di velluto, gli stivaletti, e tutto!... Più di duecento franchi di roba! Si crederebbe ch'è una signora!... No, t'inganni!... E poi, prima di tutto, l'altra era orribile, e questa non c'è male!... non c'è proprio male?... non può essere lei!» «Ti dico che è lei. Vedrai.» A questa affermazione così assoluta, la Jondrette alzò il largo viso rosso e biondastro, e guardò il soffitto con una espressione mostruosa. In quel momento ella parve a Marius ancora più orribile di suo marito. Una scrofa con sguardi da tigre. «Che!», riprese, «Quella orribile bella signorina che guardava le mie figlie con aria di compassione, sarebbe quella mocciosa! Oh!... Vorrei farle scoppiare il ventre a colpi di zoccolo.» L'uomo andava e veniva senza fare nessuna attenzione alla donna. Dopo alcuni istanti di silenzio, le si avvicinò e si fermò davanti a lei, con le braccia incrociate, come un momento prima. «E vuoi che ti dica una cosa?» «Quale?», chiese lei. Egli rispose con voce sorda e bassa: «Che la mia fortuna è fatta». La Jondrette lo scrutò con quello sguardo che vuol dire: «È matto?». Egli continuò: «Fulmini! È già troppo tempo che sono parrocchiano della parrocchia muori - di - fame - se - hai - fuoco, e muori - di - freddo - se - hai - pane! Ne ho abbastanza della miseria! La mia parte e la parte degli altri!... Non scherzo più, non lo trovo più comico, ne ho abbastanza dei giochetti di parole, buon Dio!... Basta con gli scherzetti, basta Padre Eterno! Voglio mangiare quando ho fame, e voglio bere quando ho sete!... Mangiare a crepapelle! dormire! far niente! voglio che venga un po' il mio giro, guarda! Prima di crepare... voglio essere un po' milionario». Fece il giro del bugigattolo e aggiunse: «Come gli altri». «Che vuoi dire?», chiese la moglie. Egli scosse la testa, strizzò l'occhio e alzò la voce come un imbonitore da fiera che sta per fare una dimostrazione. «Che voglio dire? Ascolta!» «Zitto!», brontolò la Jondrette. «Non così forte!... Se si tratta d'affari non bisogna che gli altri sentano.» «Bah!... e chi mai? il vicino? L'ho veduto uscire or ora... Del resto, cosa capisce quello scemotto... E poi ti dico che l'ho visto uscire.» Tuttavia, per una specie di istinto, Jondrette abbassò la voce; non abbastanza, però, perché Marius non potesse udire ciò che diceva. E ci fu ancora una circostanza favorevole che permise a Marius di non perdere nulla di quella conversazione: la neve caduta attutiva il rumore delle vetture sul viale. Ecco che cosa intese Marius. «Ascolta bene. Il Creso è in trappola: è così. È già fatto. Tutto accomodato. Ho visto certe persone. Lui verrà questa sera alle sei a portare i sessanta franchi, canaglia! Hai visto come glieì'ho data a intendere, i sessanta franchi, il padrone di casa; il 4 febbraio! E dire che non è neppure una data di scadenza... che bestia! Verrà alle sei dunque! È l'ora in cui il vicino è a pranzo. Mamma Bougon lava i piatti in città. Non c'è nessuno nella casa. Il vicino non rientra che alle undici. Le piccole faranno da palo. Tu ci aiuterai. E si farà il colpo...» «E se non si fa?», domandò la moglie. Jondrette fece un gesto sinistro. «Lo faremo», disse. E scoppiò in una risata. Era la prima volta che Marius lo vedeva ridere. Una risatina fredda e mite che faceva rabbrividire. Jondrette aprì un armadio vicino al camino e ne trasse un vecchio berretto che si pose in testa dopo averlo spazzolato con la manica. «Ora esco», disse. «Devo vedere ancora qualcuno. Qualcuno che può servire. Vedrai come andrà bene la faccenda. Starò fuori il meno possibile, si tratta di un bel colpo; fa la guardia alla casa.» E, con i pugni nelle tasche dei calzoni, rimase un momento pensoso, poi esclamò: «Sai che è stata una fortuna che non mi abbia riconosciuto? Non sarebbe tornato. Ci scappava! È la barba che mi ha salvato!... la mia barbetta romantica!... la mia bella barbetta romantica!...». E si mise a ridere. Andò alla finestra. La neve cadeva sempre, mulinando nel cielo grigio. «Che tempo cane!», disse. Poi, incrociando il soprabito: «È troppo largo... Fa lo stesso», aggiunse, «ha fatto maledettamente bene a lasciarmelo, il briccone! Senza di questo non avrei potuto uscire, e tutto sarebbe naufragato! Come le cose si uniscono!». E, tirandosi il berretto sugli occhi, uscì. Appena ebbe il tempo di fare alcuni passi fuori, che la porta si aprì e il suo profilo selvaggio e intelligente riapparve: «Dimenticavo», disse. «Devi procurarti uno scaldino e del carbone.» E gettò nel grembiale della moglie la moneta da cinque franchi che gli aveva lasciato il «filantropo». «Uno scaldino e del carbone?», domandò la moglie. «Sì.» «Quanto?» «Due chili buoni.» «Ci vorranno trenta soldi; col resto compererò la cena.» «No, diavolo.» «Perché?» «Non spendere tutti i cinque franchi.» «Perché?» «Perché avrò da comprare anch'io qualcosa.» «Che cosa?» «Qualcosa.» «Quanto ti occorrerà?» «Dov'è un rigattiere da queste parti?» «Rue Mouffetard.» «Ah sì, all'angolo della via, mi pare di aver visto la bottega.» «Ma dimmi quanto ti ci vorrà per quello che devi comprare?» «Cinquanta soldi, forse tre franchi.» «Non ci resterà molto per il pranzo.» «Oggi non si tratta di mangiare. C'è di molto meglio da fare.» «Basta così, gioia mia.» Dopo queste parole della moglie, Jondrette chiuse la porta e questa volta Marius sentì il suo passo allontanarsi nel corridoio di casa e discendere rapidamente le scale. In quell'istante l'orologio di Saint-Médard suonava l'una. XIII. «Solus cum solo, in loco remoto, non cogitabuntur orare Pater Noster»6 Per quanto sognatore fosse, Marius era pure, l'abbiamo detto, una natura risoluta ed energica. Le abitudini di raccoglimento solitario, sviluppando in lui la simpatia e la compassione, avevano diminuito in lui forse la facoltà di irritarsi, ma lasciata intatta la facoltà di indignarsi; aveva la benevolenza di un bramino e la severità di un giudice; aveva compassione di un rospo, ma schiacciava una vipera. Ora era in una tana di vipere che il suo sguardo era penetrato, era un nido di mostri quello che aveva sotto gli occhi. «Bisogna mettere il piede su quei miserabili», disse. Nessuno degli enigmi che sperava di veder dissipare si era chiarito: al contrario tutti si erano infittiti; non sapeva niente di più della bella fanciulla del Luxembourg e dell'uomo che chiamava il signor Leblanc, se non che Jondrette li conosceva entrambi. Attraverso le parole oscure che erano state dette, non scorgeva distintamente che una cosa, e cioè che si stava preparando un'insidia oscura, ma terribile; che correvano entrambi un grave pericolo, lei probabilmente, suo padre di certo; che bisognava salvarli; che bisognava impedire gli orribili progetti di Jondrette e rompere la tela di quei ragni. Osservò un momento la Jondrette. Aveva tratto da un angolo un vecchio fornello e rovistava fra i rottami. Discese dal cassettone con la massima leggerezza possibile, avendo cura di non fare rumore di sorta. Nello spavento di ciò che si preparava e nell'orrore destatogli da Jondrette, provava una specie di gioia pensando che forse gli sarebbe stato possibile rendere un tale servizio a colei che amava. Ma come fare? Avvertire le persone minacciate?... E dove trovarle? Non conosceva il loro indirizzo. Erano apparse per un istante davanti ai suoi occhi, poi erano ripiombate nelle immense tenebre di Parigi. Aspettare Leblanc alla porta, quella sera alle sei, nel momento in cui sarebbe arrivato e avvisarlo dell'insidia? Ma Jondrette e i suoi lo avrebbero spinto e sopraffatto, e colui che Marius voleva salvare sarebbe stato perduto. Era appena suonata l'una. L'agguato era per le sei. Marius aveva cinque ore davanti a sé. Non c'era che una cosa. Si mise l'abito migliore, si annodò il fazzoletto al collo, prese il cappello e uscì senza far maggior rumore di quello che avrebbe fatto camminando su l'erba a piedi nudi. Di là, la Jondrette continuava a rovistare tra i suoi rottami. Una volta fuori di casa, Marius raggiunse rue du Petit-Banquier. Era giunto verso la metà di questa strada, vicino a un muro bassissimo che in certi punti si può scavalcare, e che mette in un terreno incolto; camminava lentamente, tanto era preoccupato, e la neve gli attutiva il passo; d'un tratto intese delle voci che parlavano vicino a lui. Volse la testa: la via era deserta, non c'era un'anima, era in pieno giorno eppure sentiva distintamente delle voci. Ebbe l'idea di guardare di sopra al muro che stava costeggiando e infatti vide due uomini con le spalle addossate alla muraglia seduti sulla neve e intenti a parlare a bassa voce. Quelle due figure gli erano sconosciute; uno era un uomo barbuto in camiciotto, l'altro un uomo con una folta chioma, coperto di cenci. Il barbuto aveva una calotta alla greca, l'altro la testa nuda e i capelli pieni di neve. Sporgendo la testa sopra di essi, Marius poteva sentire. Il capelluto spingeva l'altro col gomito e diceva: «Con Patron-Minette ciò può fallire». «Credi?», disse il barbuto. E il capelluto rispose: «Sarà un affare di cinquecento palle per ciascuno, e al peggio che possa andare cinque, sei, dieci anni al più!». L'altro rispose con qualche titubanza e rabbrividendo sotto il berretto greco. «Questo è vero. Non si può andare incontro a certe cose senza un minimo di rischio.» «Ti dico che il colpo non può fallire», riprese il capelluto. «La carretta di papà Chose sarà pronta lì all'occorrenza.» Poi si misero a parlare di un melodramma che avevano visto la sera avanti alla Gaité. Marius continuò per la sua strada. Gli sembrava che le parole oscure di quegli uomini, così stranamente nascosti dietro quel muro e accoccolati nella neve, fossero forse in qualche modo in relazione con gli abominevoli progetti di Jondrette. Doveva trattarsi dello stesso affare. Si diresse verso il faubourg Saint-Marceau e alla prima bottega che trovò chiese dove fosse un commissario di polizia. Gli indicarono rue Pontoise e il numero 14. Marius vi andò. Passando davanti a un fornaio, comprò un pane da due soldi e lo mangiò, prevedendo che non avrebbe avuto il tempo di desinare. Strada facendo rese giustizia alla Provvidenza. Pensava che se non avesse dato al mattino i cinque franchi alla figlia di Jondrette, avrebbe seguito la vettura di Leblanc, e di conseguenza avrebbe ignorato tutto, e nulla avrebbe fatto ostacolo al tranello dei Jondrette, e Leblanc sarebbe stato perduto e, certamente, sua figlia con lui. XIV. Dove un agente di polizia dà due «pugni» a un avvocato Giunto al numero 14 di rue Pontoise, Marius salì al primo piano e domandò del commissario di polizia. «Il signor commissario non c'è», disse un giovane qualunque dell'ufficio; «ma c'è un ispettore che ne fa le veci. Volete parlargli?... Si tratta di cosa urgente?» «Sì», disse Marius. L'impiegato lo introdusse nell'ufficio del commissario. Un uomo piuttosto alto stava in piedi dietro a un'inferriata, poggiato a una stufa, e rialzando con ambo le mani le falde di un ampio carrick7 a tre colli. Era una faccia quadrata, dalla bocca piccola e risoluta, dai favoriti spessi e grigi, oltremodo feroci, e dallo sguardo capace di rivoltarti le tasche. Di quello sguardo si sarebbe detto non tanto che penetrava, ma che rovistava. Quell'uomo non aveva l'aspetto meno feroce né meno temibile di Jondrette: il molosso, alle volte, non è meno inquietante del lupo, quando lo si incontra. «Che cosa volete?», chiese a Marius, senza aggiungere signore. «Il signor commissario di polizia.» «È assente. Lo sostituisco io.» «Si tratta di un affare segretissimo.» «Allora parlate.» «È urgentissimo.» «Allora parlate presto.» Quell'uomo calmo e risoluto, al tempo stesso spaventava e rassicurava. Ispirava timore e fiducia. Marius gli raccontò l'avventura. Una persona che conosceva soltanto di vista doveva essere tratta in un agguato quella sera; - abitando la camera vicina, lui, Marius Pontmercy, avvocato, aveva inteso tutto l'intrigo attraverso il muro; - lo scellerato che aveva immaginato l'intrigo era un tale chiamato Jondrette; avrebbe avuto dei complici, probabilmente malfattori di strada, fra i quali uno chiamato Panchaud, detto Printanier, Bigrenaille; - e le figlie di Jondrette sarebbero state fuori a spiare; - non c'era mezzo alcuno per avvisare l'uomo minacciato, poiché non ne sapeva il nome; - e che, infine, tutto ciò doveva avvenire alle sei di quella stessa sera nel punto più deserto del boulevard de l'Hôpital, nella casa al numero 50-52. A questo numero, l'ispettore alzò il capo e disse freddamente: «La camera in fondo al corridoio?». «Precisamente», rispose Marius. E aggiunse: «Ma dunque conoscete la casa?». L'ispettore rimase un momento silenzioso, poi rispose scaldando il tacco della scarpa allo sportello della stufa: «A quel che pare». E continuò fra i denti, parlando meno a Marius che alla sua cravatta: «Ci dev'essere immischiato in qualche modo Patron-Minette, là dentro». Questa parola colpì Marius. «Patron-Minette», disse. «Infatti ho sentito pronunciare questo nome.» E raccontò all'ispettore il dialogo tra l'uomo capelluto e il barbuto seduti sulla neve dietro il muro di rue Petit-Banquieur. L'ispettore brontolò: «Il capelluto dev'essere Brujon, e il barbuto dev'essere Demi-Liard, detto Deux-Milliards». Aveva di nuovo abbassato le palpebre e meditava. «In quanto a papà Chose, credo di capire... Ecco che ho bruciato il mio carrick... Fanno sempre troppo fuoco in queste maledette stufe... Il numero 50-52... Antica proprietà Gorbeau.» Poi guardò Marius. «Non avete visto che quel barbuto e quel capelluto?» «E Panchaud.» «Non avete visto gironzolare da quelle parti una specie di moscardino del diavolo?» «No.» «Né un grande, grosso, massiccio, materiale, che assomiglia all'elefante del Jardin des Plantes?» «No.» «Né un furbastro che ha l'aria di una vecchia volpe?» «No.» «In quanto al quarto, nessuno lo vede, nemmeno i suoi aiutanti, commessi e impiegati. È poco sorprendente che non l'abbiate visto neppure voi.» «No. Chi sono tutti questi individui?», domandò Marius. L'ispettore rispose: «Del resto non è ancora il loro momento». Tornò silenzioso, poi riprese: «50-52. Conosco la baracca. - Impossibile nascondersi all'interno senza che gli artisti se ne accorgano. Allora se la caverebbero rinunciando alla rappresentazione. Sono così modesti! Il pubblico li incomoda. Niente, niente! Voglio sentirli cantare e farli ballare». Terminato questo monologo, si volse verso Marius e gli domandò guardandolo fisso: «Avete paura?». «Di chi?», chiese Marius. «Di quegli uomini.» «Non più di voi!», rispose brusco Marius, perché cominciava a notare che quello sbirro non gli aveva detto ancora signore. L'ispettore guardò Marius più fissamente ancora e riprese con una specie di solennità sentenziosa: «Parlate come un uomo onesto. Il coraggio non teme il delitto e l'onestà non teme l'autorità». Marius l'interruppe. «Sta bene; ma cosa contate di fare?» L'ispettore si limitò a rispondergli: «Gli inquilini di quella casa hanno una chiave per entrare di notte. Ne avete una?». «Sì», disse Marius. «L'avete con voi?» «Sì.» «Datemela», disse l'ispettore. Marius prese la chiave dal panciotto, la consegnò all'ispettore, e aggiunse: «Se mi date retta, verrete con dei buoni rinforzi». L'ispettore gettò su Marius l'occhiata di Voltaire a un accademico di provincia che gli propose una rima; con un solo movimento sprofondò le mani enormi nelle tasche del carrick, ne trasse due pistole d'acciaio, di quelle pistole che si chiamano «pugni», e le presentò a Marius dicendogli con vivacità, in tono risoluto: «Prendete queste. Rientrate in casa. Nascondetevi nella vostra camera in modo che vi credano fuori. Sono cariche. Hanno due palle ciascuna. Vi metterete a osservare; c'è un buco nel muro, avete detto. Quella gente verrà. Lasciateli fare un po'. Quando giudicherete la cosa a buon punto e sarà tempo di fermarla, tirerete un colpo. Non troppo presto. Il resto riguarda me. Un colpo di pistola in aria, al soffitto, non importa dove, soprattutto non tirate troppo presto. Aspettate che ci sia un principio d'azione; voi siete avvocato, sapete di che si tratta». Marius prese le pistole e le mise nella tasca di fianco dell'abito. «Non vanno bene lì, si vedono», disse l'ispettore. «Mettetele piuttosto nei taschini del panciotto.» Marius nascose le pistole nei taschini. «Ora», proseguì l'ispettore, «non c'è più un minuto da perdere per nessuno. Che ora è? Le due e mezza. È per le sette?» «Per le sei», disse Marius. «Ho tempo», riprese l'ispettore, «ma appena. Non dimenticate niente di quanto vi ho detto. Pan! Un colpo di pistola.» «State tranquillo», rispose Marius. E siccome Marius metteva la mano sul saliscendi della porta per uscire, l'ispettore gli gridò: «A proposito, se avete bisogno di me in questo frattempo, venite o mandate qualcuno qui. Domanderete dell'ispettore Javert». XV. Jondrette fa le sue compere Alcuni istanti dopo, verso le tre, Courfeyrac passava per caso in rue Mouffetard in compagnia di Bossuet. La neve aumentava, e riempiva ogni spazio. Bousset stava dicendo a Courfeyrac: «Vedendo cadere tutti questi fiocchi di neve, si direbbe che in cielo ci sia una marea di farfalle bianche». A un tratto Bossuet vide Marius che risaliva la via verso la barriera con un aspetto insolito. «Guarda», disse Bossuet, «Marius.» «L'ho visto», disse Courfeyrac. «Non parliamogli.» «Perché?» «È occupato.» «In che?» «Ma non vedi che faccia ha?» «Quale faccia?» «Ha l'aria di chi segue qualcuno.» «È vero», disse Bossuet. «Guarda che occhi!», riprese Courfeyrac. «Ma chi diavolo segue?» «Qualche mimi - goton - bonnet - fleurie8! È innamorato.» «Ma», osservò Bossuet, «non vedo né gattine, né sgualdrinelle, né cappellini fioriti per la strada. Non c'è una donna.» Courfeyrac, guardò, ed esclamò: «Segue un uomo!». Infatti un uomo, con in testa un berretto e di cui si distingueva la barba grigia sebbene non lo si vedesse che da dietro, camminava a una ventina di passi di distanza davanti a Marius. Quell'uomo indossava un pastrano nuovo, troppo grande per lui e un paio di calzoni stracciati e sporchi di fango. Bossuet scoppiò in una risata. «Chi sarà quell'uomo?» «Quello?», rispose Courfeyrac, «è un poeta. I poeti portano assai volentieri dei calzoni da mercanti di pelle di coniglio e redingotes da pari di Francia.» «Vediamo dove va Marius», fece Bossuet; «e vediamo dove va quell'uomo; seguiamoli, eh?» «Bossuet», esclamò Courfeyrac, «aquila di Meaux!... siete un bruto prodigioso. Seguire un uomo che segue un uomo!» E se ne tornarono indietro. Infatti, Marius aveva veduto passare Jondrette in rue Mouffetard e lo spiava. Jondrette andava avanti senza sospettare che vi fosse quello sguardo che lo puntava. Lasciò rue Mouffetard, e Marius lo vide entrare in una delle più spaventose bicocche di rue Gracieuse, dove rimase un quarto d'ora circa, poi tornò in rue Mouffetard. Si fermò da un rigattiere che si trovava, a quell'epoca, all'angolo di rue Petit-Lombard, e alcuni minuti dopo, Marius lo vide uscire dalla bottega, tenendo in mano un grande scalpello dal manico di legno bianco, che nascose sotto il pastrano. All'altezza di rue Petit-Gentilly, voltò a sinistra e raggiunse rapidamente la rue du Petit-Banquier. Imbruniva; la neve, che aveva cessato per un momento, ricominciava; Marius si nascose all'angolo stesso di rue du Petit-Banquier, che era deserta come sempre, e non seguì Jondrette. E fece bene, perché, giunto vicino al muro basso dove Marius aveva sentito parlare l'uomo dalla zazzera e il barbuto, Jondrette si volse, si assicurò che nessuno lo seguisse e lo vedesse, scavalcò il muro e scomparve. Il terreno incolto che quel muro circondava comunicava con la rimessa di un antico noleggiatore di vetture fallito che aveva ancora qualche vecchia carcassa sotto la tettoia. Marius pensò che era cosa saggia approfittare dell'assenza di Jondrette per rientrare; del resto, si avvicinava l'ora! Tutte le sere mamma Burgon, partendo per andare a lavare i piatti in città, aveva l'abitudine di chiudere la porta di casa, che così era sempre chiusa sull'imbrunire; Marius aveva dato la chiave all'ispettore di polizia; era dunque importante che si affrettasse. Era venuta la sera; la notte si andava appressando; non c'era più sull'orizzonte e nell'immensità che un punto rischiarato dal sole: era la luna, che si levava rossa dietro la cupola bassa della Salpêtrière. Marius raggiunse a lunghi passi il numero 50-52. La porta era ancora aperta quando arrivò. Salì le scale in punta di piedi e scivolò lungo il muro del corridoio fino alla camera. Quel corridoio, se ve ne ricordate, era fiancheggiato alle due parti da soffitte in quel momento tutte vuote e da affittare. Mamma Burgon, di solito, ne lasciava aperte le porte. Passando davanti a una di quelle porte, Marius credette scorgere nella stanza disabitata quattro teste di uomini immobili, rischiarate vagamente da un filo di luce che cadeva da un abbaino. Marius non cercò di vedere, non volendo essere veduto. Giunse così in camera sua senza essere notato e senza far rumore. Era tempo. Un momento dopo sentì mamma Burgon che se ne andava e la porta di casa che si chiudeva. XVI. Dove si ritroverà la canzone su un'arietta inglese di moda nel 1832 Marius sedette sul letto. Potevano essere le cinque e mezza. Soltanto una mezz'ora lo separava da ciò che stava per venire. Sentiva battere le arterie, come si sente il movimento di un orologio nell'oscurità. Pensava a quella doppia marcia che si svolgeva in quel momento nelle tenebre; il delitto che avanzava da una parte, la giustizia che giungeva dall'altra. Non aveva paura, ma non poteva pensare senza un certo brivido alle cose che stavano per accadere. Come succede a tutti coloro che sono, improvvisamente, spettatori di una avventura sorprendente, quella giornata intera gli faceva l'effetto di un sogno, e per non credersi in preda a un incubo, aveva bisogno di sentire nei taschini del panciotto il freddo delle due pistole d'acciaio. Non nevicava più; la luna, sempre più chiara, si liberava dalle nubi, e la sua luce mescolata al riflesso bianco della neve caduta dava alla camera un aspetto crepuscolare. Nel bugigattolo dei Jondrette c'era luce. Marius vedeva il buco della parete brillare di un chiarore che sembrava sangue. Era evidente che una tale luce poteva essere prodotta da una candela. Del resto, non si udiva alcun movimento in casa Jondrette; nessuno si muoveva, nessuno parlava, non un soffio, silenzio glaciale e profondo, e senza quella luce si sarebbe creduto di essere a fianco di un sepolcro. Marius si tolse lentamente le scarpe e le spinse sotto il letto. Passarono alcuni minuti. Marius sentì la porta dabbasso girare sui cardini; udì un passo pesante e rapido salire le scale e percorrere il corridoio; il saliscendi si alzò con rumore; era Jondrette che rientrava. Subito si udirono parecchie voci. Tutta la famiglia era nel bugigattolo. Taceva perché il padrone era assente, come i lupetti in assenza del lupo. «Sono io», disse. «Buona sera, paparino!», miagolarono le figlie. «Ebbene?», disse la madre. «Tutto va da papa», rispose Jondrette, «ma ho un freddo cane ai piedi. Va bene così, ti sei vestita. Bisogna che tu possa ispirare fiducia.» «Pronta a uscire.» «Non dimenticherai nulla di ciò che ti ho detto? Farai tutto per bene?» «Sta' tranquillo.» E non terminò la frase. Marius lo sentì posare qualcosa di pesante sulla tavola, probabilmente lo scalpello che aveva comprato. «Bene», riprese Jondrette. «S'è mangiato, qui?» «Sì», disse la madre, «ho comprato tre grosse patate e del sale... Ho approfittato del fuoco per farle cuocere.» «Bene», riprese Jondrette, «domani vi conduco a pranzo con me. Ci sarà un'anitra e tante altre belle cose. Pranzerete come Carlo X, se tutto va bene!» Poi abbassando la voce, soggiunse: «La trappola è pronta. I gatti sono là». Abbassò ancora la voce e disse: «Metti questo nel fuoco». Marius sentì che smuovevano i carboni con un arnese di ferro. Jondrette continuò: «Hai unto i cardini della porta perché non facciano rumore?». «Sì», rispose la madre. «Che ora è?» «Le sei, a momenti. È suonata la mezza a Saint-Médard.» «Diavolo!», fece Jondrette, «Bisogna che le piccine vadano a mettersi di posta. Su, voialtre, ascoltate qui.» Seguì un mormorio. Quindi la voce di Jondrette si alzò ancora. «È partita la Burgon?» «Sì», disse la madre. «Sei sicura che non ci sia nessuno dal vicino?» «Non è rientrato in tutta la giornata, e tu sai bene che a quest'ora va a pranzo.» «Ne sei certa?» «Certissima.» «Comunque», rispose Jondrette, «non è poi male vedere in camera sua se c'è. Figlia mia, prendi la candela, e va.» Marius si lasciò cadere sulle mani e sui ginocchi e andò così, silenziosamente, a nascondersi sotto il letto. Vi si era appena rannicchiato, che scorse un lume attraverso le fessure della porta. «Papà», gridò una voce, «è uscito.» Riconobbe la voce della figlia maggiore. «Sei andata dentro?», chiese il padre. «No», rispose la figlia, ma poiché la chiave è nella porta, vuol dire che è uscito. Il padre esclamò: «Entra lo stesso». La porta si aprì, e Marius vide entrare la maggiore delle Jondrette, con una candela in mano. Era come al mattino; soltanto, sembrava più spaventosa ancora a quella luce. Ella camminò diritta al letto. Marius ebbe un inesprimibile momento di ansia, ma c'era uno specchio vicino al letto, attaccato al muro, ed era là che essa andava. Si alzò sulla punta dei piedi e si guardò. Dalla stanza vicina veniva un rumore di ferraglie smosse da qualcuno. La ragazza si lisciò i capelli col palmo della mano, e sorrise allo specchio, canticchiando con quella voce rotta e sepolcrale: Nos amours ont duré toute une semaine, Mais que du bonheur les instant sont courts! S'adorer huit jour, c'était bien la peine, Le temps des amours devrait durer toujours. Devrait durer toujours! devrait durer toujours!9 Marius tremava. Gli sembrava impossibile che lei non lo sentisse respirare. La ragazza si diresse verso la finestra, guardò fuori, parlando ad alta voce con quell'aria da mezza pazza che aveva: «Com'è brutta Parigi quando si mette la camicia bianca!», disse. Poi tornò allo specchio, si aggiustò di nuovo, si contemplò di fronte e di profilo. «Ebbene! Cosa fai?», gridò il padre. «Guardo sotto il letto e sotto i mobili», rispose la figlia continuando ad acconciarsi i capelli; «non c'è nessuno.» «Imbecille!», urlò il padre. «Qua, subito! E non perdiamo tempo.» «Vengo! vengo!», disse. «Non si ha mai tempo per nulla nella loro baracca!» E solfeggiò: Vous me quittez pour aller à la gloire. Mon triste coeur suivra partout vos pas10. Gettò un'ultima occhiata nello specchio e uscì, chiudendosi la porta alle spalle. Un momento dopo, Marius sentì il rumore dei piedi nudi delle due ragazze nel corridoio e la voce di Jondrette che gridava: «Fate bene attenzione!... una dalla parte della barriera, l'altra all'angolo della rue du Petit-Banquier. Non perdete di vista un minuto la porta di casa, e appena vedete qualcosa, subito qua! Quattro a quattro! Ecco la chiave per rientrare». La maggiore brontolò: «Far la sentinella coi piedi nudi nella neve!». «Domani avrete stivaletti di seta color scarabeo!», disse il padre. Le ragazze discesero, e alcuni secondi dopo, l'urto della porta di sotto che si chiudeva annunciò che erano fuori. Nella casa non c'erano più che Marius e i Jondrette, e probabilmente anche gli esseri misteriosi, scorti da Marius nel crepuscolo dietro la porta della soffitta disabitata. XVII. Impiego della moneta da cinque franchi di Marius Marius pensò che era venuto il momento di riprendere posto al suo osservatorio. In un batter d'occhio, e con l'agilità propria della sua età, fu vicino al buco della parete. Guardò. L'interno della dimora Jondrette offriva un aspetto singolare, e Marius si spiegò la strana luce che aveva notato. Una candela ardeva in un candeliere macchiato di verderame, ma non era quella a rischiarare veramente la camera. Il bugigattolo intero era illuminato da uno scaldino di lamiera piuttosto grande, situato nel camino e pieno di carbone acceso. Il fornello che la Jondrette aveva preparato al mattino. Il carbone era ardente e il fornello era rosso; una fiamma azzurra vi danzava e aiutava a distinguere la forma dello scalpello comprato da Jondrette in rue Pierre Lombard, che si arroventava, sprofondato nella brace. In un angolo vicino alla porta, e come disposti per un uso prestabilito, c'erano due mucchi che sembravano uno di ferraglie, l'altro di corde. Tutto ciò, per qualcuno che non avesse saputo nulla di quello che si preparava, avrebbe fatto oscillare la mente fra un'idea molto sinistra e un'altra molto semplice; la stamberga, rischiarata così, assomigliava piuttosto a una fucina che a una bolgia d'inferno; ma Jondrette, in quel bagliore, aveva piuttosto l'aspetto di un demonio che di un fabbro. Il calore del braciere era tale che la candela sulla tavola si scioglieva dalla parte del fornello e si consumava di traverso. Una vecchia lanterna cieca, di rame, degna di Diogene divenuto Cartouche, era posta sul camino. Lo scaldino, situato proprio nel focolare, vicino ai tizzoni quasi spenti, inviava il fumo nella cappa del camino e non spandeva alcun odore. La luna, entrando dai vetri della finestra, gettava una luce biancastra nella stamberga rossa e fiammeggiante; e, per il poetico spirito di Marius, fantasioso anche nel momento dell'azione, era come un pensiero del cielo mescolato ai sogni deformi della terra. Un soffio d'aria, penetrando dal vetro rotto, contribuiva a dissipare l'odore del carbone, e a dissimulare lo scaldino. Il covo di Jondrette era, se si ricorda ciò che abbiamo detto della stamberga Gorbeau, scelto a puntino per servire da teatro a un fatto violento e cupo, da ricettacolo per un delitto. Era la camera più remota della casa più isolata del viale più deserto di Parigi. Se non fosse già esistito l'agguato, lo si sarebbe inventato lì dentro. Tutta la larghezza di una casa e una sfilza di camere disabitate separavano quel bugigattolo dal viale, e la sola finestra che c'era dava su terreni incolti cintati da muri e palizzate. Jondrette aveva acceso la pipa, si era seduto sulla sedia spagliata e fumava. La moglie gli parlava a voce bassa. Se Marius fosse stato Courfeyrac, cioè uno di quegli uomini che ridono sempre, sarebbe scoppiato in una risata quando il suo sguardo cadde sulla Jondrette. Aveva un cappello nero piumato alquanto simile a quello degli araldi alla consacrazione di Carlo X, un immenso scialle sulla sottana a maglia e le scarpe da uomo che la figlia aveva rifiutato al mattino. Era quell'assieme che aveva strappata a Jondrette l'esclamazione: «Bene, ti sei vestita!... Hai fatto bene. Bisogna che tu possa ispirare fiducia!». Quanto a Jondrette, non aveva lasciato il soprabito nuovo e troppo largo che Leblanc gli aveva donato, e il suo costume continuava a offrire quel contrasto della redingote e dei calzoni che costituiva, agli occhi di Courfeyrac, l'ideale del poeta. D'un tratto, Jondrette alzò la voce: «A proposito!... Ora che ci penso. Col tempo che fa, verrà in vettura. Accendi la lanterna, prendila e scendi. Starai dietro la porta di sotto. Nel momento in cui sentirai la vettura fermarsi, aprirai subito; lui salirà, tu gli farai lume per le scale e per il corridoio, e mentre entrerà qui, tu ridiscenderai in fretta, pagherai il cocchiere e rimanderai la vettura». «E il danaro?», domandò la donna. Jondrette cercò nei calzoni, e le diede cinque franchi. «Che cos'è?», gridò la donna. Jondrette rispose con dignità: «È il monarca che ci ha dato il vicino stamane». E aggiunse: «Sai?... Ci vorrebbero due sedie, qui». «Perché?» «Per sedersi.» Marius sentì un brivido corrergli per le reni, quando la Jondrette diede questa pacifica risposta: «Perdio! vado a prendere quelle del vicino». E con un movimento rapido aprì la porta del bugigattolo e uscì nel corridoio. Marius non aveva materialmente il tempo di scendere dal cassettone e di nascondersi sotto al letto. «Prendi la candela», gridò Jondrette. «No», disse la moglie, «mi impiccia: ho da portare le due sedie. C'è la luna. Marius sentì la mano pesante della Jondrette cercare a tastoni nell'oscurità la chiave della sua porta, che si aprì. Rimase inchiodato al suo posto per lo spavento e lo stupore. La Jondrette entrò. L'abbaino della soffitta lasciava passare un raggio di luna tra due grandi falde d'ombra. Una di queste falde copriva interamente il muro contro il quale stava Marius, facendolo sparire. La Jondrette madre alzò gli occhi, non vide Marius, prese le due sedie, le sole che Marius possedesse, e se ne andò, lasciando richiudere rumorosamente la porta dietro di lei. Rientrò nel suo bugigattolo. «Ecco le due sedie.» «Ed ecco la lanterna», disse il marito, «scendi, presto.» Ella obbedì in fretta, e Jondrette rimase solo. Dispose le sedie ai due lati della tavola, voltò lo scalpello nel braciere, mise davanti al camino un vecchio paravento, che nascondeva il fornello, poi andò nell'angolo in cui si trovava il mucchio di corde, e si abbassò come per esaminare qualcosa. Marius riconobbe allora che ciò che aveva preso per un mucchio informe era una scala di corda fatta assai bene con degli scalini di legno e due ramponi per attaccarla. Questa scala e alcuni grossi ordigni, vere mazze di ferro, che erano mescolati al mucchio delle ferraglie ammassate dietro la porta, non c'erano al mattino nel bugigattolo di Jondrette, ed evidentemente dovevano essere stati portati lì nel pomeriggio, durante l'assenza di Marius. «Sono utensili da fabbro ferraio», pensò Marius. Se Marius fosse stato un po' più esperto in quel genere di cose, avrebbe riconosciuto in ciò che prendeva per utensili da fabbro certi strumenti che potevano forzare una serratura o una porta e altri che potevano tagliare o spaccare, le due famiglie di utensili sinistri che i ladri chiamano i cadetti e i falciatori11. Il caminetto e il tavolo, con le due sedie, erano situati precisamente di fronte a Marius. Siccome il fornello era nascosto, la camera era rischiarata solo dalla candela; il minimo coccio sul tavolo o sul camino faceva una grande ombra. Una brocca sbrecciata prendeva la metà del muro. C'era in quella camera non so quale calma orribile e minacciosa. Vi si sentiva l'attesa di qualcosa di spaventoso. Jondrette aveva lasciato che la pipa si spegnesse, grave segno di preoccupazione, e si era rimesso a sedere. La candela metteva maggiormente in evidenza gli angoli feroci e aguzzi della sua faccia. Corrugava le sopracciglia e improvvisamente apriva e chiudeva la mano destra come se rispondesse agli ultimi consigli di un cupo monologo interiore. In una delle oscure risposte che dava a se stesso, aprì vivamente il cassetto del tavolo, prese un lungo coltello da cucina e ne provò il taglio sull'unghia. Fatto questo, rimise il coltello nel cassetto e lo richiuse. Marius, dal canto suo, afferrò la pistola che aveva nel taschino a destra, la tirò fuori e la caricò. La pistola fece un piccolo rumore sonoro e secco. Jondrette trasalì e si alzò a metà sulla sedia. «Chi va là?», gridò. Marius trattenne il respiro. Jondrette ascoltò un istante, poi si mise a ridere, dicendo: «Che bestia! È il tramezzo che scricchiola!». Marius tenne in mano la pistola. XVIII. Le due sedie di Marius si trovano di fronte A un tratto, i rintocchi lontani e melanconici di una campana, scossero i vetri. Suonavano le sei a Saint-Mèdard. Jondrette segnò ogni colpo con un movimento del capo. Suonato l'ultimo rintocco, smoccolò la candela con le dita. Poi si mise a camminare nella camera, ascoltò nel corridoio, camminò, ascoltò ancora. «Purché venga!», brontolò. E tornò a sedersi. Si era appena seduto quando la porta s'aprì. L'aveva aperta la Jondrette, e rimaneva nel corridoio, facendo un'orribile smorfia, che la lanterna cieca rischiarava dal basso. «Entrate, signore», disse la donna. «Entrate, mio benefattore», riprese Jondrette, alzandosi precipitosamente. Leblanc apparve. Aveva un aspetto così sereno che lo rendeva singolarmente venerabile. Pose sulla tavola quattro luigi. «Signor Fabantou», disse, «ecco per l'alloggio e per i vostri primi bisogni. In seguito vedremo.» «Dio ve li renda, mio generoso benefattore!», disse Jondrette. E avvicinandosi alla donna, soggiunse: «Manda via la vettura!». Mentre il marito prodigava saluti e offriva una sedia al signor Leblanc, lei sparì. Un istante dopo tornò e sottovoce gli disse: «È fatto». La neve non aveva cessato di cadere dal mattino, ed era talmente spessa che come non si era potuto sentire la vettura giungere, non la si sentì neppure partire. Nel frattempo il signor Leblanc s'era seduto. Jondrette aveva preso possesso dell'altra sedia di fronte. Ora, per farsi un'idea della scena seguente, è necessario che il lettore si figuri nella mente la notte gelida, le solitudini della Salpêtrière coperte di neve biancheggianti al chiaro di luna come immensi sudari, la luce dei fanali che tingevano di rosso qua e là quei bastioni tragici e le lunghe file di olmi neri; non un passante nel raggio di miglia, la stamberga Gorbeau immersa nel più profondo silenzio di orrore e di tenebre e in quella stamberga, in mezzo a quelle tenebre, la vasta cella dei Jondrette, rischiarata da una candela, e in quel tugurio due uomini seduti davanti a un tavolo, il signor Leblanc tranquillo, Jondrette sorridente e spaventoso, la Jondrette, la madre-lupa, in un angolo, e, dietro il tramezzo, Marius, invisibile, in piedi, senza perdere una sillaba né un movimento, con lo sguardo attento, con la pistola in pugno. Marius, del resto, provava una sensazione di orrore, ma nessun timore. Stringeva il calcio della pistola e si sentiva rassicurato. «Arresterò quel miserabile quando vorrò», pensava. E vedeva la polizia nascosta in qualche parte, nelle vicinanze, in attesa del segnale convenuto e pronta a stendere il braccio in soccorso. Egli sperava, del resto, che, da quel violento incontro di Jondrette e del signor Leblanc, qualche luce sarebbe scintillata su tutto ciò che aveva interesse a conoscere. XIX. Preoccuparsi dei fondi oscuri Una volta seduto, il signor Leblanc voltò gli occhi verso i giacigli, che erano vuoti. «Come sta la povera piccina ferita?», domandò. «Male», rispose Jondrette con un sorriso semplice e riconoscente, «molto male mio degno signore. La sorella maggiore l'ha condotta alla Bourbe a farsi medicare. Le vedrete, torneranno subito.» «La signora Fabantou mi pare stia meglio», disse Leblanc dando un'occhiata al bizzarro atteggiamento della Jondrette, che in piedi, fra lui e la porta, come se fosse di guardia all'uscita, lo considerava in una posa di minaccia e quasi di combattimento. «È morente», disse Jondrette. «Ma che volete, signore!... Ha tanto coraggio quella là... Non è una donna, è un bue.» La Jondrette commossa dal complimento, si ringalluzzì con una leziosaggine da mostro lusingato. «Tu sei sempre buono con me, signor Jondrette!» «Jondrette?», fece Leblanc, «Credevo vi chiamaste Fabantou!». «Fabantou, detto Jondrette!», riprese vivamente il marito. «Soprannome d'artista!» E indirizzando alla moglie un'alzata di spalle che Leblanc non vide, proseguì con un'inflessione di voce enfatica e accarezzante: «Ah! È che siamo andati sempre d'amore e d'accordo con quella povera e cara donna! Che cosa ci rimarrebbe se non avessimo questo? Siamo così disgraziati, mio rispettabile signore! Si hanno braccia e non c'è lavoro! Si ha coraggio, e non c'è impiego! Non so come il governo sistemi queste cose, ma, vi do la mia parola d'onore signore, non sono giacobino, signore, non sono una testa calda, non gli voglio male, ma se fossi tra i ministri, vi do la mia più sacra parola, signore, che le cose andrebbero altrimenti. Guardate un esempio: ho voluto che le mie figlie imparassero a lavorare da legatrici nel cartonaggio. Mi direte: che! un mestiere? Sì! un mestiere! un semplice mestiere, un modo di guadagnare il pane! Che caduta, benefattore mio!... Che avvilimento quando si è stati ciò che eravamo noi! Ahimè!... Non ci rimane nulla dei nostri tempi di prosperità!... Nient'altro che una cosa sola, un quadro al quale tengo molto, ma di cui mi sbarazzerei, perché bisogna vivere: Eh già, bisogna vivere!». Mentre Jondrette parlava, con una specie di disordine apparente che non toglieva nulla all'espressione riflessiva e sagace della sua fisionomia, Marius alzò gli occhi e vide in fondo alla camera qualcuno che non aveva ancora visto. Un uomo era entrato, ma così piano che non si erano sentiti girare i cardini della porta. Quell'uomo aveva un panciotto a maglia viola, vecchio, sciupato, macchiato, rotto, che mostrava bocche aperte a ogni piega, un paio di calzoni larghi di velluto di cotone, e degli zoccoli; non aveva camicia, il collo era nudo, le braccia nude e tatuate, il viso sporco di nero. Si era seduto in silenzio sul letto più vicino, con le braccia incrociate, e siccome stava dietro la Jondrette, non si distingueva che confusamente. Quella specie d'istinto magnetico che avverte lo sguardo fece sì che Leblanc si voltasse quasi contemporaneamente a Marius. Egli non potè trattenere un movimento di sorpresa, che non sfuggì punto a Jondrette. «Ah!... comprendo!...», esclamò Jondrette abbottonandosi con aria di compiacenza, «Guardate la vostra redingote!... Ah mi va!... in fede mia, mi va!» «Chi è quell'uomo?», disse il signor Leblanc. «Quello?», fece Jondrette, «È un vicino. Non ci badate.» Il vicino aveva un aspetto singolare, ma siccome le fabbriche di prodotti chimici abbondano nel faubourg Saint-Marceau, molti operai addetti alle officine possono avere il viso nero. Del resto, tutta la persona di Leblanc rivelava una fiducia candida e intrepida. Riprese: «Scusate, che cosa dicevate, signor Fabantou?». «Vi dicevo, caro signor protettore», rispose Jondrette appoggiandosi coi gomiti sul tavolo e contemplando Leblanc con sguardi fieri e teneri, simili a quelli del serpente boa, «vi dicevo che avevo un quadro da vendere.» Si udì alla porta un leggero rumore. Era entrato un altro uomo, e si era messo a sedere sul letto, dietro la Jondrette. Aveva le braccia nude come il primo, e una maschera d'inchiostro o di fuliggine. Quantunque quest'uomo fosse veramente scivolato nella camera, non potè evitare che Leblanc lo vedesse. «Non gli badate», disse Jondrette, «sono di casa. Dicevo dunque che mi rimane un quadro prezioso... Guardate, signore, guardate.» Si alzò, andò al muro dove era poggiata l'asse di cui abbiamo parlato e la volse, lasciandola sempre appoggiata al muro. Era, infatti, qualcosa che somigliava a un quadro e che la candela rischiarava pressappoco. Marius non ne poteva distinguere nulla, trovandosi Jondrette fra il quadro e lui; scorgeva soltanto uno sgorbio grossolano e una specie di personaggio principale colorato con le tinte chiassose delle tele da fiera e delle pitture da paravento. «Che cosa è?», domandò Leblanc. Jondrette esclamò: «Una pittura da maestro, un quadro di gran valore, benefattore mio! Ci tengo come alle mie due figlie; mi rammenta dei ricordi! Ma ve l'ho già detto e non mi smentisco, sono così disgraziato che me ne disferei...». Fosse per caso, fosse che cominciasse a sentirsi poco tranquillo, il signor Leblanc, sempre esaminando il quadro, rivolse lo sguardo verso il fondo della camera. In quel momento c'erano quattro uomini, tre seduti sul letto, uno in piedi vicino alla porta, tutti e quattro con le braccia nude, immobili, col viso imbrattato di nero. Uno di quelli che stavano sul letto, si appoggiava al muro, teneva gli occhi chiusi, e si sarebbe detto che dormisse. Era vecchio; i capelli bianchi che gli scendevano sul viso nero erano orribili. Gli altri due sembravano giovani; uno aveva la barba, l'altro la zazzera. Nessuno aveva scarpe, chi non aveva gli zoccoli era scalzo. Jondrette notò che lo sguardo di Leblanc si fermava su quegli uomini. «Sono amici, vicini», disse. «Sono imbrattati di nero perché lavorano nel carbone. Sono fumisti. Non ve ne occupate, mio benefattore, ma comprate questo quadro. Abbiate pietà della mia miseria. Non ve lo venderò caro. Quanto lo stimate?» «Ma», disse il signor Leblanc guardando Jondrette fisso negli occhi come un uomo che si mette in allarme, «è qualche insegna da bettola, potrà valere tre franchi.» Jondrette rispose con dolcezza: «Avete il portafoglio con voi? Mi accontenterò di mille scudi». Leblanc si levò in piedi, si appoggiò con la schiena al muro e girò un'occhiata per la camera. A sinistra, dalla parte della finestra, aveva Jondrette; a destra, dalla parte della porta, la Jondrette e i quattro uomini. I quattro uomini non si muovevano e nemmeno sembrava lo vedessero; Jondrette si era messo a parlare con accento piagnucoloso, con la pupilla così smarrita e l'accento così lamentoso, che Leblanc poteva credere di avere davanti agli occhi semplicemente un uomo divenuto pazzo per la miseria. «Se voi non comperate il mio quadro, caro benefattore», diceva Jondrette, «sono senza risorse, e non mi resta da fare altro che gettarmi nel fiume. Quando penso che ho voluto far insegnare alle mie due figlie il modo di lavorare i cartoni, genere andante, scatole per regali. Ebbene! ci vuole una tavola con un'asse di fondo, perché i bicchieri non cadano a terra, ci vuole un fornello fatto espressamente, un vaso a tre scompartimenti per le diverse qualità della colla, a seconda che la si impieghi per il legno, per la carta o per la stoffa; un trincetto per tagliare il cartone, un modello per accomodarlo, un martello per inchiodare la parte d'acciaio, dei pennelli, il diavolo, che ne so io? E tutto ciò per guadagnare quattro soldi al giorno! e si lavora quattordici ore! e ogni scatola passa tredici volte per le mani dell'operaio! E bagnare la carta! e non macchiare nulla! e mantenere calda la colla!... il diavolo! vi dico! quattro soldi al giorno!... come volete che si possa vivere?» Parlando così, Jondrette non guardava Leblanc che lo osservava. L'occhio di Leblanc era fisso su Jondrette e l'occhio di Jondrette sulla porta. L'attenzione anelante di Marius andava dall'uno all'altro. Leblanc sembrava domandarsi: «È un'idiota?». Jondrette ripetè due o tre volte, con tutte le inflessioni del genere strisciante e supplicante. «Non mi resta altro che gettarmi nel fiume! L'altro giorno ho disceso tre gradini per farlo, dalla parte del Pont d'Austerlitz!» A un tratto, gli si accese la pupilla spenta di un fiammeggiamento orribile; quell'ometto si drizzò e divenne spaventoso, fece un passo verso Leblanc e gli gridò con voce tremante: «Non si tratta di questo!... Mi riconoscete?». XX. L'agguato La porta della stamberga si era improvvisamente aperta, e lasciava vedere tre uomini in camiciotto di tela turchina, col viso nascosto da una maschera di carta nera. Il primo era magro e aveva un lungo randello ferrato. Il secondo, che era una specie di colosso, teneva a metà del manico con la lama rivolta in basso, una mannaia per uccidere i buoi. Il terzo uomo, dalle spalle grosse, meno magro del primo e meno massiccio del secondo, teneva in pugno un'enorme chiave rubata a qualche porta di prigione. Pareva che Jondrette stesse aspettando l'arrivo di quegli uomini. Un dialogo rapido s'impegnò tra lui e l'uomo del randello, il magro. «È tutto pronto?», disse Jondrette. «Sì», rispose il magro. «Dov'è Montparnasse?» «Il primo attor giovane s'è fermato a parlare con tua figlia.» «Quale?» «La maggiore.» «C'è una vettura, giù?» «Sì.» «Pronta?» «Pronta.» «Con due buoni cavalli?» «Eccellenti.» «Aspetta dove ho detto che aspettasse?» «Sì.» «Bene», disse Jondrette. Leblanc era pallidissimo. Considerava tutto, nel bugigattolo attorno a lui, come un uomo che comprenda finalmente dov'è caduto: la sua testa diretta di volta in volta, verso tutti quelli che lo circondavano, si muoveva con una lentezza attenta e stupefatta, ma nulla nell'aspetto che somigliasse alla paura. Con la tavola si era fatto una specie di riparo improvvisato; e quell'uomo che un momento prima aveva l'aria di un buon vecchio, era divenuto, improvvisamente, una specie di atleta, e posava il pugno robusto sullo schienale della sedia, con piglio temibile e sorprendente. Quel vecchio così fermo e così coraggioso, davanti a un tale pericolo, sembrava una di quelle nature altrettanto energiche quanto buone, così senza sforzo e con semplicità. Il padre della donna amata non è mai uno straniero per noi, e perciò Marius si sentì fiero di quello sconosciuto. Tre di quelli che Jondrette aveva qualificati per fumisti avevano preso, nel mucchio delle ferraglie, chi un grosso scalpello, chi una tenaglia, chi un martello, mettendosi attraverso la porta senza dire una parola. Il vecchio era rimasto sul letto, e aveva aperto gli occhi. La Jondrette si era seduta vicino a lui. Marius pensò che, fra pochi secondi, il momento di intervenire sarebbe giunto, e alzò la mano destra verso il soffitto, dalla parte del corridoio, pronto a far scattare il colpo. Jondrette, terminato il colloquio con l'uomo del randello, si tolse di nuovo verso Leblanc e ripetè la domanda, accompagnandola con quel sorriso triviale, contegnoso e terribile che gli era proprio. «Dunque non mi riconoscete?» Leblanc lo guardò in faccia e rispose: «No». Allora Jondrette s'avvicinò al tavolo, si curvò sopra la candela incrociando le braccia, avvicinando la mascella angolosa e feroce al viso calmo di Leblanc, avanzando più che poteva senza che Leblanc indietreggiasse; e in quella positura da belva che sta per mordere, gridò: «Non mi chiamo Fabantou, non mi chiamo Jondrette, mi chiamo Thénardier! Sono l'oste di Montfermeil! Capito bene?... Thénardier! Ora mi riconoscete?». Un impercettibile rossore passò sulla fronte di Leblanc, che rispose, senza che la voce gli tremasse e senza alzarla con quella sua calma ordinaria: «Non più di prima». Marius non sentì quella risposta. Chi l'avesse osservato in quel momento, in quell'oscurità, l'avrebbe visto smarrito, stupito e fulminato. Nel momento in cui Jondrette aveva detto: «Mi chiamo Thénardier», Marius aveva tremato in tutte le membra e si era appoggiato al muro, come se avesse sentito il freddo di una lama attraversargli il cuore. Poi il braccio dritto e pronto a lasciar partire il colpo stabilito, s'era abbassato lentamente, e, nel momento in cui Jondrette aveva ripetuto: «Capite bene? Thénardier!», le dita incerte di Marius avevano quasi lasciato cadere la pistola. Jondrette, svelando chi era, non aveva commosso Leblanc, ma aveva agitato Marius. Quel nome egli l'aveva portato nel suo cuore, scritto nel testamento di suo padre! Lo portava in fondo al suo pensiero, in fondo alla sua memoria, in quella raccomandazione sacra: «Un tale chiamato Thénardier mi ha salvato la vita. Se mio figlio lo incontrasse gli farà tutto il bene possibile». Questo nome, si ricorderà, era una delle devozioni dell'anima sua: lo mescolava al nome di suo padre nel suo culto. Ed era là quel Thénardier, era là quell'albergatore di Montfermeil, che lui aveva cercato invano e per tanto tempo! Lo trovava finalmente, e come!... Quel salvatore di suo padre era un bandito, quell'uomo, al quale lui, Marius, desiderava ardentemente sacrificarsi, era un mostro! Quel liberatore del colonnello Pontmercy stava per commettere un delitto di cui Marius non vedeva ancora bene distintamente i contorni, ma che somigliava a un assassinio: e su chi, gran Dio!... quale fatalità! che amara derisione della sorte! Suo padre, dal fondo della tomba, gli ordinava di fare tutto il bene possibile a Thénardier; da quattro anni Marius non aveva avuto che un'idea: saldare quel debito di suo padre, e, nel momento in cui stava per far prendere dalla giustizia un brigante colto in flagrante delitto, il destino gli gridava: è Thénardier. La vita di suo padre, salvata sotto la gragnuola della mitraglia sul campo eroico di Waterloo, egli la pagava finalmente a quell'uomo e la pagava col patibolo!... S'era ripromesso, nel caso avesse trovato Thénardier, di andargli incontro, gettandosi ai suoi piedi: e lo trovava infatti, ma per consegnarlo al carnefice! Suo padre gli diceva: «Soccorri Thénardier!», ed egli rispondeva a quella voce adorata e santa, schiacciando Thénardier! Dava per spettacolo a suo padre nella tomba l'uomo che l'aveva salvato dalla morte a rischio della propria vita, decapitato in place Saint-Jacques per colpa di suo figlio, di quel Marius a cui lo aveva raccomandato!... Quale derisione avere per tanto tempo portato sul petto le ultime volontà di suo padre, scritte di suo pugno, per fare spaventosamente tutto il contrario!... Ma d'altra parte, assistere a quell'agguato e non impedirlo!... Come?!... Condannare la vittima e risparmiare l'assassino! Forse che qualcuno poteva essere riconoscente a un miserabile simile? Tutte le idee che Marius aveva da quattro anni, erano come attraversate da parte a parte da quel colpo inatteso. Fremeva. Tutto dipendeva da lui. Teneva in mano a loro insaputa quegli esseri che si agitavano lì, sotto i suoi occhi. Se tirava il colpo di pistola, Leblanc era salvo e Thénardier era perduto; se non tirava, Leblanc era sacrificato e, chi lo sa? Thénardier avrebbe potuto fuggire. Far precipitare l'uno e lasciar cadere l'altro!... Rimorsi da ambo le parti. Che cosa fare? che cosa scegliere? Venir meno ai ricordi più imperiosi, a un così forte impegno con se stesso, al dovere più santo, alle parole più venerate! Venir meno al testamento del padre, o lasciare che si compisse un delitto! Gli sembrava di sentire da una parte la «sua Ursule» supplicarlo per suo padre, e dall'altra il colonnello raccomandargli Thénardier. Si sentiva impazzire. Gli si piegavano le gambe e non aveva nemmeno il tempo di decidersi, tanto la scena che aveva sott'occhio precipitava in fretta. Era come sentirsi trasportare da un turbine, del quale si era creduto padrone. Mancò poco non svenisse. Frattanto Thénardier - lo chiameremo così d'ora innanzi - passeggiava in lungo e in largo davanti alla tavola in una specie di smarrimento e di trionfo frenetico. Prese in pugno la candela e la posò sul camino con un colpo così violento, che poco mancò non si spezzasse e non schizzasse il sego contro il muro. Poi si volse verso Leblanc, orribile, e sputò queste parole: «Abbrustolito! affumicato!... fracassato! squartato, alla graticola!». E si rimise a camminare, in completa eruzione: «Ah!», gridava. «Finalmente vi ritrovo, signor filantropo! signor milionario tappezzato!... signor donatore di bambole! vecchio babbeo! Ah!... non mi riconoscete! No, non siete venuto, eh?... a Montfermeil, al mio albergo, otto anni fa, la notte di Natale del 1823! Non siete voi, eh?!, quello che portò via da casa mia la figlia di Fantine! l'Allodola! Non eravate voi quello che indossava un pastrano giallo! no! E avevate in mano un pacco pieno di indumenti, come stamattina qui, in casa mia! Di' dunque, moglie! È una sua mania, a quel che pare, portare per le case involti di calze di lana!... Vecchio caritatevole, va!... Fate forse il mereiaio, signor milionario? date ai poveri gli scarti di magazzino, eh, sant'uomo?... Che saltimbanco! Ah non mi riconoscete? Ebbene!... io vi riconosco, io! Vi ho riconosciuto subito appena avete messo qui dentro quel muso. Ah! vedrete finalmente che non è sempre bello entrare così in casa dalla gente col pretesto che si tratta di alberghi, con certi abiti impossibili, con l'aspetto d'un povero a cui si sarebbe dato un soldo, e per ingannare le persone, fare il generoso, toglier loro il pane, e minacciarle nei boschi, e ritenersi sdebitati portando dopo, quando le persone sono rovinate, un soprabito troppo largo e due grossolane coperte da ospedale, vecchio pidocchioso, ladro di bambini!». Si fermò, e per un momento parve parlare a se stesso. Si sarebbe detto che il suo furore cadesse in qualche buca, come il Rodano; poi, come se terminasse a voce alta ciò che diceva sottovoce a se stesso, diede un pugno sul tavolo e gridò: «Con quell'aria bonacciona!». E apostrofando Leblanc: «Perdio! vi siete burlato di me una volta! Voi siete la causa di tutte le mie disgrazie! Aveste per millecinquecento franchi una ragazza che avevo io e che era certamente di qualche riccone, che mi aveva già reso molto denaro, da cui dovevo ricavare di che vivere per tutta la vita! Una ragazza che mi avrebbe reso tutto ciò che ho perduto in quella schifosa bettola in cui si faceva sempre festa, dove mi sono mangiato come un imbecille tutto ciò che avevo! Oh, vorrei che tutto il vino bevuto in casa mia fosse veleno per quelli che lo hanno bevuto! Ma non importa! Dite dunque!... Avevate un randello nella foresta!... Eravate il più forte! Rivincita. Oggi l'ho io il coltello per il manico!... Siete fritto, buon uomo!... Oh, ma io rido! Davvero, rido. È caduto nella rete! Gli ho detto che ero attore, che mi chiamavo Fabantou, che avevo recitato con la Mars, con la Muche, che il padrone di casa voleva essere pagato domani, quattro febbraio, e lui non ha nemmeno visto che la scadenza dei fitti è all'otto gennaio, e non al quattro febbraio!... Assurdo cretino! E questi quattro miseri filippi che mi porta! Canaglia! Non ha nemmeno avuto la generosità di arrivare a cento franchi. E come si beveva tutte le mie scemenze!... Mi divertivo. Mi dicevo: "Imbecille!, ti ho colto. Stamane ti lecco le zampe, stasera ti roderò il cuore"». Thénardier tacque. Si sentiva soffocato. Lo stretto petto sbuffava come un mantice da fucina. Aveva lo sguardo pieno di quell'ignobile felicità di una creatura debole, crudele e vile che può finalmente atterrare chi ha temuto e insultare chi ha lusingato, la gioia di un nano che giunge a mettere il tallone sulla testa di Golia, di uno sciacallo che comincia a sbranare un toro malato, abbastanza sfinito da non potersi difendere, abbastanza vivo per soffrire ancora. Leblanc non l'interruppe, ma quando Thénardier si arrestò, disse: «Non so che cosa vogliate dire. Vi ingannate. Sono poverissimo e niente affatto milionario. Non vi conosco. Mi prendete per un altro». «Ah», ragliò Thénardier, «la bella scusa! Vi piace questo scherzo! Vi confondete, vecchio mio! Ah, non vi ricordate!... Non vedete chi sono...» «Scusate signore», rispose Leblanc con accento così cortese che in un simile momento sembrava qualcosa di strano e di potente, «vedo che siete un bandito.» Gli esseri odiosi hanno la loro suscettibilità, i mostri temono il solletico. Alla parola bandito, la Thénardier si gettò giù dal letto, e Thénardier prese la sedia come se avesse voluto romperla con le mani. «Non ti muovere, tu!», gridò alla moglie. Quindi voltandosi a Leblanc: «Bandito! Sì, so che voialtri ricchi ci chiamate così! Guarda! È vero, sono un fallito, mi nascondo, non ho pane, non ho un soldo, sono un bandito! Ah, vi scaldate i piedi, voi avete stivali di Sakoski, avete i soprabiti imbottiti come tanti arcivescovi, abitate al primo piano di case con tanto di portinaio, mangiate tartufi, mangiate asparagi a quaranta franchi nel mese di gennaio, e piselli, vi rimpinzate, e quando volete sapere se fa freddo guardate nel giornale quanto segna il termometro dell'ingegner Chevalier12. Noi!... siamo noi stessi i termometri! Noi non abbiamo bisogno di andare a vedere sulla Senna, all'angolo della torre dell'Orologio, quanti gradi ci sono; noi sentiamo il sangue irrigidirsi nelle vene, e il ghiaccio ci arriva al cuore, e diciamo: "Non c'è Dio!". E voi venite nelle nostre caverne, sì, nelle nostre caverne, a chiamarci banditi! Ma vi mangeremo!... ma vi divoreremo, poveri innocenti! Signor milionario! sappiate questo: sono stato un uomo a modo, patentato, elettore, sono un borghese, io, e voi non lo siete forse, voi!». A questo punto Thénardier fece un passo verso gli uomini che erano vicini alla porta e aggiunse fremendo: «Quando penso che osa parlarmi come a un ciabattino!». Poi rivolgendosi di nuovo a Leblanc con una specie di recrudescenza frenetica: «E sappiate anche questo, signor filantropo!... Non sono un uomo volgare, io! Non sono un uomo di cui non si fa il nome e ruba i bambini dalle case! Sono un antico soldato francese, dovrei portare la croce! Ero a Waterloo, io! e nella battaglia ho salvato la vita a un generale che si chiamava conte di Pontmercy! Quel quadro che vedete, e che è stato dipinto da David, a Bruxelles, sapete che rappresenta? Rappresenta me. David ha voluto immortalare quel fatto d'armi. Ho il generale Pontmercy sul dorso, e lo porto via sotto la mitraglia. Ecco la storia! Neanche lui ha mai fatto niente per me, quel generale; non valeva più degli altri! Ma gli ho salvato la vita rischiando la mia, e ho le tasche piene di certificati! Sono un soldato di Waterloo, povero mondo! e ora che ho avuto la bontà di dirvi tutto ciò, finiamola: mi ci vuole molto denaro, o vi faccio fuori, fulmini del buon Dio! Molto, moltissimo denaro!». Marius era giunto a dominare l'angoscia e ascoltava. Anche l'ultimo dubbio possibile era svanito. Quell'uomo era proprio il Thénardier del testamento. Fremette a quel rimprovero d'ingratitudine rivolto a suo padre, e che era sul punto di giustificare così fatalmente. La sua perplessità raddoppiò. Del resto, in tutte quelle parole di Thénardier, nell'accento, nel gesto, nello sguardo, c'era qualcosa che faceva risplendere di fiamme ogni parola, nell'esplosione di una natura perversa mostrandosi qual era, in quella mescolanza di fanfarone e di abietto, di orgoglio e di avvilimento, di rabbia e di bestialità, in quel caos di ruggiti reali e di falsi sentimenti, in quell'impudenza di un uomo cattivo che assapora la voluttà della violenza, in quella nudità sfrontata di un'anima lercia, in quella conflagrazione di tutte le sofferenze combinate con tutti gli odi, c'era qualcosa di orribile come il male e di pungente come la verità. Il quadro del maestro, la pittura di David di cui aveva proposto l'acquisto a Leblanc altro non era (il lettore l'ha indovinato) che l'insegna della sua bettola, dipinta, si ricorderà, da lui stesso, solo avanzo che avesse conservato dal naufragio di Montfermeil. Siccome l'uomo non era più nel raggio visivo di Marius, questi, ora, poteva vedere quello sgorbio, e vi riconosceva veramente una battaglia, un fondo pieno di fumo, e un uomo che ne portava un altro. Era il gruppo di Thénardier e di Pontmercy; il sergente salvatore, il colonnello salvato. Marius era come ubriaco: quel quadro gli faceva in certo qual modo l'effetto di suo padre vivo, non era più l'insegna della bettola di Montfermeil, era una tomba che si spalancava, un fantasma che si rizzava; Marius sentiva il cuore battergli alle Temple, aveva il cannone di Waterloo nelle orecchie: suo padre insanguinato stranamente dipinto su quella tela sinistra lo spaventava e gli sembrava che quella figura informe lo guardasse fissamente. Quando Thénardier ebbe ripreso fiato, fissò su Leblanc le pupille rosse di sangue, e gli disse a bassa voce e in termini risoluti: «Cos'hai da dire prima che ti facciamo a pezzi?». Leblanc taceva. In mezzo a quel silenzio una voce rauca lanciò dal corridoio questo lugubre sarcasmo: «Se si tratta di spaccare della legna, eccomi pronto!». Era l'uomo dalla mazza che si rivelava. E nello stesso tempo un'enorme faccia irsuta e terrea apparve sulla porta ridendo spaventosamente, mostrando non i denti, ma gli uncini. Era la faccia dell'uomo dalla mazza. «Perché ti sei tolto la maschera?», gli gridò Thénardier con furore. «Per ridere», rispose l'uomo. Da alcuni istanti sembrava che Leblanc seguisse e spiasse tutti i movimenti di Thénardier, che, accecato e stordito dalla rabbia, andava e veniva tranquillo sapendo che la porta era custodita, che era armato contro quell'uomo disarmato, e di essere in nove contro uno, supponendo che la Thénardier contasse per un uomo soltanto. Apostrofando l'uomo dalla mazza, voltava la schiena a Leblanc. Leblanc, colto quel momento, rovesciò col piede la sedia, col pugno la tavola e con un salto di un'agilità prodigiosa, prima che Thénardier avesse avuto il tempo di voltarsi, giunse alla finestra. Aprirla, scavalcarne il parapetto, non fu che l'affare di un secondo. Era già a metà fuori, quando sei pugni robusti lo presero e lo ricondussero energicamente nel bugigattolo. Erano i tre «fumisti» che si erano lanciati su di lui. Nello stesso tempo la Thénardier l'aveva preso per i capelli. Al fracasso, gli altri banditi accorsero dal corridoio; il vecchio, che era sul letto e che sembrava ubriaco, discese dal giaciglio e giunse tremando col martello da cantoniere in mano. Uno dei «fumisti», a cui la candela rischiarava il viso imbrattato e nel quale Marius, nonostante quella tinta, riconobbe Panchaud, detto Printanier o Bigrenaille, teneva sospesa sopra la testa di Leblanc una specie di mazza formata da due mele di piombo all'estremità di una sbarra di ferro. Marius non potè resistere a questo spettacolo: «Padre mio», pensò, «perdonami». E col dito cercò il grilletto della pistola. Il colpo stava per partire, quando la voce di Thénardier gridò: «Non gli fate del male!». Quel tentativo disperato della vittima, invece di irritare Thénardier lo aveva calmato. C'erano due uomini in lui, l'uomo scaltro e l'uomo feroce. Fino a quel momento, nel traboccamento del trionfo, davanti alla preda abbattuta che non si muoveva, l'uomo feroce aveva dominato; quando la vittima si dibatté e parve volesse lottare, l'uomo scaltro riapparve e prese il sopravvento. «Non gli fate del male!», ripetè; e senza saperlo nemmeno, per primo successo, arrestò la pistola pronta a esplodere paralizzando Marius, per il quale ogni urgenza disparve e in quella nuova fase non vide nessun inconveniente ad aspettare ancora. Chissà, forse sarebbe sopravvenuta qualche combinazione che lo avrebbe liberato dalla spaventosa alternativa di lasciar morire il padre di Ursule o di perdere il salvatore del colonnello. Una lotta erculea si era impegnata. Con un pugno in mezzo al petto, Leblanc aveva mandato il vecchio a rantolare in mezzo alla camera, poi con due manrovesci aveva atterrati due assalitori, e li teneva entrambi, uno sotto ciascun ginocchio; i miserabili sbuffavano sotto quella pressione come sotto una mola di granito; ma gli altri quattro avevano preso a loro volta il terribile vecchio per le braccia e alla nuca, e lo tenevano accovacciato sui due «fumisti» atterrati. Così, padrone degli uni e dominato dagli altri, schiacciando quelli che aveva sotto e soffocando sotto quelli che aveva sopra, provando invano con tutti gli sforzi a scuoterseli di dosso, Leblanc spariva sotto quel gruppo orribile di banditi come un cinghiale sotto un branco di mastini e di segugi ululanti. Giunsero a rovesciarlo sul letto accanto alla finestra e lo tennero sotto. La Thénardier non gli aveva ancora mollato i capelli. «Tu non ti immischiare», disse Thénardier. «Vattene. Ti strapperai lo scialle.» La Thénardier obbedì come la lupa obbedisce al lupo, grugnendo sordamente. «Voialtri, frugatelo», disse Thénardier. Sembrava che Leblanc avesse rinunciato a ogni resistenza. Non aveva in tasca altro che una borsa di cuoio contenente sei franchi e il fazzoletto. Thénardier intascò il fazzoletto. «Come, non ha portafoglio?», domandò. «E nemmeno orologio», rispose un «fumista». «È lo stesso», mormorò con una voce da ventriloquo l'uomo mascherato che teneva una grossa chiave, «è un vecchio furbo.» Thénardier andò in un angolo della porta, prese un pacco di corde e lo gettò ai suoi uomini. «Legatele ai piedi del letto», disse. Quindi vedendo che il vecchio, rimasto steso attraverso la camera da un pugno di Leblanc, non si moveva più: «È morto Boulatruelle?», domandò. «No», rispose Brigenaille, «è ubriaco.» «Buttatelo in un angolo», disse Thénardier. Due «fumisti» spinsero l'ubriaco vicino al mucchio di ferraglie, con i piedi. «Babet, perché ne hai condotti tanti?», disse Thénardier sottovoce all'uomo dal randello, «Era inutile.» «Che vuoi? hanno voluto esserci tutti», rispose l'uomo dal randello. «La stagione è cattiva, non si fanno affari.» Il giaciglio su cui Leblanc era stato gettato era una specie di letto da ospedale posto su quattro montanti di legno appena squadrati. Leblanc lasciò fare. I briganti lo legarono solidamente, ritto, coi piedi a terra vicino al montante del tetto più lontano dalla finestra e più vicino al camino. Quando fu stretto l'ultimo nodo, Thénardier prese una sedia e si mise a sedere quasi in faccia a Leblanc. Thénardier non era più riconoscibile; in poco tempo la sua fisionomia era passata dalla violenza sfrenata alla dolcezza tranquilla e furba. Marius stentava a riconoscere in quel sorriso cortese da impiegato la bocca quasi bestiale che un momento prima schiumava: considerava con stupore quella metamorfosi fantastica e inquietante, e provava ciò che proverebbe un uomo che vedesse una tigre mutarsi in avvocato. «Signore», fece Thénardier. E allontanando con un gesto i briganti che avevano ancora la mano su Leblanc: «Andate via e lasciatemi parlare con questo signore». Si ritirarono tutti verso la porta. Egli riprese: «Signore, avete avuto torto di cercare di saltare giù dalla finestra. Avreste potuto rompervi una gamba. Ora, se permettete, parleremo tranquillamente. Bisogna prima di tutto che vi comunichi un'osservazione che ho fatto, ed è che voi non avete ancora lanciato il minimo grido». Thénardier aveva ragione; questo particolare era reale, quantunque fosse sfuggito a Marius nel turbamento in cui si trovava. Leblanc aveva infatti soltanto pronunciato alcune parole senza alzare la voce, e anche lottando vicino alla finestra con i sei banditi, aveva mantenuto il più profondo e singolare silenzio. Thénardier proseguì: «Dio mio! Avreste potuto gridare al ladro, e non l'avrei trovato sconveniente. O all'assassino. Si dice in simili casi del tutto normale. Non me ne sarei avuto a male. È del tutto normale che si faccia un po' di baccano quando si ha da fare con persone che non ispirano troppa fiducia. Anche se l'aveste fatto; nessuno vi avrebbe disturbato. Nessuno vi avrebbe messo il bavaglio. E vi dico perché: questa camera è del tutto sorda. Non ha altro pregio, ma questo ce l'ha. È una cantina. Ci si potrebbe tirare una bomba, che per il corpo di guardia più vicino farebbe l'effetto del russare di un ubriaco. Qui il cannone farebbe bum, e il tuono puf. È un alloggio comodo. Ma, insomma, voi non avete gridato, tanto meglio: me ne congratulo e vi dico che cosa ne penso: mio caro signore, quando si grida, chi corre? La polizia. E dopo la polizia? La giustizia. Ebbene!, voi non avete gridato; quindi non desiderate più di noi di veder arrivare la giustizia e la polizia. Perché - da molto tempo lo sospetto - avete un interesse speciale a nascondere qualcosa. Dal canto nostro, anche noi abbiamo lo stesso interesse. Dunque possiamo intenderci». Parlando così, sembrava che Thénardier, con la pupilla fissa su Leblanc, cercasse di sprofondare le punte acuminate che gli uscivano dagli occhi fin nella coscienza del suo prigioniero. Del resto, il linguaggio improntato a una specie d'insolenza moderata e sorniona, era riservato e quasi scelto, e in quel miserabile che un momento prima non era che un brigante, si sentiva «l'uomo che aveva studiato per essere prete». Il silenzio serbato dal prigioniero, quella precauzione che giungeva fino all'oblio stesso della propria vita, quella resistenza al primo moto naturale, che è, appunto, di gettare un grido, tutto ciò, bisogna dirlo, dopo che l'osservazione era stata fatta, riusciva importuno a Marius, e lo meravigliava penosamente. L'osservazione così fondata di Thénardier oscurava ancor più per Marius le tenebre misteriose sotto le quali si nascondeva la figura grave e strana alla quale Courfeyrac aveva dato il soprannome di signor Leblanc. Ma chiunque egli fosse, legato da corde, circondato da carnefici, a metà sprofondato, per così dire, in una fossa che si apriva sotto di lui un gradino di più a ogni istante, davanti alla dolcezza di Thénardier, quell'uomo rimaneva impassibile; e Marius non poteva impedirsi di ammirare, in un momento come quello, quel viso superbamente malinconico. Evidentemente era un'anima su cui lo spavento non aveva presa e che non sapeva cosa fosse la paura. Era uno di quegli uomini che dominano il terrore delle situazioni disperate. Per quanto la crisi fosse estrema, per quanto inevitabile fosse la catastrofe, non c'era nulla in lui dell'agonia dell'annegato che spalanca sott'acqua gli occhi stravolti. Thénardier si alzò senza affettazione, andò al camino, scostò il paravento che appoggiò al giaciglio vicino, e in tal modo scoprì il fornello pieno di braci ardenti, dove il prigioniero poteva perfettamente vedere lo scalpello arroventato e picchiettato qua e là da piccole stelle scarlatte. Poi, Thénardier tornò a sedere vicino a Leblanc. «Continuo», disse. «Possiamo intenderci. Accomodiamoci amichevolmente. Ho avuto torto a inquietarmi, non so dove avessi la testa; sono andato troppo in là, ho detto delle corbellerie. Per esempio, perché siete milionario, vi ho detto che esigevo denaro, molto denaro, moltissimo denaro. Non sarebbe ragionevole. Mio Dio, voi potete essere benissimo ricco, ma avrete anche voi i vostri impegni; chi non ne ha? Non voglio rovinarvi, non sono una sanguisuga, dopo tutto. Non sono di quelli che approfittando della posizione vantaggiosa, finiscono col diventare ridicoli. Guardate, ci metto del mio e faccio anch'io un sacrificio. Mi ci vogliono soltanto duecentomila franchi.» Leblanc non pronunciò una parola. Thénardier proseguì. «Vedete che non metto poca acqua nel mio vino. Non conosco a quanto ammonti la vostra sostanza, ma so che non badate al danaro, e che un uomo benefico come siete voi. può benissimo dare duecentomila franchi a un padre di famiglia che non è felice. Certamente voi pure siete ragionevole, e non avrete certo pensato che mi sarei dato la briga che mi sono dato per organizzare la cosa di questa sera, che è un lavoro ben fatto, come hanno ammesso anche questi signori, per chiedervi quanto basta per andare a bere del rosso a quindici soldi e a mangiare del vitello da Desnoyeres. Duecentomila franchi, via va bene... Quando questa bagatella sarà uscita dalla vostra tasca, vi do la mia parola che tutto sarà finito e che non avrete più da temere nemmeno un pizzicotto. Voi mi direte: "Ma non ho tale somma in tasca". Oh, non sono esagerato! Non esigo questo. Non vi domando che una cosa: abbiate la bontà di scrivere quanto vi detterò.» Thénardier s'interruppe, poi, come sottolineando le parole e gettando un sorriso dalla parte del fornello, soggiunse: «Vi prevengo che non ammetterò che non sappiate scrivere». Un grande inquisitore avrebbe potuto invidiare quel sorriso. Thénardier spinse il tavolo vicino a Leblanc; prese il calamaio, una penna e un foglio di carta dal cassetto che lasciò aperto e in cui scintillava una lunga lama di coltello. Posò il foglio di carta davanti a Leblanc. «Scrivete», disse. Il prigioniero finalmente parlò. «Come volete che scriva?... Sono legato.» «È vero, scusate!», fece Thénardier, «Avete tutte le ragioni.» E volgendosi verso Bigrenaille: «Slegate il braccio destro del signore». Panchaud, detto Printanier o Bigrenaille, eseguì l'ordine di Thénardier. Quando la mano destra del prigioniero fu libera, Thénardier bagnò la penna nell'inchiostro e gliela porse. «Notate bene, signore, che siete in nostro potere, a nostra discrezione: che nessuna potenza umana può tirarvi fuori di qui e che saremmo veramente desolati d'essere costretti a giungere a estremi spiacevoli. Non so il vostro nome né il vostro indirizzo, ma vi prevengo che resterete legato finché la persona incaricata di portare la lettera che scriverete sarà tornata. Ora, vogliate scrivere.» «Che cosa?», domandò il prigioniero. «Vi detto.» Leblanc prese la penna. Thénardier cominciò a dettare: «Figlia mia...». Il prigioniero trasalì e alzò lo sguardo verso Thénardier. «Metteteci: Mia cara figlia», disse Thénardier. Leblanc obbedì. Thénardier continuò: «Vieni subito...». S'interruppe. «Le date del tu, vero?» «A chi?», domandò Leblanc. «Perdio!», fece Thénardier, «Alla piccina, all'Allodola.» Leblanc rispose senza la minima emozione apparente: «Non so che cosa vogliate dire». «Continuate», disse Thénardier. E si rimise a dettare: «Vieni subito. Ho assolutamente bisogno di te. La persona che ti consegnerà questo biglietto è incaricata di condurti da me. Ti aspetto. Vieni subito con fiducia». Leblanc aveva scritto tutto. Thénardier riprese: «Ah! cancellate con fiducia; potrebbe far supporre che la cosa non sia affatto liscia e che sia possibile diffidare». Leblanc cancellò le due parole. «Ora firmate», proseguì Thénardier. «Come vi chiamate?» «Per chi è questa lettera?» «Lo sapete bene, per la piccina. Ve l'ho detto», rispose Thénardier. Era evidente che Thénardier evitava di nominare la ragazza in questione. Diceva «l'Allodola», diceva «la piccina» ma non ne pronunciava il nome. Precauzione da uomo prudente che vuol serbare il segreto davanti ai suoi complici. Dire il nome, era abbandonare a loro «l'affare» facendogli sapere più del necessario. Riprese: «Firmate. Come vi chiamate?». «Urbain Fabre», disse il prigioniero. Thénardier, con un movimento da gatto, si ficcò la mano in tasca e ne trasse il fazzoletto tolto a Leblanc. Cercò la cifra, e l'avvicinò alla candela. «U. F. È così, Urbain Fabre. Ebbene firmate U. F.» Il prigioniero firmò. «Siccome ci vogliono due mani per piegarla, date, la piegherò io.» Fatto ciò, Thénardier riprese: «Mettete l'indirizzo, Signorina Fabre, a casa vostra. So che non abitate molto lontano di qui, nelle vicinanze di Saint-Jacques du Haut-Pas, poiché andate a messa là, tutti i giorni, ma non so in quale via. Vedo che comprendete la vostra situazione. Come non avete mentito per il nome, non mentite per l'indirizzo. Fate voi». Il prigioniero rimase un momento pensoso, poi prese la penna e scrisse: Signorina Fabre, presso il signor Urbain Fabre, me Saint-Dominique d'Enfer n. 17. Thénardier prese la lettera con una specie di convulso febbrile. «Moglie mia!», esclamò. La Thénardier accorse. «Ecco la lettera. Tu sai ciò che devi fare. Una vettura è pronta. Parti subito, e ritorna idem.» Poi, rivolgendosi all'uomo della mannaia: «E tu, dal momento che ti sei tolto la maschera, accompagna la signora. Ti metterai dietro la vettura. Sai dove hai lasciato la carrozzella?». «Sì», disse l'uomo. E deposta la mannaia in un angolo, seguì la Thénardier. Mentre se ne andavano, Thénardier infilò il capo nella porta socchiusa e gridò nel corridoio: «Soprattutto guarda di non perdere la lettera! Pensa che porti con te duecentomila franchi». La voce rauca della Thénardier rispose: «Sta' tranquillo; me la sono messa in seno». Dopo un minuto si sentì uno scoppiettìo di frusta che diminuì e si spense rapidamente. «Bene», brontolò Thénardier. «Vanno di buon passo. A quel galoppo, sarà di ritorno in tre quarti d'ora.» Avvicinò una sedia al camino, e sedette incrociando le braccia, presentando le scarpe infangate al fornello. «Ho freddo ai piedi», disse. Nel bugigattolo, con Thénardier e il prigioniero, non rimanevano più che cinque banditi. Quegli uomini, attraverso la maschera e l'untume nero che copriva loro la faccia e li mutava, secondo la paura, in carbonai, negri o demoni, avevano l'aspetto freddo e cupo, e si capiva che eseguivano un delitto come una commissione qualunque, tranquillamente, senza collera e senza pietà, quasi annoiati. Se ne stavano in un angolo ammucchiati come bruti e tacevano. Thénardier si scaldava i piedi. Il prigioniero era immerso nel suo silenzio. Una calma cupa era succeduta al chiasso feroce che aveva riempito la stamberga alcuni minuti prima. La candela, sulla quale s'era formato una specie di grosso fungo, rischiarava appena la stamberga; il braciere s'era quasi spento, e tutte quelle figure mostruose proiettavano ombre deformi sui muri e sul soffitto. Non si sentiva altro rumore che la respirazione calma del vecchio ubriaco che dormiva. Marius aspettava, in un'ansia che ingigantiva sempre più. L'enigma era più che mai impenetrabile. Chi era quella «piccina» che Thénardier aveva chiamato anche l'Allodola? Era la sua «Ursule»? Il prigioniero non si era mostrato commosso a quella parola, «Allodola», e aveva risposto nel modo più naturale del mondo: «Non so che cosa vogliate dire». D'altra parte, le due lettere U. F. erano state spiegate, stavano per Urbain Fabre, e Ursule non si chiamava più Ursule. Ecco ciò che Marius capiva più chiaramente. Una specie di fascino spaventoso lo teneva inchiodato al posto da cui osservava e dominava tutta quella scena. Era lì, quasi incapace di riflettere e di muoversi, come annientato dalle abominevoli cose viste prima. Aspettava, sperando in qualche accidente, non importava quale, non riuscendo a raccogliere le sue idee e non sapendo che partito prendere. «In tutti i casi», diceva, «se l'Allodola è lei, la vedrò di sicuro, poiché la Thénardier la condurrà qui. Allora tutto sarà spiegato, darò la mia vita e il mio sangue se occorre, ma la libererò. Nulla mi tratterrà.» Passò così quasi mezz'ora; Thénardier sembrava assorto in una meditazione tenebrosa, il prigioniero non si muoveva. Eppure Marius credeva di udire a intervalli, da alcuni istanti, un rumore leggero e sordo vicino al prigioniero. D'un tratto Thénardier apostrofò il prigioniero così: «Signor Fabre, guardate. Voglio dirvi una cosa». Queste parole sembravano l'inizio di un chiarimento. Marius tese l'orecchio. Thénardier continuò. «Mia moglie sta per tornare, non vi spazientite. Penso che l'Allodola sia veramente vostra figlia, e trovo giustissimo che la teniate con voi. Soltanto, ascoltate un po': con la nostra lettera, mia moglie andrà a trovarla. Ho detto a mia moglie di vestirsi, come avete visto, in modo che la vostra signorina la segua senza difficoltà. Saliranno entrambe in vettura col mio compagno dietro. Da qualche parte, fuori di una barriera, c'è un carrozzino con due buonissimi cavalli. Vi condurranno la vostra signorina; lei scenderà dalla vettura, il mio compagno salirà con lei nella carrozza, e mia moglie tornerà qui a dirci: È fatto. In quanto alla vostra signorina non le verrà fatto alcun male; il carrozzino la condurrà in un luogo in cui sarà tranquilla, e appena mi avrete dato i duecentomila franchi ve la renderò. Se mi fate arrestare, il mio compagno darà un colpetto all'Allodola, ecco tutto.» Il prigioniero non articolò una parola. Dopo una pausa Thénardier proseguì: «È semplice, come vedete. Non si farà niente di male, se voi non vorrete che accada. Vi racconto la cosa. Vi prevengo perché lo sappiate». Si fermò; il prigioniero non ruppe il silenzio, e Thénardier riprese: «Appena mia moglie sarà tornata e mi avrà detto: l'Allodola è in viaggio, vi lasceremo e sarete libero di andare a dormire a casa vostra. Vedete che non abbiamo cattive intenzioni». Immagini spaventose passarono davanti alla mente di Marius. Come! Quella giovane che rapivano, non la riconducevano? uno di quei mostri la portava nell'ignoto? Dove?... E se era lei! Ed era chiaro che si trattava di lei! Marius sentiva arrestarsi i battiti del cuore. Che fare? Tirare il colpo di pistola? Mettere in mano della giustizia tutti quei miserabili? Ma l'orribile uomo della mannaia era fuori di ogni pericolo, teneva la giovane in sua balia, e Marius pensava a quelle parole di Thénardier di cui intravedeva il significato sanguinoso: «Se mi fate arrestare, il mio compagno darà un colpetto all'Allodola». Ora non si sentiva più trattenuto soltanto dal testamento del colonnello, ma anche dal suo stesso amore, dal pericolo che correva la donna che amava. Quella spaventosa situazione che durava già da più di un'ora, cambiava aspetto a ogni istante. Marius ebbe la forza di passare successivamente in rivista tutte le più dolorose congetture, cercando una speranza senza trovarla. Il tumulto dei pensieri che l'agitavano contrastava col silenzio funebre della stamberga. In mezzo a quel silenzio si sentì il rumore della porta delle scale che si aprì e poi si richiuse. Il prigioniero fece un movimento nei suoi lacci. «Ecco la signora», disse Thénardier. Terminava appena di parlare quando la Thénardier si precipitò nella camera, rossa, ansimante, strozzata, con gli occhi fiammeggianti, e gridò, battendosi contemporaneamente le grosse mani sulle cosce: «Indirizzo falso!». Il bandito che era partito con lei rientrò e andò a riprendere la sua mannaia. «Indirizzo falso?», ripetè Thénardier. La donna riprese: «Nessuno! In rue Saint-Dominique, numero diciassette, non c'è il signor Urbain Fabre! Non sanno chi sia!». Si fermò strozzata, poi continuò: «Signor Thénardier! Questo vecchio ti ha fregato! Sei troppo buono, vedi! Io gli avrei spaccato la testa in quattro, tanto per cominciare! e se avesse protestato l'avrei cotto vivo! Avrebbe dovuto ben parlare, e detto dove era la ragazza; e detto dove tiene il malloppo! Ecco come avrei condotto la cosa io! Hanno proprio ragione di dire che gli uomini sono più bestie delle donne! Nessuno! Numero diciassette! È un gran portone! Niente signor Fabre! Rue Saint-Dominique, e ventre a terra, e mancia, e cocchiere e tutto!... Ho parlato col portinaio e con la portinaia, una bella donna forte, e non la conoscono». Marius respirò. Lei, Ursule, o Allodola, colei che non sapeva più come chiamare, era salva. Mentre sua moglie irritata gridava, Thénardier si era seduto sulla tavola; rimase alcuni momenti senza pronunciare una parola, dondolando la gamba destra penzoloni e guardando il braciere con un'irritazione selvaggia. Alla fine disse al prigioniero, con un'inflessione di voce lenta e singolarmente feroce: «L'indirizzo falso?... Ma che cosa hai sperato, dunque?». «Guadagnare tempo!», esclamò il prigioniero con voce sonora. E nello stesso tempo scosse i suoi legacci; erano tagliati. Il prigioniero ormai era attaccato al letto solo per una gamba. Prima che i sette uomini avessero avuto il tempo di accorgersene di lanciasi sopra di lui, egli s'era curvato sotto il camino, aveva steso la mano verso il braciere, poi s'era raddrizzato; adesso Thénardier, sua moglie, i banditi, ricacciati dalla paura in fondo alla stamberga lo guardavano stupiti alzare sopra la testa lo scalpello rosso da cui pioveva una luce sinistra, quasi libero e in un atteggiamento formidabile. L'inchiesta giudiziaria, alla quale l'agguato della Gorbeau diede poi luogo, ha constatato che un grosso soldo, tagliato e lavorato in un modo particolare, venne trovato nella stamberga quando la polizia vi fece una perquisizione; quel grosso soldo era una di quelle meraviglie dell'industriosità che la pazienza del bagno penale genera nelle tenebre e per le tenebre, meraviglie che non sono altro che strumenti di evasione. Questi prodotti sorprendenti e delicati di un'arte prodigiosa stanno alla gioielleria, come le metafore del gergo stanno alla poesia. Ci sono dei Benvenuto Cellini nei bagni penali nello stesso modo che nella lingua ci sono dei Villon. Il disgraziato che aspira alla libertà trova modo qualche volta, senza utensili, con un vecchio coltello, di segare un soldo in due lamine sottili, di scavare queste due lamine senza intaccare il carico, e di praticare una specie di vite sulle due parti del soldo in modo di far aderire di nuovo le lamine. In questo modo la moneta si invita o si svita a volontà; come una scatola. In questa scatola si nasconde una molla da orologio, e questa molla da orologio, adoperata abilmente, taglia grossi anelli e sbarre di ferro. Si crede che quel disgraziato galeotto non possieda che un soldo; niente affatto, possiede la libertà. È un grosso soldo di questo genere che nelle ulteriori perquisizioni della polizia, fu trovato in due pezzi nella stamberga sotto al giaciglio vicino alla finestra. Si trovò pure una piccola sega di acciaio turchino, che poteva nascondersi nel grosso soldo. È probabile che nel momento in cui i banditi lo frugavano, il prigioniero avesse quel grosso soldo nascosto in mano, e che, poi, avendo libera la mano destra, lo svitasse e si servisse della sega per tagliare le corde che lo tenevano attaccato al letto, la qual cosa spiegherebbe il rumore leggero e i movimenti impercettibili che Marius aveva notato. Non avendo potuto abbassarsi per timore di tradirsi, non aveva tagliato le corde della gamba sinistra. I banditi si erano riavuti dalla prima sorpresa. «Sta' tranquillo», disse Bigrenaille a Thénardier. «È ancora legato per una gamba, e non scapperà. Garantisco. Gliel'ho legata io quella zampa.» In quella il prigioniero alzò la voce: «Siete dei disgraziati, ma la mia vita non vale la pena di essere tanto difesa. Immaginate di farmi parlare, di farmi scrivere ciò che non voglio scrivere, di farmi dire ciò che non voglio dire...». Alzò la manica del braccio sinistro, e: «Guardate», soggiunse. Nello stesso tempo stese il braccio e posò sulla carne nuda lo scalpello ardente che teneva nella mano destra per il manico di legno. Si udì lo sfrigolio della carne bruciata, e l'odore tipico delle camere di tortura si sparse per la stamberga. Marius vacillò per l'orrore, i briganti stessi ebbero un brivido, il viso dello strano vecchio si contrasse appena mentre il ferro rovente si sprofondava nella piaga fumante, impassibile e quasi augusto, fissava in Thénardier il suo bello sguardo senza odio, in cui il dolore svaniva in una serena maestà. Nelle grandi e nobili nature, le ribellioni della carne e dei sensi in preda al dolore fisico fanno uscire l'anima e la fanno apparire sulla fronte, allo stesso modo che la rivolta dei soldati forza il capitano a mostrarsi. «Miserabili, non abbiate più paura di me, di quanta io ne ho di voi», disse. E strappando lo scalpello dalla piaga, lo lanciò dalla finestra rimasta aperta. L'orribile arnese rovente disparve nella notte volteggiando e andò a cadere lontano spegnendosi nella neve. Il prigioniero riprese: «Fate di me quello che volete». Era disarmato. «Agguantatelo», disse Thénardier. Due briganti gli posero la mano sulla spalla e l'uomo mascherato dalla voce di ventriloquo gli rimase di fronte, pronto a fargli saltare il cranio con un colpo di chiave al minimo movimento. Nello stesso tempo Marius sentì sotto di lui, al basso del tramezzo, ma talmente vicino da non poter vedere coloro che parlavano, questo colloquio scambiato a bassa voce: «Non c'è che una cosa da fare». «Squartarlo!» «Proprio così!» Erano i coniugi Thénardier che si consigliavano. Thénardier si diresse a passi lenti verso il tavolo, aprì il cassetto e prese il coltello. Marius tormentava il grilletto della pistola. Perplessità inaudita! Da un'ora aveva due voci nella coscienza: una gli diceva di rispettare il testamento di suo padre, l'altra gli gridava di soccorrere il prigioniero. Queste due voci continuavano senza interruzione la loro lotta, che lo faceva agonizzare. Fino a quel momento aveva vagamente sperato di trovare il modo di conciliare quei due doveri, ma nulla di possibile era avvenuto. E intanto il pericolo pressava, l'ultimo limite dell'attesa era passato; a pochi passi dal prigioniero, Thénardier meditava, tenendo in mano il coltello. Marius, smarrito, si guardava intorno, ultima risorsa involontaria della disperazione. D'un tratto trasalì. Ai suoi piedi, sulla tavola, un raggio di luna piena rischiarava e sembrava mostrargli un foglio di carta. In quel foglio lesse queste parole scritte in grosse lettere quella mattina stessa dalla maggiore delle figlie Thénardier: «Ci sono gli sbirri». Un'idea, un lampo attraversò la mente di Marius; era il mezzo che cercava, la soluzione di quello spaventoso problema che lo torturava: risparmiare l'assassino e salvare la vittima. S'inginocchiò sul cassettone, stese il braccio, prese il foglio di carta, staccò lentamente un pezzo di intonaco dal tramezzo, l'avvolse nella carta e lo gettò attraverso il buco in mezzo alla stamberga. Era tempo. Thénardier aveva vinto gli ultimi timori o gli ultimi scrupoli e muoveva contro il prigioniero. «È caduto qualcosa!», gridò la Thénardier. «Che cos'è?», disse il marito. La donna s'era lanciata e aveva raccolto il pezzo d'intonaco avvolto nella carta. Lo consegnò al marito. «Da dove è arrivato», domandò Thénardier. «Perdinci!», fece la moglie, «da dove vuoi che sia entrato?... Dalla finestra.» «L'ho vista passare», disse Bigrenaille. Thénardier spiegò rapidamente la carta e l'avvicinò alla candela: «È la calligrafia di Eponine. Diavolo!». Fece cenno alla moglie che si avvicinò vivamente, e le mostrò la riga scritta sul foglio di carta; poi soggiunse con voce sorda: «Presto, la scala! lasciamo il lardo nella trappola e scappiamo!». «Senza rompere il collo a quest'uomo?», domandò la Thénardier. «Non c'è tempo.» «Da che parte?», chiese Bigrenaille. «Dalla finestra», rispose Thénardier. «Dal momento che Eponine ha gettato la pietra dalla finestra, vuol dire che la casa non è circondata da quella parte.» La maschera con la voce di ventriloquo posò a terra la grossa chiave, alzò le braccia in aria aprì e chiuse tre volte le mani senza dire una parola. Fu come il segnale di combattimento su una nave. I briganti che tenevano il prigioniero lo lasciarono; in un batter d'occhio, la scala di corda fu sciolta fuori dalla finestra e attaccata solidamente al parapetto con due uncini di ferro. Il prigioniero non badava a ciò che avveniva intorno a lui. Sembrava meditasse o pensasse. Appena fissata la scala, Thénardier gridò: «Vieni, padrona!...». E corse verso la finestra. Ma, mentre stava per scavalcarla, Bigrenaille lo prese brutalmente per il bavero. «No, vecchio furfante!... dopo di noi!» «Dopo di noi!», urlarono i banditi. «Siete dei bambini, perdiamo tempo», disse Thénardier. «Abbiamo gli sgherri alle calcagna.» «Ebbene», disse un bandito, «tiriamo a sorte chi passerà per primo.» Thénardier esclamò: «Ma siete matti!... Ma che vi gira?... Siete proprio una massa di stupidi!... Perdere il tempo, non è vero?... tirare a sorte, eh? col dito bagnato?... alla paglia più corta? scrivere i nostri nomi? metterli in un berretto?...». «Volete il mio cappello?», gridò una voce dalla soglia della porta. Tutti si voltarono. Era Javert. Teneva il cappello in mano e lo offriva sorridendo. XXI. Si dovrebbe sempre cominciare arrestando le vittime Sull'imbrunire, Javert, aveva appostati alcuni uomini e si era appollaiato anche lui dietro gli alberi della barriera dei Gobelins, di fronte alla stamberga Gorbeau, dall'altra parte del viale. Aveva incominciato con l'aprire la «sua tasca» per metterci dentro le due ragazze incaricate di sorvegliare i dintorni della stamberga, ma vi aveva «chiuso» solo Azelma. Quanto a Eponine, non era al suo posto, era scomparsa, e non aveva potuto prenderla. Poi, Javert si era messo in agguato, prestando l'orecchio al segnale convenuto. L'andirivieni delle vetture l'aveva oltremodo agitato. Alla fine si era spazientito, e, sicuro che «c'era un nido là», certo di avere «la fortuna dalla sua», avendo riconosciuto parecchi banditi tra i convenuti, aveva finito col decidersi a entrare senza aspettare il colpo di pistola. Se si ricorda, aveva la chiave di Marius. Era giunto proprio nel momento giusto. I banditi, spaventati, si gettarono sulle armi che avevano abbandonato in tutti gli angoli al momento di fuggire. In meno di un secondo quei sette uomini, spaventosi a vedersi, si raggrupparono in atteggiamenti di difesa, uno con la scure, l'altro con la chiave, un terzo con la mazza, gli altri con scalpelli, tenaglie, martelli. Thénardier prese un enorme mattone situato in un angolo della finestra, e che serviva da sgabello alle ragazze. Javert si mise in testa il cappello e fece due passi nella camera, con le braccia incrociate, il bastone sotto il braccio, la spada nel fodero. «Alto là», disse. «Non passerete dalla finestra, passerete dalla porta. È meno pericoloso. Voi siete in sette, noi siamo in quindici. Non lottiamo come facchini. Siamo cortesi.» Bigrenaille prese una pistola che teneva nascosta sotto il camiciotto e la mise in mano a Thénardier, dicendogli all'orecchio: «È Javert. Non ho il coraggio di tirare su quell'uomo. Tu ci riesci?». «Diavolo!», rispose Thénardier. «Ebbene, tira.» Thénardier prese la pistola e mirò Javert. Javert, che era a tre passi, lo guardò fisso, e si limitò a dire: «Non tirare, via!... il tuo colpo farà fiasco». Thénardier tirò il grilletto. Il colpo non rispose. «Te lo dicevo io!», fece Javert. Bigrenaille gettò il suo randello ai piedi di Javert. «Sei l'imperatore dei diavoli! M'arrendo.» «E voi?», domandò Javert agli altri banditi. «Anche noi», risposero. Javert disse con calma: «Così va bene, lo dicevo, siamo cortesi». «Non domando che una cosa», aggiunse Bigrenaille, «ed è che non mi si rifiuti il tabacco finché sono in prigione.» «Accordato», disse Javert. E voltandosi e chiamando dietro di lui: «Entrate, ora!». Una squadra di ufficiali di polizia con la spada sguainata e di agenti armati di casse-têtes13 e di randelli accorse alla chiamata di Javert. Legarono i banditi. Quella folla di uomini appena rischiarati da una candela, riempiva la stanza. «Le manette a tutti», gridò Javert. «Avvicinatevi se potete!», esclamò una voce che non era una voce di uomo, ma di cui nessuno avrebbe potuto dire: è una voce di donna. La Thénardier s'era rincantucciata in un angolo della finestra, ed era lei che aveva emesso quel ruggito. Gli ufficiali e gli agenti di polizia indietreggiarono. Aveva gettato indietro lo scialle e tenuto il cappello; il marito rannicchiato dietro di lei, spariva quasi sotto lo scialle caduto, e lei lo copriva col corpo, alzando il mattone con due mani sopra la testa, con un ondeggiamento da gigante che sta per lanciare una roccia: «Badate!», gridò. Tutti si affollarono verso il corridoio. In mezzo alla stanza si fece uno spazio abbastanza largo. La Thénardier gettò un'occhiata ai banditi che si erano lasciati legare e mormorò con accento gutturale e rauco: «Vili!». Javert sorrise e si fece avanti nello spazio vuoto che la Thénardier covava con gli occhi. «Non ti avvicinare! Vattene! o ti schiaccio!», esclamò. «Che granatiere!», disse Javert; «bada, che se tu hai la barba come un uomo, io ho le grinfie come una donna.» E continuò ad avanzare. La Thénardier, scapigliata e terribile, divaricò le gambe, si piegò all'indietro e gettò disperatamente il mattone in direzione della testa di Javert. Javert si curvò, il mattone passò sopra di lui, batté in fondo contro il muro da cui fece cadere un grosso pezzo di calcinaccio, e andò rimbalzando di angolo in angolo attraverso la stamberga fortunatamente quasi vuota, finendo vicino ai talloni di Javert. Nello stesso tempo Javert raggiunse la coppia Thénardier. Con una mano prese la donna per la spalla e con l'altra il marito per la testa. «Manette!», esclamò. I poliziotti rientrarono in folla e in pochi secondi l'ordine di Javert fu eseguito. La Thénardier, sfinita, guardò le sue mani ammanettate e quelle del marito; si lasciò cadere a terra ed esclamò piangendo: «Le mie figlie!». «Sono al sicuro», disse Javert. Nel frattempo gli agenti avevano visto l'ubriaco addormentato dietro la porta e lo scossero. Si svegliò balbettando: «È finito, Jondrette?». «Sì», rispose Javert. I sei banditi ammanettati erano in piedi, le facce spettrali: tre sporchi di nero e tre mascherati. «Tenete le maschere», disse Javert. E, passandoli in rivista con lo sguardo di un Federico n alla parata di Potdam, disse ai tre «fumisti»: «Buon giorno Bigrenaille. Buon giorno, Brujon. Buon giorno, Deux Milliards». Poi, volgendosi verso i tre mascherati, disse all'uomo dalla scure: «Buon giorno, Gueulemer». E all'uomo della mannaia: «Buon giorno, Babet». E al ventriloquo: «Salute, Claquesous». In quel momento scorse il prigioniero dei banditi che dall'entrata degli agenti di polizia non aveva pronunciato una parola e teneva la testa bassa. «Slegate il signore!», disse Javert, «E che nessuno esca!» Detto ciò, si sedette sovranamente davanti alla tavola sulla quale erano rimasti la candela e il calamaio, trasse di tasca un foglio di carta bollata e cominciò il processo verbale. Quando ebbe scritto le prime righe, che sono formule sempre uguali, alzò gli occhi: «Fate avvicinare il signore che quegli uomini hanno aggredito». Gli agenti si guardarono in giro. «Ebbene», domandò Javert, «dov'è?» Il prigioniero dei banditi, il signor Leblanc, il signor Urbain Fabre, il padre di Ursule o dell'Allodola, era scomparso. La porta era custodita, ma la finestra non lo era affatto. Appena s'era visto slegato, e mentre Javert redigeva il verbale, aveva approfittato del turbamento, del tumulto, dell'ingombro e dell'oscurità, e in un momento in cui l'attenzione non era rivolta a lui, s'era lanciato fuori dalla finestra. Un agente corse alla finestra e guardò giù. Di fuori non si vedeva nessuno. La scala di corda tremava ancora. «Diavolo», disse Javert tra i denti, «quello doveva essere il migliore.» XXII. Il piccino che gridava in un'altra parte del libro Il giorno seguente a quello in cui si erano svolti i fatti appena narrati, un bambino, che pareva venire dalla parte del Pont d'Austerlitz, risaliva per il vialetto secondario di destra, verso la barrière Fontainebleau. Era notte. Quel ragazzetto pallido, magro, coperto di cenci, con un paio di calzoni di tela nel mese di febbraio, cantava a squarciagola. All'angolo della rue du Petit Banquier, una vecchia curva rovistava in un mucchio di immondizie alla luce del fanale; il ragazzo la urtò passando, poi indietreggiò esclamando: «Guarda!... e io avevo presa per un enorme, enorme cane!». Pronunciò «enorme» due volte, con un tono canzonatorio che le maiuscole renderebbero abbastanza bene: «un enorme, ENORME cane». La vecchia si drizzò furiosa: «Pezzo da forca!», brontolò. «Se non ero chinata, vedevi dove ti mollavo un calcio.» Il ragazzo era già lontano. «Pss! Pss!», fece, «Dopo tutto, non mi sono ingannato.» La vecchia, soffocata dall'ira, si drizzò completamente, e il bagliore della lanterna le rischiarò in pieno la faccia livida, solcata di angoli e di rughe, con zampe di gallina che le giungevano agli angoli della bocca. Il corpo si perdeva nell'ombra, e non le si vedeva che la testa. Si sarebbe detta la maschera della decrepitezza intagliata dalla luce della notte. Il ragazzo la guardò. «Signora», disse, «non siete quel genere di bellezza che mi piace...»Proseguì per la sua strada e si rimise a cantare: Le roi Coupdesabot S'en allait à la chasse. A la chasse aux corbeaux...14. Dopo questi tre versi s'interruppe. Era giunto davanti al numero 50-52, e, trovando la porta chiusa, aveva cominciato a picchiare con i piedi calci rimbombanti ed eroici, i quali svelavano più le scarpe da uomo che calzava, che i piedi di fanciullo che aveva. Nel frattempo quella stessa vecchia che aveva incontrata all'angolo della rue du Petit Banquier gli corse dietro gridando: «Cosa c'è?... Che cosa succede? Dio Signore! sfondano la porta! sfondano la casa!». I calci continuavano. La vecchia si spolmonava. «Si accomodano così le porte, ora?» D'un tratto si fermò. Aveva riconosciuto il monello. «Che?!... è quel diavolo!» «Toh!... è la vecchia», disse il ragazzo. «Buon giorno, Burgonmuche. Vengo a trovare i miei antenati.» La vecchia rispose con una smorfia composita, ammirevole improvvisazione dell'odio che approfitta della vecchiaia e della bruttezza... che, disgraziatamente, si perse nell'oscurità. «Non c'è nessuno, brutta faccia.» «Bah!», fece il ragazzo, «E mio padre dov'è, dunque?» «Alla Force!» «Oh, guarda! e mia madre?» «A Saint-Lazare.» «Bene! E le mie sorelle?» «Alle Madelonnettes.» Il ragazzo si grattò dietro l'orecchio, guardò mamma Bougon, e disse: «Ah!». Poi girò sui talloni, e, un momento dopo, la vecchia, rimasta sulla porta, sentì che cantava con voce squillante e giovanile, scomparendo sotto gli olmi neri che stormivano al vento d'inverno: Le roi Coupdesabot S'en allat à la chasse. A la chasse aux corbeaux, Monté sur des échasse. Quand on passait dessous On lui payait deux sous15. 1 Notissima sala da ballo di Montparnasse, ritrovo di studenti. 2 Splenda o luccichi / l'orso rientra nella tana. 3 Ho fame, padre / Non c'è da mangiare. / Ho freddo, madre / Non c'è maglia / Trema / Lolotte! Singhiozza / Jacquot! 4 J.G. Lavater (1741-1801), svizzero, fu un grande studioso di fisiognomica. 5 Nota attrice del tempo. 6 Tutto solo, in un luogo appartato, non pensava certo a recitare il Pater Noster. 7 Pastrano a pipistrello. 8 Lett.: «gallina-sgualdrinella-cappellino-fiorito». 9 I nostri amori durarono una settimana. / Ma come sono brevi gli istanti della felicità / Valeva ben la pena, adorarsi per otto giorni! / Il tempo degli amori dovrebbe durar sempr Dovrebbe durar sempre! dovrebbe durar sempre! 10 Voi mi lasciate per andare incontro alla gloria. / Il mio triste cuore seguirà ovunque i vostri passi. 11 In argot, cadets e fauchants. 12 Noto ottico parigino sul qual de l'Horloge. 13 Mazza piombata. 14 Il re Colpodizoccolo. / Se ne andava a caccia. / A caccia di corvi... 15 Il re Colpodizoccolo. / Se ne andava a caccia. / A caccia di corvi. / Sui trampoli. / Quando gli passavano sotto. / Gli pagavano due soldi. PARTE QUARTA L'idillio di rue Plumet e l'epopea di rue Saint-Denis LIBRO PRIMO Alcune pagine di storia I. Ben tagliato 1831 e 1832, i due anni che seguono immediatamente la rivoluzione di luglio, sono tra i momenti più interessanti e più singolari della storia. Questi due anni stanno tra quelli che precedono e quelli che li seguono come due montagne. Hanno la grandezza rivoluzionaria. Vi si distinguono precipizi. Le masse sociali, le impronte stesse della civiltà, il gruppo solido degli interessi sovrapposti e aderenti, i profili secolari dell'antica formazione francese vi appaiono e scompaiono a ogni istante, attraverso le nubi tempestose dei sistemi, delle passioni, delle teorie. Queste rivelazioni e queste sparizioni sono state chiamate resistenza e movimento. A tratti, vi si vede brillare la verità, questa luce dell'anima umana. Questa notevole epoca è abbastanza circoscritta e comincia ad allontanarsi abbastanza da noi perché si possa afferrarne fin d'ora le linee principali. Tenteremo di farlo. La Restaurazione era stata una di quelle fasi intermedie difficili a definirsi, dove c'è fatica, brontolio, mormorio, sonno, tumulto, e che non significano altro che l'arrivo di una grande nazione a una tappa. Questi periodi sono singolari e ingannano i politici che vogliono sfruttarli. Da principio la nazione non chiede che riposo: non si ha che una brama, la pace; non si ha che un'ambizione, essere piccini; il che vuol dire: stare tranquilli. Di grandi avvenimenti, di grandi casi, di grandi avventure, di grandi uomini, grazie a Dio, se ne sono veduti abbastanza. Se ne ha fin sopra i capelli. Si darebbe Cesare per Prusia e Napoleone per il re di Yvetot. «Che buon piccolo re era quello!» Si è camminato dallo spuntar del giorno, si è alla sera di una lunga e faticosa giornata; si è fatta la prima giornata; si è fatta la prima tappa con Mirabeau, la seconda con Robespierre, la terza con Bonaparte; si è stanchissimi. Ciascuno domanda un letto. I sacrifici stanchi, gli eroismi invecchiati, le ambizioni riposte, le fortune accumulate cercano, chiedono, implorano, sollecitano, che cosa? un rifugio. Lo hanno. Prendono possesso della pace, della tranquillità, dell'agio; eccoli contenti. Eppure, nello stesso tempo, sorgono certi fatti, si fanno conoscere e bussano anch'essi alla porta. Questi fatti sono usciti dalle rivoluzioni e dalle guerre, ci sono, vivono, hanno diritto di installarsi nella società e ci si installano; il più delle volte, i fatti sono i marescialli d'alloggio, i furieri che non hanno altro da fare che preparare l'alloggiamento ai principi. Allora ecco che cosa appare ai filosofi della politica; nello stesso tempo che gli uomini stanchi domandano il riposo, i fatti compiuti domandano garanzie. Le garanzie per i fatti, sono la stessa cosa che il riposo per gli uomini. Sono ciò che l'Inghilterra, domandava agli Stuart dopo il Protettore; ciò che la Francia domandava ai Borboni dopo l'Impero. Queste garanzie sono una necessità dei tempi. Bisogna bene accordarle. I principi le «concedono», ma in realtà è la forza delle cose che le dà. Verità profonda e utile a sapersi, che gli Stuart non sospettarono nel 1663, e che i Borboni non intravidero nemmeno nel 1814. La famiglia predestinata, che ritornò in Francia quando Napoleone crollò, ebbe la miopia fatale di credere di essere lei a dare, e che ciò che aveva dato poteva riprenderselo, che la casa dei Borboni possedeva il diritto divino, che la Francia non possedeva nulla, e che il diritto politico concesso con la costituzione di Luigi XVIII non era altra cosa che un ramo del diritto divino staccato dalla casa Borbone e graziosamente dato al popolo sino al giorno in cui fosse piaciuto al re di riprenderselo. Tuttavia, dal dispiacere che quel dono le causava, la casa di Borbone avrebbe dovuto sentire che non veniva da lei. Fu come stizzita verso il secolo decimonono. Fece cattiva accoglienza a ogni progresso della nazione. Per servirci della parola triviale, cioè popolare e vera, diremo che mostrò i denti. Il popolo se ne accorse. Credette di avere la forza, perché l'Impero era crollato davanti ai suoi occhi come uno scenario da teatro. Non si accorse che era crollata lei stessa allo stesso modo, non vide che lei pure era passata in quelle mani che avevano tolto di mezzo Napoleone. Credette di avere delle radici, perché era il passato. S'ingannava; faceva parte del passato; ma tutto il passato era la Francia. Le radici della società francese non erano i Borboni, erano la nazione. Quelle oscure e salde radici non costituivano il diritto di una famiglia, ma la storia d'un popolo. Erano ovunque, fuorché sotto il trono. La casa di Borbone era per la Francia il nodo illustre e sanguinoso della sua storia, ma non era più l'elemento principale del suo destino e la base necessaria della sua politica. Si poteva fare senza i Borboni; se ne era fatto a meno per ventidue anni; c'era stata una soluzione di continuità; non se ne erano accorti. E come avrebbero potuto dubitarne, loro che credevano fosse Luigi XVIII a regnare il 9 termidoro e che Luigi XVIII regnasse il giorno di Marengo? Mai, dall'origine della storia, i principi erano stati così ciechi in presenza dei fatti e della porzione di autorità divina che i fatti contengono e promulgano; mai questa pretesa di quaggiù, che si chiama il diritto dei re, aveva negato a tal punto il diritto di lassù. Errore capitale che condusse questa famiglia a rimettere mano sulle garanzie accordate nel 1814, sulle concessioni, come le qualificava. Cosa triste! ciò che essa chiamava le sue concessioni, erano le nostre conquiste; ciò che essa chiamava le nostre usurpazioni, erano i nostri diritti. Quando le sembrò fosse giunta l'ora, la Restaurazione, supponendosi vittoriosa su Bonaparte e radicata nel paese, vale a dire credendosi forte e profonda, prese improvvisamente la sua decisione e rischiò il colpo. Una mattina si parò di fronte alla Francia, e alzando la voce, contrastò il diritto collettivo e il diritto individuale; alla nazione la sovranità, al cittadino la libertà. In altri termini, negò alla nazione ciò che la faceva nazione, e al cittadino ciò che lo faceva cittadino. Questa è la sostanza di quegli atti famosi che si chiamano le Ordinanze di luglio1. Cadde giustamente. Ma tuttavia, diciamolo, non era stata assolutamente ostile a tutte le forme di progresso. Si erano fatte grandi cose, al suo fianco. Sotto la Restaurazione, la nazione si era abituata alla discussione calma, la qual cosa era mancata alla Repubblica, e alla grandezza nella pace, la qual cosa era mancata all'Impero. La Francia libera e forte era stata uno spettacolo incoraggiante per gli altri popoli d'Europa. La Rivoluzione aveva avuto la parola sotto Robespierre; il cannone l'aveva avuta sotto Bonaparte; fu sotto Luigi XVIII e Carlo X che venne la volta di dar la parola all'intelligenza. Il vento cessò, la fiaccola si riaccese. Si vide fremere sopra le cime serene la pura luce degli spiriti. Spettacolo magnifico, utile e incantevole. Si videro lavorare durante quindici anni in piena pace, in piena piazza pubblica, quei grandi princìpi, così vecchi per il pensatore, così nuovi per l'uomo di Stato: l'uguaglianza davanti alla legge, la libertà di parola, la libertà della stampa, l'accessibilità di tutte le attitudini a tutte le funzioni. Andò così fino al 1830. I Borboni furono uno strumento della civiltà che si ruppe nelle mani della Provvidenza. La caduta dei Borboni fu piena di grandezza, non da parte loro, ma da parte della nazione. Lasciarono il trono con gravità, ma senza autorità; la loro discesa nella notte non fu una di quelle sparizioni solenni che lasciarono una cupa emozione nella storia, non fu né la calma spettrale di Carlo i, né il grido d'aquila di Napoleone. Se ne andarono, ecco tutto. Deposero la corona e non conservarono nessuna aureola. Furono dignitosi, ma non furono augusti. Non furono pari, in certo qual modo, alla maestà della loro sventura. Carlo X, durante il viaggio di Cherbourg, facendo modificare una tavola rotonda in una quadrata, parve più preoccupato dell'etichetta pericolante che del crollo della monarchia. Questa diminuzione rattristò gli uomini devoti che amavano le loro persone, e gli uomini seri che onoravano la loro stirpe. Il popolo fu ammirevole. La nazione, attaccata una mattina a mano armata da una specie d'insurrezione reale, si sentì tanto forte che neppure s'irritò. Si difese, si contenne, rimise le cose al loro posto; il governo nella legge, i Borboni nell'esilio, ahimè! e si fermò. Prese il vecchio re Carlo X da sotto quel baldacchino che aveva coperto Luigi XIV e lo pose a terra dolcemente. Toccò le reali persone con tristezza e precauzione. Non fu un uomo, non furono alcuni uomini, fu la Francia, la Francia intera, la Francia vittoriosa e inebriata della sua vittoria, che sembrò ricordarsi e mettere in pratica agli occhi del mondo intero queste gravi parole di Guillaume du Vair dopo la giornata delle barricate: «È comodo per quelli che sono abituati a godere il favore dei grandi e a saltare, come un uccello di ramo in ramo, da una fortuna cadente a una in fiore, mostrarsi arditi contro il loro principe nelle sue avversità; ma per me la sorte dei miei re sarà sempre venerabile, e specialmente dei re sventurati». I Borboni destarono rispetto, ma non dispiacere. Come abbiamo detto, la loro disgrazia fu più grande di loro. Svanirono all'orizzonte. La rivoluzione di luglio ebbe subito amici e nemici nel mondo intero. Gli uni si precipitarono verso di lei con entusiasmo e gioia, gli altri le voltarono le spalle, ciascuno secondo la propria natura. I principi d'Europa, in un primo momento, gufi di quell'alba, chiusero gli occhi storditi e stupiti, e non li riaprirono che per minacciare. Spavento che si comprende. Quella strana rivoluzione era stata appena una scossa; essa non aveva nemmeno fatto l'onore alla regalità vinta di trattarla come nemica e di versare il suo sangue. Agli occhi dei governi dispotici, sempre interessati a che la libertà si calunni da se stessa, la rivoluzione di luglio aveva il torto di essere formidabile e di rimanere dolce. Nulla, del resto, fu tentato o macchinato contro di lei. I più malcontenti, i più irritati, i più frementi, la salutarono; qualunque siano i nostri egoismi e i nostri rancori, c'è un rispetto misterioso per gli avvenimenti nei quali si avverte la collaborazione di qualcuno che lavora più in alto dell'uomo. La rivoluzione di luglio è il trionfo del diritto che atterra il fatto. Cosa piena di splendore. Il diritto che atterra il fatto. Da ciò lo splendore della rivoluzione del 1830, da ciò anche la sua mansuetudine. Il diritto che trionfa non ha nessun bisogno di essere violento. Il diritto è il giusto e il vero. È proprio del diritto rimanere eternamente bello e puro. Il fatto, anche il più necessario in apparenza, anche il meglio accetto ai contemporanei, se solo esiste come fatto e se ha in sé troppo poco diritto, o non ne ha affatto, è destinato infallibilmente a diventare, col tempo, deforme, immondo, forse anche mostruoso. Se si vuole constatare con un esempio a quale grado di bruttezza il fatto può giungere, a distanza di secoli, si guardi Machiavelli: non è un cattivo genio, né un demonio, né uno scrittore vile e miserabile; non è nient'altro che il fatto, il fatto del sedicesimo secolo, non soltanto italiano, ma europeo. E sembra orribile, e lo è di fronte all'idea morale del secolo decimonono. Questa lotta del diritto e del fatto dura dall'origine delle società. Porre fine al duello, amalgamare l'idea pura con la realtà umana, far penetrare pacificamente il diritto nel fatto e il fatto nel diritto, ecco il lavoro dei saggi. II. Mal cucito Ma una cosa è il lavoro dei saggi, una cosa è il lavoro dei furbi. La rivoluzione del 1830 s'era presto fermata. Quando una rivoluzione si incaglia, i furbi fanno a pezzi il relitto. I furbi del nostro secolo, si sono dati da sé la qualifica di uomini di Stato sebbene questa espressione, «uomo di Stato» abbia finito col diventare un po' da gergo. Non lo si dimentichi, infatti: dove c'è soltanto abilità, c'è necessariamente della meschinità. Dire: gli uomini di Stato, equivale qualche volta a dire: i traditori. Dunque, credendo ai furbi, le rivoluzioni come la rivoluzione di luglio sono arterie tagliate; ci vuole una profonda legatura. Il diritto, troppo grandemente proclamato, si rompe. Così, una volta affermato il diritto, bisogna affermare lo Stato. Assicurata la libertà, bisogna pensare al potere. Qui i saggi ancora non si dividono da furbi, ma incominciano a diffidare. Il potere, sia. Ma, prima di tutto, che cos'è il potere?... In secondo luogo, da dove viene? I furbi mostrano di non sentire le obiezioni mormorate, e continuano la loro manovra. Secondo questi politici, ingegnosi nel mettere alle finzioni una maschera di necessità, il primo bisogno di un popolo dopo una rivoluzione, quando questo popolo fa parte di un continente monarchico, è di procurarsi una dinastia. In questo modo, dicono, si può avere la pace dopo la rivoluzione, cioè il tempo di curarsi le piaghe e ripararsi la propria casa. La dinastia copre impalcature e ambulanza. Ora, non è sempre facile procurarsi una dinastia. A rigore, un uomo di genio, anche un avventuriero qualunque può essere un re. Nel primo caso avrete Bonaparte, e nel secondo Iturbide2. Ma non basta una famiglia qualunque per fare una dinastia. Necessariamente, c'è una certa quantità di anni in una razza e il solco dei secoli non si improvvisa. Se si parte dal punto di vista degli «uomini di Stato», sotto ogni riserva, beninteso, dopo una rivoluzione, quali sono le qualità del re che ne esce? Forse è utile che sia un rivoluzionario, cioè che abbia partecipato di persona alla rivoluzione, che vi abbia posto mano, che vi sia compromesso o illustrato, che ne abbia toccato la mannaia o maneggiata la spada. Quali sono le qualità di una dinastia? Dev'essere nazionale, cioè rivoluzionaria, a distanza, non per atti commessi ma per le idee accettate. Deve comporsi di passato ed essere storica, comporsi d'avvenire ed essere simpatica. Tutto questo spiega perché le prime rivoluzioni si accontentino di trovare un uomo, Cromwell o Napoleone; e perché le seconde vogliano assolutamente trovare una famiglia, la casa di Brunswick o la casa d'Orléans. Le case reali assomigliano a quei fichi d'India ogni ramo dei quali, curvandosi fino a terra, mette radici e diventa albero. Ogni ramo può diventare una dinastia, alla sola condizione di chinarsi fino al popolo. Tale è la teoria dei furbi. Ecco dunque la grande arte: far avere a ogni successo un po' il suono di una catastrofe, affinché anche quelli che ne approfittano tremino; condire di paura un passo fatto, aumentare la curva della transizione sino al rallentamento del progresso, sbiadire quell'aurora, denunciare e smussare le asperità dell'entusiasmo, tagliare gli angoli e le unghie, ovattare il trionfo, camuffare il diritto, avviluppare il popolo gigante in flanella e farlo andare a letto presto presto, imporre la dieta a quell'eccesso di salute, mettere Ercole in convalescenza, diluire l'avvenimento nell'espediente, offrire alle menti esaltate d'ideale quel nettare allungato nella tisana, prendere precauzioni contro la troppa riuscita, dotare la rivoluzione di un paralume. Il 1830 mise in pratica questa teoria, già applicata in Inghilterra nel 1688. Il 1830 è una rivoluzione rimasta a mezzo. Mezzo progresso, un quasi-diritto. Ora la logica ignora il pressappoco, così come il sole ignora la candela. Chi arresta le rivoluzioni a metà? La borghesia. Perché? Perché la borghesia è l'interesse soddisfatto. Ieri era l'appetito, oggi è la pienezza, domani sarà la sazietà. Il fenomeno del 1814 con Napoleone, si riprodusse nel 1830 dopo Carlo X. Si è voluto, a torto, fare della borghesia una classe. La borghesia è semplicemente quella parte di popolo che è contenta. Il borghese è l'uomo che ora ha il tempo di sedersi. Una sedia non è una casta. Ma, per volersi sedere troppo presto, si può anche arrestare la marcia del genere umano. Questo è stato sovente l'errore della borghesia. Non si è una classe perché si è commesso un errore. L'egoismo non è una delle divisioni dell'ordine sociale. Del resto, bisogna essere giusti anche verso l'egoismo; lo stato al quale aspirava, dopo la scossa del 1830, questa parte della nazione che si chiama borghesia, non era l'inerzia, che si complica d'indifferenza e di pigrizia e che contiene un po' di vergogna; non era il sonno, che suppone un oblio momentaneo accessibile ai sogni: era l'alt. Alt è una parola che contiene un doppio senso singolare e quasi contradittorio: truppe in marcia, cioè movimento; sosta, cioè riposo. La sosta è il ristoro delle forze; è il riposo armato e vigile; è il fatto compiuto che mette le sentinelle e sta sull'attenti. La sosta suppone il combattimento di ieri e il combattimento di domani. È l'intervallo tra il 1830 e il 1848. Ciò che chiamiamo combattimento, qui, si può chiamare anche progresso. Occorreva dunque alla borghesia, come agli uomini di Stato, un uomo che esprimesse questa parola: alt. Un Quoique Parce que3. Un'individualità composita, che significasse rivoluzione e stabilità; in altri termini che affermasse il presente con la compatibilità evidente del passato e dell'avvenire. Quell'uomo era stato «trovato». Si chiamava Luigi Filippo d'Orléans. I duecentoventuno fecero Luigi Filippo re. Lafayette si incaricò della consacrazione. Lo chiamò la migliore delle Repubbliche. Il palazzo municipale di Parigi sostituì la cattedrale di Reims. Questa sostituzione di un mezzo trono al trono completo, fu «l'opera del 1830». Quando i furbi ebbero finito, il vizio immenso della loro soluzione apparve palese. Tanto era stato fatto al di fuori del diritto assoluto. E il diritto assoluto gridò: «Protesto!». Poi, cosa temibile, rientrò nell'ombra. III. Luigi Filippo Le rivoluzioni hanno il braccio terribile e la mano felice; esse colpiscono sicuro e scelgono bene. Anche incomplete, anche imbastardite e lacerate, e ridotte allo stato di rivoluzioni cadette, come la rivoluzione del 1830, riescono a mantenere quasi sempre abbastanza lucidità provvidenziale perché non possano cader male. La loro eclissi non è mai un'abdicazione. Tuttavia, non ci vantiamo troppo: anche le rivoluzioni s'ingannano, e abbiamo visto gravi errori. Torniamo al 1830. Il 1830, nella sua deviazione, ebbe una fortuna. Nel ristabilire ciò che si chiama l'ordine, dopo che la rivoluzione venne stroncata in breve, il re valeva più della monarchia. Luigi Filippo era un uomo raro. Figlio di un padre al quale la storia accorderà certamente le circostanze attenuanti, ma altrettanto degno di stima quanto quel padre era stato degno di biasimo, avendo tutte le virtù private e parecchie virtù pubbliche, attento alla sua salute, alla sua fortuna, alla sua persona, ai suoi affari, conscio del valore di un minuto e non sempre del valore di un anno, sobrio, sereno, pacifico, paziente, buon uomo e buon principe, uso a dividere il letto con la propria moglie, aveva a palazzo dei lacchè incaricati di far vedere il letto coniugale ai borghesi: ostentazione di alcova regolare divenuta utile dopo le passate ostentazioni illegittime del ramo maggiore, conoscitore di tutte le lingue d'Europa, e quel che è più raro, dei linguaggi di tutti gli interessi, e parlandoli; ammirevole rappresentante della «classe media» ma in tutti i modi più grande di essa; eccellente spirito, teneva conto del sangue da cui usciva ma si giudicava soprattutto per il proprio valore intrinseco, e, sulla questione stessa della sua razza, particolarissima preferiva dichiararsi un Orléans e non un Borbone: primissimo principe del sangue finché non era stato che altezza serenissima, ma franco borghese il giorno in cui divenne maestà; espansivo in pubblico, riservato nell'intimità; detto avaro, ma non dimostrato tale; in fondo, uno di quegli economi facilmente prodighi per capriccio o per dovere: letterato, e insieme poco sensibile alle lettere; gentiluomo, ma non cavaliere; semplice, calmo e forte, adorato dalla sua famiglia, parlatore seducente, uomo di Stato disilluso, nell'intimo freddo, dominato dall'interesse immediato, nel governare attento sempre alle cose più vicine, incapace di rancore e di riconoscenza, sacrificando spietatamente alle superiorità la mediocrità, abile nel far dare torto dalle maggioranze parlamentari a quelle unanimità misteriose che brontolano sordamente sotto i troni; espansivo, qualche volta imprudente nella sua espansione, ma di una meravigliosa abilità in quella imprudenza; fertile in espedienti, in visi, in maschere; facendo paura alla Francia con l'Europa e all'Europa con la Francia; amando incontestabilmente il suo paese, ma preferendo la sua famiglia; portato ad apprezzare più la dominazione che l'autorità e l'autorità più che la dignità, disposizione che ha questo di funesto che, volgendo tutto al successo ammette l'intrigo e non ripudia affatto la bassezza, ma che ha questo di buono, che preserva la politica dagli urti violenti, lo Stato dalle fratture e la società dalle catastrofi; minuzioso, corretto, virile, attento, sagace, instancabile; alle volte si contraddiceva e si smentiva; ardito contro l'Austria ad Ancona, testardo contro l'Inghilterra in Spagna, bombardando Anversa e pagando Pritchard, cantava La Marsigliese con convinzione; inaccessibile all'avvilimento, all'abbattimento, al gusto del bello e dell'ideale, alle generosità temerarie, all'utopia, alle chimere, alla collera, alla vanità, alla paura; aveva tutte le forme di temerarietà personale; generale a Valmy, soldato a Jemappes; toccato otto volte dal regicidio e sempre sorridente; valoroso come un granatiere, coraggioso come un pensatore; inquieto soltanto davanti alle sorprese di uno sbandamento europeo e incapace delle grandi imprese politiche; sempre pronto a rischiare la vita, mai la propria opera, disposto a travestire la sua volontà in influenza per essere piuttosto obbedito come uomo intelligente piuttosto che come re; dotato di osservazione e non di divinazione, poco attento alle menti, ma conoscitore degli uomini, cioè avendo bisogno di vedere per giudicare; buon senso pronto e penetrante, saggezza pratica, parola facile, memoria prodigiosa; continuamente attingendo in quella memoria, unico punto di somiglianza che avesse con Cesare, Alessandro e Napoleone, sapeva i fatti, i particolari, le date, i nomi propri, ignorava le tendenze, le passioni, i geni diversi della folla, le aspirazioni intime, le indignazioni nascoste e oscure delle anime, in una parola, tutto ciò che si potrebbe chiamare le correnti invisibili della coscienza; accettato dalla superficie ma poco d'accordo con l'intimo della Francia, se la cavava con la finezza; governava troppo e non regnava abbastanza; primo ministro di se stesso; eccellente a fare delle piccolezze della realtà un ostacolo all'immensità delle idee; mescolando a una vera facoltà creatrice di civiltà, di ordine e di organizzazione, un non so quale spirito di procedura e di cavillo; fondatore e procuratore di una dinastia, aveva qualcosa di Carlo Magno, e qualcosa di un avvocato; insomma, figura alta e originale, principe che seppe esercitare il potere nonostante le inquietudini della Francia e l'invidia dell'Europa. Luigi Filippo sarà classificato fra gli uomini eminenti del suo secolo, e sarebbe situato fra i governanti più illustri della storia, se avesse amato un po' la gloria e avesse avuto il sentimento di ciò che è grande almeno quanto aveva il sentimento di ciò che è utile. Luigi Filippo era stato bello, e, invecchiando, si era conservato piacente; non sempre gradito alla nazione, lo era sempre alla folla: piaceva. Aveva questo dono: l'incanto. Gli mancava la maestà; non portava nemmeno la corona, quantunque fosse re, né aveva i capelli bianchi, quantunque fosse vecchio. Aveva modi del vecchio regime e abitudini del nuovo, strano miscuglio del nobile e del borghese che conveniva al 1830. Luigi Filippo era la transazione regnante; aveva conservato l'antica pronuncia e l'ortografia antica che impiegava a servizio delle opinioni moderne; amava la Polonia e l'Ungheria, ma scriveva les Polonois, e pronunciava les Hongrais4. Portava l'abito della guardia nazionale come Carlo X, e il cordone della Légion d'Onore come Napoleone. Andava poco in chiesa, mai a caccia, mai all'Opera. Incorruttibile per i sagrestani, per i guardiacaccia, e per le ballerine; ciò contribuiva alla sua popolarità borghese. Non aveva corte. Usciva con un ombrello sotto il braccio, e questo ombrello, per lungo tempo, ha fatto parte della sua aureola. Era un po' muratore, un po' giardiniere, e un po' medico; aveva perfino fatto un salasso a un postiglione caduto da cavallo; Luigi Filippo non andava mai senza lancetta da flebotomo, come Enrico m non usciva mai senza pugnale. I realisti burlavano questo re ridicolo, il primo che abbia versato del sangue per guarire. Nei pregiudizi della storia contro Luigi Filippo, c'è da togliere qualcosa: ciò che accusa la monarchia, ciò che accusa il regno, e ciò che accusa il re; tre colonne che danno ciascuna un totale diverso. Il diritto democratico confiscato, il progresso divenuto di secondaria importanza, le proteste popolari represse violentemente, l'esecuzione militare delle insurrezioni, le sommosse passate per le armi, la rue Transnonain5, i consigli di guerra, l'assorbimento del paese reale da parte del paese legale, il governo esercitato in società con trecentomila privilegiati, sono colpe della monarchia: il Belgio rifiutato, l'Algeria troppo duramente conquistata, e, come l'India dagli Inglesi, con maggior barbarie che civiltà, la mancanza di fede ad Abdel-Kader, Blaye, Deutz comprato, Pritchard pagato sono colpe del regno; la politica più familiare che nazionale è la colpa del re. Come si vede, fatto il conto, la colpa del re è minore. La sua gran colpa, eccola: essere stato modesto in nome della Francia. Da dove viene questa colpa? Diciamolo. Luigi Filippo è stato un re troppo paterno: questa incubazione di una famiglia che si vuole far diventare dinastia ha paura di tutto e non intende essere scomodata; di qui una timidezza eccessiva, importuna per un popolo che ha il 14 luglio nella sua tradizione civile e Austerlitz nella sua tradizione militare. Del resto, a prescindere dai pubblici doveri che devono essere compiuti per primi, la profonda tenerezza di Luigi Filippo per la sua famiglia era meritata. Questo gruppo domestico era ammirevole. Le virtù stavano vicinissime all'ingegno. Una delle figlie di Luigi Filippo, Maria d'Orléans, metteva il nome della sua stirpe tra gli artisti, come Carlo d'Orléans lo aveva messo tra i poeti, trasferendo la sua anima in un marmo che aveva intitolato Giovanna d'Arco. Due dei figli di Luigi Filippo avevano strappato a Metternich questo demagogico elogio: «Sono giovani come non se ne vedono molti, e principi come non se ne vedono mai». Ecco, senza dissimulare nulla, ma anche senza nulla aggravare, la verità su Luigi Filippo. Essere il principe Egalité, portare in sé la contraddizione della Restaurazione e della Rivoluzione, avere quel lato inquietante del rivoluzionario che diventa rassicurante nell'uomo di governo, fu la fortuna di Luigi Filippo nel 1830; mai ci fu adattamento più completo di un uomo a un avvenimento; l'uno entrò nell'altro, e si compì l'incarnazione. Luigi Filippo è il 1830 fatto uomo. Di più, aveva dalla sua questa grande designazione al trono: l'esilio. Era stato proscritto, errante, povero. Aveva vissuto del suo lavoro. In Svizzera, lui, che, aveva goduto uno dei più ricchi appannaggi principeschi di Francia, aveva venduto un vecchio cavallo per mangiare. A Reichenau aveva dato lezioni di matematica, e sua sorella Adelaide ricamava arazzi e cuciva. Questi ricordi, mescolati a un re, entusiasmavano la borghesia. Aveva demolito con le sue stesse mani l'ultima gabbia di ferro di Mont-Saint-Michel, costruita da Luigi XI e utilizzata da Luigi XV. Era il compagno di Dumouriez, l'amico di Lafayette, aveva appartenuto al club dei giacobini; Mirabeau gli aveva battuto sulla spalla; Danton gli aveva detto: «Ragazzo!». A ventiquattro anni, nel 1793, dal fondo di una loggetta oscura della Convenzione, aveva assistito, come signore di Chartres, al processo di Luigi XVI, così bene definito quel povero tiranno. La chiaroveggenza cieca della Rivoluzione, spezzando la regalità nel re, e il re con la regalità, senza quasi notare l'uomo nella feroce soppressione dell'idea, il vasto uragano dell'assemblea tribunale, la collera pubblica che interrogava Capeto che non sapeva cosa rispondere, la spaventosa incertezza stupita di quella testa reale sotto quel soffio cupo, l'innocenza relativa di tutti in quella catastrofe, di coloro che condannavano e del condannato, lui aveva guardato quelle cose, aveva contemplato quelle vertigini; aveva visto i secoli comparire alla sbarra della Convenzione; aveva visto, dietro Luigi XVI, lo sventurato responsabile, drizzarsi nelle tenebre la formidabile accusata, la monarchia, e gli era rimasto nell'anima lo spavento rispettoso di quelle immense giustizie del popolo quasi altrettanto impersonali che la giustizia di Dio. La traccia che la Rivoluzione aveva lasciato in lui era prodigiosa. Il suo ricordo era come un'impronta viva di quei grandi anni, minuto per minuto. Un giorno, davanti a un testimone del quale ci è impossibile dubitare, recitò a memoria tutta la lettera A della lista alfabetica dell'Assemblea Costituente. Luigi Filippo è stato un re in piena luce. Regnando lui, la stampa, la tribuna, la coscienza e la parola sono state libere. Le leggi di settembre sono trasparenti. Quantunque sapesse il potere corrosivo della luce sui privilegi, lasciò il trono esposto alla luce. La storia terrà conto di questa lealtà. Luigi Filippo, come tutti gli uomini storici usciti di scena, è oggi giudicato dalla coscienza umana. Il suo processo è ancora in prima istanza. L'ora in cui la storia parla col suo accento venerabile e libero non è ancora suonata per lui; non è ancora giunto il momento di pronunciare su questo re il giudizio definitivo; anche l'austero e illustre storico Louis Blanc ha di recente mitigato il suo primo verdetto; Luigi Filippo è stato l'eletto di quei due pressappoco che si chiamano i 221 e il 1830, cioè di un mezzo parlamento e di una mezza rivoluzione; e in tutti i casi, dal punto di vista superiore in cui si deve situare la filosofia, noi non potremmo giudicarlo qui, come si è potuto già vedere prima, che con certe riserve, in nome del principio democratico assoluto; agli occhi dell'assoluto, fuori di questi due principi: il diritto dell'uomo prima, il diritto del popolo poi, tutto è usurpazione; ma ciò che noi possiamo dire fin d'ora, fatte queste riserve, è che, tutto sommato e in qualsiasi modo lo si consideri, Luigi Filippo, preso in sé dal punto di vista della bontà umana, resterà, per servirci del vecchio linguaggio della storia antica, uno dei migliori principi che siano passati sopra un trono. Che cosa c'è contro di lui? Il trono. Togliete da Luigi Filippo il re. Resta l'uomo. E l'uomo è buono. Qualche volta fino a essere ammirevole. Spesso, in mezzo alle più gravi preoccupazioni, dopo una giornata di lotta contro tutta la diplomazia del continente, rientrava a sera nel suo appartamento, e lì, stanco dalla fatica, morto dal sonno, che cosa faceva?... Prendeva un incartamento e passava la notte a rivedere un processo criminale, trovando che se era qualcosa tenere testa all'Europa, era ancora più importante strappare un uomo al carnefice. Si ostinava contro il suo guardasigilli: disputava palmo a palmo il terreno della ghigliottina ai procuratori generali, quei ciarloni della legge, come li chiamava. A volte gli incartamenti ammucchiati riempivano la sua tavola; li esaminava tutti: era un'angoscia per lui, abbandonare quelle miserabili teste condannate. Un giorno diceva allo stesso testimone citato or ora: «Questa notte ne ho risparmiati sette». Durante i primi anni del suo regno la pena di morte fu, si può dire, abolita, e il patibolo rialzato fu una violenza fatta al re. La Grève, essendo scomparsa con il ramo maggiore, una Grève borghese fu istituita sotto il nome di Barrière Saint-Jacques; gli «uomini pratici» sentivano il bisogno di una ghigliottina quasi legittima; e fu quella una delle vittorie di Casimir Périer che rappresentava la frangia rigida della borghesia, su Luigi Filippo, che ne rappresentava quella liberale. Luigi Filippo aveva annotato di sua mano Beccaria, e dopo la congiura Fieschi, esclamò: «Peccato che non sia rimasto ferito! Avrei potuto concedere la grazia!». Un'altra volta, facendo allusione alle resistenze dei suoi ministri, scriveva a proposito di un condannato politico che è una delle più generose figure del nostro tempo: «La sua grazia è accordata; non mi resta altro che ottenerla». Luigi Filippo era dolce come Luigi IX e buono come Enrico IV. Ora, per noi, nella storia dove la bontà è una perla rara, chi è stato buono passa quasi avanti a chi è stato grande. E poiché Luigi Filippo, è stato giudicato severamente da alcuni, duramente forse da altri, è naturale che un uomo, oggi fantasma egli stesso, che ha conosciuto quel re, venga a deporre per lui davanti alla storia; questa deposizione, qualunque essa sia, è evidentemente, e prima di tutto, disinteressata; un epitaffio scritto da un morto è sincero; un'ombra può consolare un'altra ombra; la comunione delle stesse tenebre dà il diritto di lode; e non c'è da temere che si dica mai di due tombe in esilio: «Questa ha adulato l'altra». IV. Screpolature sotto le fondamenta Nel momento in cui il dramma che noi raccontiamo sta per entrare nel fitto di una delle nubi tragiche che coprono i primi giorni del regno di Luigi Filippo, non ci volevano equivoci, ed era necessario che questo libro si spiegasse su quel re. Luigi Filippo era entrato nell'autorità reale senza violenza, senza azione diretta da parte sua, per effetto di una virata rivoluzionaria, evidentemente molto distinta dallo scopo reale della rivoluzione, ma nella quale lui, duca d'Orléans, non aveva alcuna iniziativa personale. Era nato principe e si credeva eletto re. Non si era affatto conferito da sé questo mandato; non l'aveva preso; glielo avevano offerto e lui l'aveva accettato, convinto a torto secondo noi, ma convinto che l'offerta era secondo il diritto e che l'accettazione era secondo il dovere. Da ciò un possesso in buona fede. Ora, e lo diciamo in tutta coscienza, Luigi Filippo essendo in buona fede nel suo possesso, e la democrazia attaccandolo in buona fede, la quantità di spavento che si sviluppa dalle lotte sociali non può essere messa a carico né del re, né della democrazia. Uno scontro di principi somiglia a uno scontro di elementi. L'oceano difende l'acqua, l'uragano difende l'aria, il re difende la regalità, la democrazia difende il popolo; il relativo, che è la monarchia, resiste all'assoluto, che è la repubblica. La società sanguina sotto questo conflitto, ma ciò che è oggi dolore sarà domani la sua salute; e, in tutti i casi, non sono da biasimare quelli che lottano; evidentemente uno dei due partiti s'inganna; il diritto non è, come il colosso di Rodi, su due rive contemporaneamente, un piede nella repubblica, un piede nella monarchia; è indivisibile e tutto da una parte; ma coloro che s'ingannano, s'ingannano sinceramente; un cieco non è più colpevole di quanto un vandeano sia un brigante. Imputiamo dunque alla fatalità delle cose queste collisioni temibili. Comunque siano queste tempeste, l'irresponsabilità umana vi è mescolata. Terminiamo queste considerazioni. Il governo del 1830 ebbe subito vita difficile. Nato ieri, dovette combattere oggi. Appena installato sentiva già ovunque vaghi movimenti di trazione sull'ingessatura di luglio, così fresca e così poco solida. La resistenza nacque il giorno seguente; forse era già nata alla vigilia. Di mese in mese l'ostilità crebbe, e da sorda divenne palese. La rivoluzione di luglio poco accettata fuori dai re di Francia, era stata, l'abbiamo detto, diversamente interpretata in Francia. Negli eventi, Dio abbandona agli uomini le sue volontà visibili, testo oscuro scritto in una lingua misteriosa. Gli uomini ne fanno subito delle traduzioni; traduzioni semplici, scorrette, piene di errori, di lacune e di controsensi. Ben poche menti comprendono la lingua divina. Le più sagaci, le più calme, le più profonde, decifrano lentamente; quando arrivano con il loro testo, il lavoro è fatto da tempo; ci sono già venti traduzioni sulla pubblica piazza. Da ogni traduzione nasce un partito, e da ogni controsenso una fazione; e ogni partito crede di avere il solo vero testo, e ogni frazione crede di possederne la spiegazione. Spesso il potere stesso è una fazione. Nelle rivoluzioni, poi, ci sono dei nuotatori che vanno contro corrente, e questi sono i vecchi partiti. Per i vecchi partiti che si riattaccano all'eredità per grazia di Dio, le rivoluzioni essendo uscite dal diritto di rivolta, si ha il diritto di rivolta contro di esse. Errore. Perché nelle rivoluzioni chi si rivolta non è il popolo; è il re. Rivoluzione è precisamente il contrario di rivolta. Ogni rivoluzione, essendo un compimento normale, contiene in sé la sua legittimità, che falsi rivoluzionari disonorano qualche volta, ma che dura, anche infangata, che sopravvive, anche insanguinata. Le rivoluzioni nascono, non da un accidente, ma dalla necessità. Una rivoluzione è il ritorno da ciò che è fittizio a ciò che è reale. Avviene perché bisogna che sia. I vecchi partiti legittimisti non per questo assalirono meno la rivoluzione del 1830 con tutte le violenze che sorgono da un falso ragionamento. Gli errori sono eccellenti proiettili. La colpivano sapientemente là dove era vulnerabile; lì dove mancava la corazza, vale a dire nella sua mancanza di logica, attaccarono questa rivoluzione nella sua regalità. Le gridarono: «Rivoluzione, perché quel re?». Le fazioni sono ciechi che mirano giusto. I repubblicani emisero anche loro questo grido. Ma, da parte loro, questo grido era logico. Ciò che era cecità presso i legittimisti, era chiaroveggenza presso i democratici. Il 1830 aveva fatto bancarotta nei confronti del popolo. La democrazia, indignata, glielo rimproverava. Tra l'attacco del passato e l'attacco dell'avvenire, l'assetto di luglio si dibatteva. Rappresentava il minuto alle prese da una parte con i secoli monarchici, dall'altra col diritto eterno. Inoltre, all'estero, non essendo più rivoluzione e divenendo monarchia, il 1830 era obbligato a mettersi al passo con l'Europa. Serbare la pace, complicazione in più. Un'armonia voluta controsenso, è spesso più onerosa di una guerra. Da questo sordo conflitto, sempre frenato, ma sempre brontolante, nacque la pace armata, questo rovinoso espediente della civiltà sospetta a se stessa. La monarchia di luglio si irritava, suo malgrado nella muta dei gabinetti europei. Metternich l'avrebbe volentieri messa alla pastoia. Spinta in Francia dal progresso, spingeva in Europa le monarchie, queste retrograde. Rimorchiata, rimorchiava. Tuttavia, all'interno, pauperismo, proletariato, salario, educazione, penalità, prostituzione, sorti della donna, ricchezza, miseria, produzione, consumi, ripartizione, cambio, moneta, credito, diritto del capitale, diritto del lavoro, tutte queste questioni si moltiplicavano al di sopra della società; terribile carico. Fuori dei partiti politici propriamente detti, un altro movimento si manifestava. Al fermento democratico rispondeva il fermento filosofico. L'élite si sentiva turbata come la folla; altrimenti, ma altrettanto. I pensatori meditavano, mentre il suolo, cioè il popolo, attraversato dalle correnti rivoluzionarie, tremava sotto di loro per non so quali vaghe scosse epilettiche. Questi pensatori, gli uni isolati, gli altri riuniti in famiglie e quasi in comunioni, agitavano le questioni sociali, pacificamente, ma profondamente; minatori impassibili, che spingevano tranquillamente avanti le loro gallerie nelle viscere del vulcano, appena scomodati dalle commozioni sorde e dalle fornaci intravedute. Questa tranquillità non era lo spettacolo meno bello di quell'epoca agitata. Quegli uomini lasciavano ai partiti politici la questione dei diritti; si occupavano del problema della felicità. Il benessere dell'uomo, ecco che cosa volevano estrarre dalla società. Essi elevavano le questioni materiali, le questioni di agricoltura, di industria, di commercio, quasi alla dignità di una religione. Nella civiltà, così come è fatta, un po' da Dio, molto dall'uomo, gli interessi si combinano, si aggregano e si amalgamano in modo da formare una vera roccia dura, secondo la legge dinamica pazientemente studiata dagli economisti, questi geologi della politica. Questi uomini che si raggruppavano sotto nomi diversi, ma che si possono designare tutti col titolo generico di socialisti, cercavano di forare questa roccia e di farne zampillare le acque vive della felicità umana. Dalla questione del patibolo fino alla questione della guerra, il loro lavoro abbracciava tutto. Al diritto dell'uomo, proclamato dalla rivoluzione, aggiungevano il diritto della donna e il diritto del fanciullo. Non ci si meraviglierà certo se, per ragioni diverse, non trattiamo a fondo qui, dal punto di vista teorico, le questioni sollevate dal socialismo. Ci limitiamo a indicarle. Tutti i problemi che i socialisti si proponevano, scartando le visioni cosmogoniche, le fantasticherie e il misticismo, possono essere ricondotti a due problemi principali. Primo problema: Produrre la ricchezza. Secondo problema: Ripartirla. Il primo problema comprende la questione del lavoro. Il secondo comprende la questione del salario. Nel primo si tratta dell'impiego delle forze; nel secondo della ripartizione dei profitti. Dal buon impiego delle forze risulta la potenza pubblica. Dalla buona ripartizione dei profitti risulta la felicità individuale. Per buona ripartizione bisogna intendere non eguale, ma ripartizione equa. La prima eguaglianza è l'equità. Da queste due cose combinate, potenza pubblica al di fuori, felicità individuale all'interno, risulta la prosperità sociale. Prosperità vuol dire uomo felice, cittadino libero, nazione grande. L'Inghilterra risolve il primo di questi due problemi. Essa ha creato in modo ammirevole la ricchezza, ma la ripartisce male. Questa soluzione, completa solo in parte, la conduce fatalmente a questi due estremi: opulenza mostruosa, mostruosa miseria. A qualcuno tutti i profitti, agli altri tutte le privazioni, cioè al popolo; il privilegio, l'eccezione, il monopolio, la feudalità nascenti dal lavoro stesso. Situazione falsa e pericolosa che pone le basi della potenza pubblica sulla miseria privata, e che radica la grandezza dello Stato nelle sofferenze dell'individuo. Grandezza mal composta in cui si combinano tutti gli elementi materiali e nella quale non entra nessun elemento morale. Il comunismo e la legge agraria credono di risolvere il secondo problema. S'ingannano. La loro ripartizione uccide la produzione. La ripartizione uguale abolisce l'emulazione. E di conseguenza il lavoro. È una ripartizione fatta dal macellaio, che uccide ciò che divide. È dunque impossibile fermarsi a queste pretese soluzioni. Uccidere la ricchezza non vuol dire ripartirla. I due problemi devono essere risolti insieme, per essere ben risolti. Le due soluzioni devono essere ben combinate e formarne una sola. Risolvete solo il primo dei due problemi, e sarete Venezia, sarete l'Inghilterra. Avrete una potenza artificiale come Venezia, o una potenza materiale come l'Inghilterra; sarete il cattivo ricco. Perirete in via di fatto, come è morta Venezia, e per bancarotta, come cadrà l'Inghilterra. E il mondo vi lascerà morire e cadere, perché il mondo lascia cadere e morire tutto ciò che è soltanto egoismo, tutto ciò che per il genere umano non rappresenta una virtù o un'idea. Beninteso che con queste parole, Venezia, l'Inghilterra, designiamo qui non dei popoli, ma delle costruzioni sociali; oligarchie sovrapposte alle nazioni, non le nazioni stesse. Le nazioni hanno sempre il nostro rispetto e la nostra simpatia. Venezia, popolo, rinascerà; l'Inghilterra, aristocrazia, cadrà, ma l'Inghilterra nazione, è immortale. Detto ciò, proseguiamo. Risolvete i due problemi, incoraggiate il ricco e proteggete il povero, sopprimete la miseria, mettete fine allo sfruttamento ingiusto del debole da parte del forte, mettete un freno all'invidia iniqua di chi è in cammino, contro chi è arrivato; accordate matematicamente salario e lavoro, unite l'insegnamento gratuito e obbligatorio al crescere dell'infanzia e fate della scienza la base della virtù, sviluppate le intelligenze occupando le braccia, siate un popolo potente e nello stesso tempo una famiglia di uomini felici, democratizzate la proprietà, non abolendola, ma universalizzandola, di modo che tutti i cittadini senza eccezione, siano proprietari, cosa più facile di quanto non si creda; in due parole, sappiate produrre la ricchezza e sappiate ripartirla, e avrete insieme la grandezza materiale e la grandezza morale; e sarete degni di chiamarvi la Francia. Ecco, al di fuori e al di sopra di alcune sette che vi si smarrivano, ciò che diceva il socialismo; ecco ciò che cercava nei fatti, ecco ciò che abbozzava nelle menti. Sforzi ammirevoli! tentativi sacri! Queste dottrine, queste teorie, queste resistenze, la necessità inaspettata per l'uomo di Stato di fare i conti con i filosofi, confuse evidenze appena scorte, una nuova politica da creare in accordo col vecchio mondo senza essere troppo in disaccordo con l'ideale rivoluzionario, una situazione nella quale bisognava usare Lafayette per difendere Polignac, l'intuizione del progresso che traspare sotto la sommossa, le Camere e la strada, le competenze da equilibrare attorno a sé, la sua fede nella rivoluzione, non si sa quale eventuale rassegnazione nata dalla vaga accettazione di un diritto definitivo superiore, la sua volontà di rimanere della sua razza, il suo spirito di famiglia, il suo sincero rispetto del popolo, la sua onestà, preoccupavano Luigi Filippo quasi dolorosamente, e in certi momenti, per quanto forte e coraggioso fosse, l'accasciavano sotto le difficoltà di essere re. Sentiva sotto i suoi piedi una disgregazione terribile, che però non era tale da ridurre in polvere la Francia, essendo questa più che mai Francia. Tenebrosi nembi coprivano l'orizzonte. Un'ombra strana, avvicinandosi sempre più, si stendeva a poco a poco sugli uomini, sulle cose, sulle idee; ombra che veniva da collere e da sistemi. Tutto ciò che era stato frettolosamente soffocato si muoveva e fermentava. Qualche volta la coscienza dell'uomo onesto doveva ripigliare fiato, tanto era il disagio di quell'aria in cui i sofismi si mescolavano alla verità. Le menti tremavano nell'ansietà sociale, come le foglie all'avvicinarsi dell'uragano. La tensione elettrica era tale, che in certi istanti il primo venuto, uno sconosciuto, rischiarava. Poi ricadeva l'oscurità crepuscolare. A intervalli, profondi e sordi brontolìi potevano far prevedere la quantità di folgori che c'era nelle nubi. Erano passati appena venti mesi dalla rivoluzione di luglio: l'anno 1832 era cominciato con un'aria d'imminente minaccia. La miseria del popolo, i lavoratori senza pane, l'ultimo principe di Condé scomparso nelle tenebre, Bruxelles che schiacciava i Nassau come Parigi i Borboni, il Belgio che si offriva a un principe francese e veniva dato a un principe inglese, l'odio russo di Nicola, dietro di noi due demoni del Mezzogiorno, Ferdinando in Spagna, Miguel in Portogallo, la terra tremante in Italia. Metternich che stende la mano su Bologna, la Francia che sfida l'Austria ad Ancona, al Nord non so qual sinistro rumore di martello che rinchioda la Polonia nella sua bara, in tutta l'Europa sguardi irritati che spiano la Francia, l'Inghilterra, alleata sospetta, pronta a spingere ciò che vacilla e a gettarsi su ciò che cade, i pari rifugiati dietro Beccaria per rifiutare quattro teste alla legge, i gigli della carrozza del re raschiati, la croce strappata a Notre-Dame, Lafayette sminuito, Lafitte circuito, Benjamin Constant morto nella miseria; Casimir Perier, morto nello sfinimento del potere; la malattia politica e la malattia sociale, scoppiate contemporaneamente nelle due capitali del regno, una la città del pensiero, l'altra la città del lavoro; a Parigi la guerra civile, a Lione la guerra servile; nelle due città lo stesso bagliore di fornace; una porpora da cratere sulla fronte al popolo; il Mezzogiorno fanatizzato l'Ovest turbato, la duchessa di Berry in Vandea, i complotti, le cospirazioni, le sommosse, il colera, aggiungevano al cupo rumoreggiare delle idee il cupo tumulto degli avvenimenti. V. Fatti che fanno la storia e che la storia ignora Verso la fine d'aprile tutto si era aggravato. Il fermento era entrato in ebollizione. Dal 1830 si erano avute qua e là delle piccole sommosse parziali, subito soffocate ma rinascenti, segno di una vasta conflagrazione sotterranea. Qualcosa di terribile stava covando. Si vedevano i contorni, ancora indistinti e mal rischiarati, di una rivoluzione possibile. La Francia guardava a Parigi: Parigi guardava al faubourg Saint-Antoine. Il faubourg Saint-Antoine, segretamente riscaldato, entrava in ebollizione. Le bettole della rue de la Charonne erano - quantunque l'unione di questi due epiteti sembri singolare applicata a delle bettole - gravi e burrascose. Il governo vi era puramente e semplicemente messo in stato di accusa. Vi si discuteva pubblicamente per cosa battersi e per cosa rimanere tranquilli. C'erano dei retrobottega in cui si faceva giurare agli operai che «si sarebbero trovati in strada al primo grido d'allarme» e che «si sarebbero battuti senza contare il numero dei nemici». Dopo essersi impegnato, un uomo seduto in un angolo della bettola «faceva la voce grossa» e diceva: «Hai capito? L'hai giurato!». A volte salivano al primo piano in una camera chiusa, e là avvenivano scene quasi massoniche. L'iniziato doveva giurare per rendergli servizio, come ai padri di famiglia. Così era la formula. Nelle sale al pianterreno si leggevano opuscoli «sovversivi». Bistrattavano il governo, dice un rapporto segreto del tempo. Si sentivano parole come queste:«Non so i nomi dei capi. Noialtri sapremo il giorno solo due ore prima». Un operaio diceva: «Siamo trecento, mettiamo dieci soldi a testa e avremo centocinquanta franchi per fabbricare palle e polvere». Un altro diceva: «Non vado a letto perché di notte fabbrico cartucce». E un altro: «Non chiedo sei mesi, non ne chiedo due. In quindici giorni saremo alla pari col governo. Con venticinquemila uomini possiamo affrontarli». Di quando in quando uomini «in borghese e ben vestiti» andavano «dandosi delle arie» e, con l'aria di «comandare» davano delle strette di mano ai più importanti, e se ne andavano. Non rimanevano mai più di dieci minuti. Si scambiavano a testa bassa delle frasi emblematiche: «Il complotto è maturo, la cosa è fatta». Lo mormoravano tutti per servirsi della stessa espressione di uno dei presenti. L'esaltazione era tale che un giorno, in piena bettola, un operaio esclamò: «Non abbiamo armi!». Un compagno rispose: «I soldati le hanno!», parodiando così, senza volerlo, il proclama di Bonaparte all'armata d'Italia. «Quando avevano qualcosa di più segreto», aggiunge un rapporto, «non se lo comunicavano là.» Ma cosa potevano nascondere dopo aver detto ciò che dicevano? In alcuni casi le riunioni erano periodiche. A certe, non erano presenti mai più di otto o dieci, e sempre gli stessi; in altre, entrava chi voleva, e la sala era così piena, che bisognava rimanere in piedi. Alcuni si trovavano lì per entusiasmo e per passione: altri perché era di strada per andare al lavoro. Come durante la rivoluzione, in quelle bettole c'erano donne, patriote, che abbracciavano i nuovi venuti. Altri fatti significativi si facevano strada. Un uomo entrava in una bettola, beveva e usciva dicendo: «Oste, il dovuto lo pagherà la rivoluzione». Da un oste di fronte a rue de la Charonne, si nominavano gli agenti rivoluzionari. Lo scrutinio si faceva nei berretti. Alcuni operai si riunivano da un maestro di scherma che dava lezioni in rue de Cotte, che aveva un trofeo d'armi formato da spadoni di legno, bastoni, canne e fioretti. Un operaio diceva: «Siamo in venticinque ma non contate me, perché mi si considera come una macchina». Questa macchina, più tardi, è stata Quénisset. Le cose, anche qualsiasi, che si premeditavano, prendevano a poco a poco non so quale strana notorietà. Una donna, scopando di fronte alla porta di casa, diceva a un'altra: «Da molto tempo si lavora duro a far cartucce». Si leggevano in mezzo alla strada i proclami rivolti alle guardie nazionali dei dipartimenti. Uno di questi proclami era firmato: Burtot, negoziante di vini. Un giorno, alla porta di un liquorista del mercato Lenoir, un uomo che portava la barba e aveva l'accento italiano6, salì su un paracarro e lesse a voce alta uno scritto singolare, che sembrava emanare da un potere occulto. Intorno a lui si erano formati gruppi di persone che applaudivano. I punti che scuotevano di più la folla sono stati raccolti e notati. «...Le nostre dottrine sono impastoiate, i nostri proclami stracciati, quelli che affiggono cartelli spiati e gettati in prigione...» «lo sfacelo dei cotoni, ha convertito alle nostre idee parecchi moderati...» «L'avvenire dei popoli si elabora nei nostri ranghi oscuri.» «Ecco i termini: azione o reazione, rivoluzione o controrivoluzione. Perché all'epoca nostra non si crede più all'inerzia né all'immobilità. Per il popolo o contro il popolo, ecco la questione. Non ce ne sono altre...» «Il giorno in cui noi non vi converremo più, sopprimeteci, ma fino a quel giorno aiutateci a camminare.» E tutto questo in pieno giorno. Altri fatti, più audaci ancora, erano sospetti al popolo proprio per la loro stessa audacia. Il 4 aprile 1832, un viandante saliva sul paracarro all'angolo di rue Sainte-Marguerite e gridava: «Sono del partito di Babeuf!...». Ma sotto Babeuf il popolo annusava Gisquet7. Fra le altre cose quel passante diceva: «Abbasso la proprietà! L'opposizione di sinistra è vile e traditrice. Quando vuole aver ragione, predica la rivoluzione: è democratica per non essere battuta, è realista per non combattere. I repubblicani sono bestie con le penne! Diffidate dei repubblicani, cittadini lavoratori». «Silenzio, spia!», gridò un operaio. Questo grido fece cessare il discorso. Seguirono incidenti misteriosi. Al cadere del giorno, un operaio incontrò vicino al canale «un uomo ben messo» che gli disse: «Dove vai, cittadino?». «Signore», rispose l'operaio, «non ho l'onore di conoscervi.» «Ti conosco ben io», disse l'uomo, soggiungendo: «Non temere. Sono l'agente del comitato. Ti si sospetta poco fidato. Se rivelassi qualcosa, attento, sei tenuto d'occhio». Poi diede all'operaio una stretta di mano e se ne andò dicendo: «Ci rivedremo presto». La polizia, allarmata, era tutta orecchi e raccoglieva, non più soltanto nelle osterie, ma per la via, dialoghi singolari: «Fatti ricevere presto», diceva un tessitore a un ebanista. «Perché?...» «Ci sarà da fare, tra poco.» Due passanti in cenci scambiavano queste frasi, piene di apparente Jacquerie: «Chi ci governa?». «Il signor Philippe.» «No, la borghesia.» S'ingannerebbe chi credesse che prendiamo in cattivo senso la parola Jacquerie. I Jacques sono i poveri, e chi ha fame ha diritto. Un'altra volta, si videro passare due uomini, e uno diceva all'altro: «Abbiamo un buon piano d'attacco». E ancora, di una conversazione intima fra quattro uomini aggruppati in un fossato del rondò della barrière du Trône, non si potè afferrare che questo: «Si farà il possibile, perché quello lì non passeggi più per Parigi». Chi? quello li, oscurità minacciosa. «I principali capi», come si diceva nel sobborgo, si tenevano in disparte. Si credeva che si riunissero, per mettersi d'accordo, in un'osteria vicino alla punta di Saint-Eustache. Uno chiamato Aug, capo della Società dei soccorsi per i Sarti, in rue Mondétour, passava come intermediario centrale tra i capi e il faubourg Saint-Antoine. Peraltro, ci fu sempre molta ombra su quei capi, e nessun fatto certo può infirmare la fierezza singolare di questa risposta data più tardi da un accusato davanti alla corte a Parigi: «Chi era il vostro capo?». «Non ne conoscevo e non ne riconoscevo.» Non erano ancora che parole, trasparenti, ma vaghe; qualche volta, dei propositi per aria, dei «si dice», dei «sentito dire». Ma altri indizi si aggiungevano. Un carpentiere occupato in rue de Reuilly a inchiodare le assi di uno steccato intorno a un terreno in cui si elevava una casa in costruzione, trovò in quel terreno un frammento di lettere stracciate, dov'erano ancora leggibili le seguenti righe: Bisogna che il comitato prenda delle misure per impedire il reclutamento nelle sezioni per le diverse società. E in post-scriptum: Abbiamo saputo che vi erano dei fucili in rue du Faubourg Poissonnière, n. 5 (bis), in numero di cinque o sei mila da un armaiolo in quella corte. La sezione non possiede armi. Il che fece impressionare il carpentiere, il quale mostrò la carta ai suoi compagni, e a poca distanza di là raccolse un'altra carta egualmente stracciata e ancora più significativa, di cui riproduciamo il fac-simile per l'interesse storico di quei documenti: Le persone che furono allora a conoscenza di queste cose seppero solo più tardi il sottinteso di quelle quattro maiuscole: quinturions, centurions, decurions, eclaireur8, e il senso di queste: u, og, a, fe, che erano una data, il 15 aprile 1832. Sotto a ogni maiuscola erano scritti dei nomi seguiti da indicazioni molto caratteristiche. Così: Q. Bannerel, 8 fucili, 83 cartucce. Uomo sicuro. C. Boubière. 1 pistola. 40 fucili. D. Rollet. 1 fioretto. 1 pistola. 1 libbra di polvere. E. Tessier. 1 sciabola. 1 giberna. Esatto. Terreur. 8 fucili. Bravo, ecc. Infine, quel carpentiere trovò, sempre nello stesso recinto, una lunga carta sulla quale era scritto col lapis, ma molto leggibile, questa specie di lista enigmatica: Unità. Blancard. Arbre-sec-G. Barra. Soize. Salle-au-Comte. Kosciusk. Aubry il macellaio? J. J. R. Caio Gracco. Diritto di revisione. Dufond. Four. Caduta dei Girondini. Derbac. Maubée. Washington. Pison. 1 pist. 86 cart. Marsigliese. Sauver, del popolo. Michele Quincapiox. Sciabola. Sabre. Hoche. Marceau. Platon. Arbre-sec. Varsovie. Tilly, strillon del Populaire. L'onesto borghese, fra le cui mani era capitata questa lista, ne capì poi il significato. Pare che questa lista fosse la nomenclatura completa delle sezioni del quarto circondario della società dei Diritti dell'Uomo, con i nomi e gli indirizzi dei capisezione. Oggi che tutti questi fatti rimasti nell'ombra non sono più che storia, si può pubblicarli. Bisogna aggiungere che la fondazione della società dei Diritti dell'Uomo sembra sia stata posteriore alla data in cui questa carta fu trovata. Probabilmente, quindi, non era che un abbozzo. Però, dopo le allusioni, le parole, gli indizi scritti, cominciarono a venire fuori i fatti materiali. Nella bottega di un robivecchi in rue Poyncourt, vennero trovati nel cassetto di un canterano dei fogli di carta grigia piegati in quattro, questi fogli ricoprivano ventisei quadrati della stessa carta piegati a rotolo, a forma di cartuccia, e un biglietto su cui si leggeva: Salnitro 12 once. Zolfo 2 once. Carbone 2 once e mezza. Acqua 2 once. Il processo verbale di sequestro constatava che il cassetto aveva un forte odore di polvere da sparo. Un muratore, tornandosene a casa a giornata finita, dimenticava un pacchettino su una panchina vicino al Pont d'Austerlitz. Questo pacchetto venne portato al corpo di guardia. Lo si aprì e vi si trovarono due dialoghi stampati, firmati Lahautiére, una canzone intitolata: Operai, associatevi, e una scatola di latta piena di cartucce. Un operaio bevendo con un camerata gli faceva sentire come gli scottasse la pelle; l'altro toccava una pistola sotto l'abito. In un fosso sul viale, fra il Père Lachaise e la barrière du Trône, nel luogo più deserto, dei ragazzi, giocando, scoprirono sotto un mucchio di trucioli e di immondizie un sacco che conteneva uno stampo di palle, un arnese spina di legno per fabbricare cartucce, una scodella con qualche grano di polvere da caccia e una piccola pentola il cui interno offriva tracce di piombo fuso. Alcuni agenti di polizia, penetrando improvvisamente alle cinque del mattino in casa di un certo Paydon, che poi fu tra i difensori della sezione Barricade-Merry e si fece uccidere nell'insurrezione dell'aprile 1834, lo trovarono in piedi vicino al letto, mentre stava facendo delle cartucce. Verso l'ora in cui gli operai fanno pausa, due uomini erano stati visti incontrarsi tra la barrière Picpus e la barrière Charenton in una viuzza di ronda fra due muri vicino a un'osteria che ha un gioco di birilli davanti alla porta. Uno trasse da sotto il camiciotto una pistola e la diede all'altro. Nel momento di consegnarla si accorse che il sudore aveva inumidito la polvere, e ne aggiunse dell'altra. Poi i due uomini si lasciarono. Un tale chiamato Gallais, ucciso più tardi in rue Beaubourg, nella sommossa di aprile, si vantava di avere in casa sua settecento cartucce e ventiquattro pietre focaie. Un giorno il governo ricevette l'avviso che erano state distribuite nel faubourg delle armi e duecentomila cartucce. La settimana dopo furono distribuite trentamila cartucce. Cosa notevole, la polizia non potè sequestrarne neppure una. In una lettera intercettata era scritto: «Non è lontano il giorno in cui, in quattro ore d'orologio, ottantamila patrioti imbracceranno le armi». Tutto questo fermento era pubblico, si potrebbe quasi dire tranquillo. L'insurrezione imminente preparava l'uragano con calma in faccia al governo. Nessuna singolarità mancava a questa crisi ancora sotterranea ma già percettibile. I borghesi parlavano pacificamente agli operai di ciò che si preparava. Si diceva: «Come va la sommossa?», con lo stesso tono con cui si sarebbe detto: «Come sta vostra moglie?». Un negoziante di mobili di rue Moreau, domandava: «Ebbene, quand'è che attaccate?». Un altro bottegaio diceva: «Si attaccherà presto. Lo so. Un mese fa eravate quindicimila, ora siete in venticinquemila». E offriva il suo fucile, e un vicino offriva una piccola pistola che voleva vendere a sette franchi. Del resto, la febbre rivoluzionaria aumentava. Nessun punto di Parigi e della Francia ne era immune. L'arteria batteva ovunque. Come quelle membrane che nascono da certe infiammazioni e si propagano sul corpo umano, la rete delle società segrete cominciava a stendersi sul paese. Dall'associazione degli Amici del Popolo, pubblica e segreta al tempo stesso, nasceva la società dei Diritti dell'Uomo, che datava così uno dei suoi ordini del giorno: Piovoso, anno 40 dell'era repubblicana, che doveva sopravvivere anche alle sentenze della Corte d'Assise che ne decretavano lo scioglimento, e che non esitava a dare alle sue sezioni dei nomi molto significativi come questi: Delle picche. Campane a martello. Cannone d'allarme. Berretto frigio. 21 gennaio. Dei pezzenti. Dei vagabondi. Marcia in avanti. Robespierre. Livello. Ça ira. La società dei Diritti dell'uomo generava la società d'Azione. Erano gli impazienti che si staccavano e correvano avanti. Altre associazioni cercavano nuovi adepti nelle grandi società madri. I sezionari si lamentavano di essere bersagliati. Così la società Gauloise e il comitato organizzatore dei municipi. Così le associazioni per la libertà individuale e di stampa, così quella per l'istruzione del popolo contro le imposte indirette. Poi la società degli Operai Egalitari che si divideva in tre fazioni: gli Egalitari, comunisti, riformisti. Poi l'armata delle Bastiglie, una specie di coorte organizzata militarmente: quattro uomini comandati da un caporale, dieci da un sergente, venti da un sottotenente, quaranta da un tenente; non c'erano mai più di cinque uomini che si conoscessero. Creazione in cui la precauzione è combinata con l'audacia e che sembra improntata dal genio di Venezia. Il comitato centrale, la testa, aveva due braccia, la Società d'Azione e l'Armata delle Bastiglie. Un'associazione legittimista, i Cavalieri della Fedeltà, si agitava fra queste affiliazioni repubblicane. Era stata denunciata e ripudiata. Le società parigine si ramificavano nelle principali città. Lione, Nantes, Lilla e Marsiglia avevano la loro società dei Diritti dell'Uomo, la Carboneria, gli Uomini liberi. Aix aveva una società rivoluzionaria che si chiamava Cougourde; ne abbiamo già parlato. A Parigi, il faubourg Saint-Marceau non era certo meno focoso del faubourg Saint-Antoine, e le scuole non meno agitate dei faubourgs. Un caffè di rue Saint-Hyacinthe e il caffeuccio dei Sept Billards, rue des Mathurins-Saint Jacques, servivano da luogo di riunione agli studenti. La Società degli Amici dell'A B C, affiliata ai Mutualisti di Angers e alla Cougourde d'Aix, si riuniva, l'abbiamo veduto, al caffè Musain. Questi stessi giovani si trovavano pure, l'abbiamo detto, in una trattoria vicino a rue Mondétour, che si chiamava Corinthe. Queste riunioni erano segrete. Altre erano pubbliche quanto era possibile, e si può giudicare di tali audacie da questo frammento di un interrogatorio subito in uno degli ultimi processi. «Dove si tenne questa riunione?» «In rue de la Paix.» «In casa di chi?» «Per strada.» «Quali sezioni erano presenti?» «Una sola.» «Quale?» «La sezione Maneul.» «Chi era il capo?» «Io.» «Siete troppo giovane per aver preso da solo la grave decisione di attaccare il governo. Da chi riceveste istruzioni?» «Dal Comitato Centrale.» L'armata era minata quanto la popolazione, come provarono più tardi i movimenti di Bélfort, Lunéville ed Epinal. Si contava sul cinquantaduesimo reggimento, sul quinto, sull'ottavo, sul trentasettesimo, e sul ventesimo cacciatori. In Borgogna e nelle città del mezzogiorno si piantava l'albero della libertà: un palo con un berretto rosso in cima. Tale era la situazione. Questa situazione, nel faubourg Saint-Antoine più che altrove, come abbiamo detto, si era fatta incandescente e difficilmente controllabile. Era quello il punto nevralgico. Quel vecchio faubourg, vero formicaio laborioso, ronzante come un alveare, fremeva dal desiderio di una sommossa. Tutto vi si agitava, senza che per questo il lavoro fosse interrotto. Nulla dava più chiaramente l'idea dell'imminente come quella fisionomia oscura e vivace di popolo che cova la sua miseria. Vi sono, lì, pungenti e infami miserie nascoste sotto il tetto delle soffitte, ma vi sono pure intelligenze ardite e uniche. E soprattutto in fatto di miseria e d'intelligenza, è pericoloso che gli estremi si tocchino. Il faubourg Saint-Antoine aveva anche altri motivi di agitazione: perché riceveva il contraccolpo delle crisi commerciali, dei fallimenti, degli scioperi, della mancanza di lavoro, inerenti alle grandi scosse politiche. In tempo di rivoluzione, la miseria è contemporaneamente causa ed effetto: il colpo che batte le ritorna. Questa popolazione fiera, piena di sacro fuoco, sempre pronta ad armarsi, pronta alla collera esasperata, minata, sembrava non aspettasse che la caduta di una favilla. Tutte le volte che certe scintille galleggiano sull'orizzonte, portate dal vento degli avvenimenti, non ci si può esimere dal pensare al faubourg Saint-Antoine e al terribile caso che ha situato alle porte di Parigi quella polveriera di sofferenze e d'idee. Le osterie del faubourg Saint-Antoine, che si sono più di una volta nominate nello schizzo che si è tracciato, hanno una notorietà storica. In tempi di turbamenti ci si ubriaca più di parole che di vino; una specie di spirito profetico e un effluvio di avvenire vi circola, gonfiando i cuori e ingrandendo le anime. Le osterie del faubourg Saint-Antoine somigliano a quelle taverne del monte Aventino costruite sull'antro della sibilla e comunicanti con i misteriosi soffi sacri; taverne le cui tavole erano quasi tripodi, e dove si beveva ciò che Ennio chiamava il vino sibillino. Il faubourg Saint-Antoine è un serbatoio di popolo. Il movimento rivoluzionario vi apre delle crepe dalle quali sprizza la sovranità popolare. Questa sovranità può far male; si inganna come tutte le altre; ma, anche fuorviata, rimane grande. Si può dire di lei come del ciclope greco, Ingens. Nel '93, a seconda che l'idea circolante fosse buona o cattiva, a seconda che fosse giorno di fanatismo o di entusiasmo, partivano dal faubourg Saint-Antoine ora legioni selvagge, ora bande eroiche. Selvagge: spieghiamoci su questo termine. Quegli uomini irsuti che, nei giorni cruciali del caos rivoluzionario, laceri, urlanti, feroci, col casse-tête alzato, con la picca alta, si gettavano sulla vecchia Parigi sconvolta; che cosa volevano? Volevano la fine dell'oppressione, la fine della tirannia, la fine della spada, il lavoro per l'uomo, l'istruzione per il fanciullo, la dolcezza sociale per la donna, la libertà, l'uguaglianza, la fratellanza, il pane per tutti, le idee libere, l'edenizzazione del mondo, il progresso; e questa cosa santa, buona e dolce, il progresso, spinti all'estremo, fuori di sé, la reclamavano terribili, seminudi, con la mazza in pugno, il ruggito in bocca. Erano selvaggi, sì: ma selvaggi della civiltà. Proclamavano il diritto con furia; volevano, fosse anche col terrore e con lo spavento, forzare il genere umano al paradiso. Sembravano barbari ed erano salvatori. Cercavano la luce con la maschera delle tenebre. In confronto a questi uomini, feroci, ne conveniamo, ma feroci e spaventosi per il bene, ci sono altri uomini, sorridenti, azzimati, dorati, pieni di nastri e di decorazioni, in guanti gialli e scarpe di vernice, che con i gomiti poggiati su un tavolo coperto di velluto all'angolo di un camino di marmo, insistono dolcemente per il mantenimento e la conservazione del passato, del Medioevo, del diritto divino, del fanatismo, dell'ignoranza, della schiavitù, della pena di morte, della guerra, e glorificano a mezza voce e con cortesia la sciabola, il carnefice e la forca. Noi, se fossimo forzati a scegliere tra i barbari della civiltà e i civili della barbarie, sceglieremmo i barbari. Ma grazie al cielo, un'altra scelta è possibile. Nessuna caduta a picco è necessaria, né in avanti, né all'indietro. Né dispotismo, né terrorismo. Vogliamo il progresso lentamente, in dolce pendio. Dio provvede. L'addolcimento del pendio, ecco tutta la politica di Dio. VI. Enjolras e i suoi luogotenenti Verso quell'epoca circa, Enjolras, in vista del possibile evento, fece una specie di censimento misterioso. Erano tutti in conciliabolo al caffè Musain. Enjolras disse: «È necessario sapere a che punto siamo, e su chi si può contare. Se si vogliono dei combattenti bisogna farli. Avere di che colpire. L'avere di che colpire, non può nuocere. I passanti hanno sempre più probabilità di prendere delle cornate quando ci sono dei buoi sulla strada, di quando non ce ne sono. Dunque contiamo un po' la mandria. Quanti siamo?... Non si tratta di rimandare questo lavoro a domani. I rivoluzionari devono sempre aver fretta, il progresso non ha tempo da perdere. Non ci lasciamo prendere alla sprovvista. Si tratta di ripassare tutte le cuciture che abbiamo fatte e vedere se tengono. Questo affare va sbrigato oggi. Tu Courfeyrac, vedrai gli studenti del politecnico. Oggi è mercoledì, il giorno in cui escono. Mercoledì. Tu, Feuilly vedrai quelli della Glacière, non è vero? Combeferre mi ha promesso di andare a Picpus, lì c'è un formicolìo eccellente. Bahorel visiterà la Estrapade; Prouvaire, i massoni si raffreddano: ce ne darai notizie dalla loggia di rue Grenelle-Saint-Honoré! Joly andrà alla clinica di Dupuytren e tasterà il polso alla scuola di medicina. Bossuet farà un giretto al palazzo di giustizia e parlerà con i praticanti. Io m'incarico della Cougourde». «Ecco tutto regolato», disse Courfeyrac. «No.» «Che c'è ancora?» «Una cosa importantissima.» «Quale?», chiese Courfeyrac. «La barrière du Maine», riprese Enjolras. «Alla barrière du Maine ci sono dei marmisti, pittori, praticanti di scultura. E una famiglia entusiasta, ma che si raffredda facilmente. Non so che cosa facciano da qualche tempo. Pensano ad altro. Passano il tempo giocando a domino. Sarebbe urgente parlargli un po' risolutamente. Si riuniscono da Richefeu tra mezzogiorno e l'una. Bisognerebbe soffiare su quelle ceneri. Avevo contato su Marius per questo ma non si fa più vivo. Mi ci vuole qualcuno per la barrière du Maine. Non ho più nessuno.» «E io?», disse Grantaire, «Io sono qua.» «Tu parlare ai repubblicani!... Tu riscaldare dei cuori raffreddati!» «E perché no?» «Forse che tu puoi essere capace a qualche cosa?» «Ne ho la vaga ambizione», disse Grantaire. «Non credi a nulla.» «Credo in te.» «Grantaire, vuoi farmi un favore?» «Tutto, anche lustrarti le scarpe.» «Bene, non immischiarti mai nei nostri affari. Smaltisci il tuo assenzio.» «Sei un ingrato, Enjolras.» «Saresti uomo capace di andare alla barrière du Maine? Saresti capace?» «Si scende per rue des Grès, si attraversa place Saint-Michel, si piega per rue Monsieur-le-Prince, si svolta per rue d'Àssas, si giunge in rue du Cherche-Midi, ci si lascia dietro il Consiglio di guerra, si procede spediti per rue des Vieilles-Tuileries, si supera il boulevard, si segue la rue Chaussée du Maine, si varca la barriera, di entrare da Richefeu. Sono capace, sì.» «Li conosci un po' quei compagni di Richefeu?» «Non molti. Ci diamo soltanto del tu.» «Che cosa gli dirai?...» «Parlerò loro di Robespierre, perdinci. Di Danton. Dei princìpi.» «Tu!» «Io. Ma non mi si rende giustizia. Quando mi ci metto sono terribile. Ho letto Prudhomme, conosco il Contratto sociale, so a mente la costituzione dell'anno secondo: "La libertà del cittadino finisce dove la libertà di un altro cittadino comincia". Mi prendi forse per un bruto, tu? Ho un vecchio assegnato nel mio cassetto. I diritti dell'uomo, la sovranità del popolo, diavolo! Sono anche un po' seguace di Hébert. Posso spifferare, per sei ore di seguito, orologio alla mano, cose stupende.» «Sii serio», disse Enjolras. «Sono feroce», rispose Grantaire. «Grantaire», rispose Enjolras gravemente, «accetto di metterti alla prova!... Andrai alla barrière du Maine.» Grantaire occupava una camera mobiliata vicino al caffè Musain. Uscì e ritornò cinque minuti dopo. Era salito in camera a mettersi un panciotto alla Robespierre. E, avvicinandosi a Enjolras, gli disse all'orecchio: «Sta' tranquillo». Si tirò giù il cappello ripetutamente, e partì. Un quarto d'ora dopo, il retrosala del caffè Musain era deserto. Tutti gli amici dell'A B C erano andati, ciascuno dalla sua parte, a fare quello che dovevano. Enjolras, che si era riservato la Cougourde, uscì per ultimo. I membri della Cougourde di Aix che si trovavano a Parigi, si riunivano in quel periodo in una cava abbandonata nella piana d'Issy. Incamminandosi verso quel luogo di convegno, passava in rivista la situazione. La gravità degli avvenimenti era visibile. Enjolras intravedeva un sollevamento luminoso sotto i veli tenebrosi dell'avvenire. Chi lo sa? Forse il momento si avvicinava. Il popolo che riafferrava il diritto, che bello spettacolo! la Rivoluzione che riprende maestosamente possesso della Francia, e dice al mondo: «A domani il resto!». Enjolras era contento: la fornace si scaldava. Componeva, nel suo pensiero, con l'entusiasmo cosmopolita di Feuilly, la vena di Courfeyrac, il riso di Bahorel, la malinconia di Prouvaire, la scienza di Joly, i sarcasmi di Bossuet, una specie di scoppiettio elettrico che si accendeva un po' ovunque. Tutti all'opera. A colpo sicuro, il risultato avrebbe compensato gli sforzi. Bene, molto bene. Ciò lo fece pensare a Grantaire. «Guarda», disse fra sé, «la barrière du Maine mi metterebbe appena fuori strada. Se facessi una scappata fino da Richefeu? Vediamo un po' che cosa fa Grantaire e fin dove arriva...» Al campanile di Vaugirard suonava l'una, quando Enjolras giunse alla bettola di Richefeu. Spinse la porta, entrò, incrociò le braccia, lasciando ricadere la porta che gli batté sulle spalle e guardò nella sala piena di tavoli, di uomini e di fumo. Una voce risuonava in quella nebbia, vivamente contrastata da un'altra. Era Grantaire che si batteva con un avversario. Ecco quello che Enjolras intese: «Doppio sei». «Quattro.» «Porco! Non ne ho più.» «Sei morto. Due.» «Sei.» «Tre.» «A me la posta.» «Quattro punti.» «Appena!...» «A te!» «Ho commesso uno sbaglio enorme.» «Vai bene.» «Quindici.» «Sette di più.» «Che fa ventidue (in tono pensieroso). Ventidue!» «Non t'aspettavi il doppio sei. Se lo avessi messo al principio, avrebbe cambiato tutto il gioco.» «Due.» «Ancora asso.» «Asso?! Cinque!» «Non ne ho.» «Sei tu che hai messo, vero?» «Sì.» «Bianco.» «Che fortuna! Ah!... hai una fortuna! (Lunga meditazione.) Due!» «Asso!» «Né cinque, né asso. Arrabbiati pure.» «Domino.» «Corpo d'un cane!» 1 Le Ordinanze del luglio 1830 (in cui il ministro Polignac limitava la libertà di stampa e scioglieva il parlamento) furono la causa della sollevazione popolare che in tre giorni scacciò Carlo X. 2 Agostino Iturbide (1784-1824), ufficiale messicano che riuscì a cacciare gli spagnoli dal Messico. Si fece incoronare imperatore nel 1822. 3 Lett.: «Sebbene-Perché». Soprannome di Luigi Filippo: votato da alcuni deputati sebbene fosse un Borbone e da altri perché era un Borbone. 4 Invece di Polonais e Hongrois. 5 Rue Transnonain fu teatro di una delle più sanguinarie repressioni durante l'insurrezione parigina del 1834. 6 Probabilmente si allude a Giuseppe Mazzini, in quegli anni esule a Marsiglia. 7 J. H. Gisquet, prefetto di polizia dal 1831 al 1836. 8 Quinturioni, centurioni, decurioni, esploratori. LIBRO SECONDO Eponine I. Il campo dell'Allodola Marius aveva assistito alla fine inaspettata dell'insidia sulle tracce della quale aveva messo Javert; ma appena Javert ebbe lasciato la casa conducendo con sé i prigionieri in tre vetture, Marius s'affrettò a uscire. Andò a casa di Courfeyrac. Courfeyrac non era più l'imperturbabile abitante del quartiere latino; era andato ad abitare in rue de la Verrerie, «per ragioni politiche»; questo quartiere era di quelli in cui l'insurrezione a quel tempo si installava volentieri. Marius disse a Courfeyrac: «Vengo a dormire da te». Courfeyrac trasse un materasso dal letto che ne aveva due, e lo stese a terra: «Eccolo», disse. Il giorno seguente, alle sette del mattino, Marius tornò alla stamberga, pagò la rata e ciò che doveva a mamma Burgon, fece caricare su una carretta a mano i suoi libri, il letto, il tavolo, il cassettone e le due sedie, e se ne andò senza lasciare indirizzo, di modo che quando Javert ritornò quel mattino per interrogare Marius sugli avvenimenti della sera, trovò soltanto mamma Burgon che gli rispose: «Sloggiato!». La signora Burgon si convinse che Marius fosse alquanto complice dei ladri arrestati nella notte. «Chi l'avrebbe mai detto!», esclamava con le portinaie del quartiere. «Un giovane che a vederlo sembrava una fanciulla!» Marius aveva avuto due motivi per sloggiare così subito. Prima di tutto, perché ormai aveva in orrore quella casa nella quale aveva visto, così da vicino e nel suo sviluppo più ripugnante e più feroce, una laidezza sociale più tremenda ancora del ricco malvagio: il povero malvagio. In secondo luogo, poi, non voleva figurare nel processo che sarebbe seguito, ed essere costretto a deporre contro Thénardier. Javert credette che il giovane, di cui non ricordava il nome, avesse avuto paura e fosse scappato o non fosse nemmeno rientrato in casa nel momento del delitto; fece qualche sforzo per ritrovarlo ma non vi riuscì. Passò un mese, poi un altro. Marius era sempre in casa di Courfeyrac. Aveva saputo da un praticante avvocato che Thénardier era in carcere. Tutti i lunedì, Marius faceva consegnare al cancelliere della Force cinque franchi per Thénardier. Marius, non avendo più denaro, si faceva prestare i cinque franchi da Courfeyrac. Era la prima volta in vita sua che gli capitava una cosa simile. Questi cinque franchi periodici erano un doppio enigma per Courfeyrac che li dava e per Thénardier che li riceveva. «A chi andranno?», pensava Courfeyrac. «Da dove mi possono arrivare?», si domandava Thénardier. Marius, del resto, era accorato. Tutto era rientrato nuovamente nel mistero. Non vedeva più niente davanti a sé; la sua vita era di nuovo immersa in quel buio in cui errava a tentoni. Aveva, per un momento, riveduto molto da vicino in quell'oscurità la giovane che amava e il vecchio che sembrava suo padre, quegli esseri sconosciuti che erano l'unico suo interesse, l'unica sua speranza in questo mondo; e nel momento in cui aveva creduto di poterli toccare, un soffio aveva portato via tutte quelle ombre. Non una scintilla di certezza e di verità era scaturita da quell'incontro spaventoso. Nessuna supposizione possibile. Non sapeva nemmeno più il nome che aveva creduto di sapere. Di certo, non si chiamava più Ursule. E l'Allodola era un soprannome. E che pensare del vecchio? Si nascondeva davvero alla polizia? L'operaio dai capelli bianchi che Marius aveva incontrato nelle vicinanze degli Invalides gli era tornato alla mente. Pareva probabile che quell'operaio e il signor Leblanc fossero lo stesso uomo. Dunque si travestiva? Quell'uomo aveva qualcosa di eroico e qualcosa di equivoco. Perché non aveva chiesto aiuto? Perché era fuggito? Era sì o no il padre della ragazza? Era proprio l'uomo che Thénardier aveva creduto di riconoscere?... Thénardier poteva ingannarsi? Problemi senza uscita. Tutto ciò, è vero, non toglieva nulla all'incanto angelico della giovane del Luxembourg. Affanno pungente: Marius aveva una passione nel cuore e le tenebre sugli occhi. Era spinto, era attratto e non poteva muoversi. Tutto era svanito, tranne l'amore. Dell'amore stesso aveva perduto gli istinti e le illuminazioni improvvise. Di solito, la fiamma che ci brucia ci illumina anche un po' e getta qualche sprazzo di luce anche all'esterno. Questi sordi consigli della passione, Marius non li sentiva nemmeno più. Mai si diceva: «Se andassi là?», «Se provassi questo?». Colei che non poteva più chiamare Ursule era evidentemente in qualche luogo, ma nulla suggeriva a Marius da che parte dovesse cercare. Allora tutta la sua vita si riassumeva in due parole: una incertezza assoluta in una nebbia impenetrabile. Rivederla: vi aspirava sempre, non lo sperava più. Per colmo, la miseria ritornava. Sentiva vicino a sé, dietro di sé quel soffio gelido. In tutti quei tormenti, da parecchio tempo aveva trascurato il lavoro; nulla è più pericoloso del lavoro interrotto; è un'abitudine che se ne va. Abitudine facile a lasciarsi, difficile a riprendersi. Una certa quantità di fantasia è buona, come un narcotico a dose discreta. Addormenta le febbri, a volte gravi, dell'intelligenza che lavora, fa nascere nella mente un vapore molle e fresco che corregge i contorni troppo aspri del pensiero puro, colma qua e là lacune e spazi, lega l'insieme e smussa gli angoli delle idee. Ma troppa fantasia sommerge e annega. Disgraziato quel lavoratore della mente che si lascia cadere interamente dal pensiero nella fantasia! Egli crede che risalirà comodamente, si dice che, dopo, tutto, sarà ancora la stessa cosa. Errore! Il pensiero è il lavoro dell'intelligenza, la fantasia ne è la voluttà. Sostituire il pensiero con la fantasia è confondere un veleno con un nutrimento. Marius, ricordiamocelo, aveva cominciato così. La passione era sopraggiunta e aveva finito col precipitarlo in chimere senza scopo e senza fondo. Non si esce più di casa che per andare a sognare. Parto infingardo. Baratro tumultuoso e stagnante. E, a misura che il lavoro diminuiva, i bisogni aumentavano. Questa è una legge. L'uomo che sogna, è naturalmente prodigo e molle; lo spirito rilassato non può dominare la vita. C'è, in questo modo di vivere, del bene mescolato al male, poiché se il languore è funesto, la generosità è sana e buona. Ma l'uomo povero, generoso e nobile, che non lavora, è perduto. Le risorse scarseggiano, sorgono le necessità. Pendio fatale, lungo il quale i più onesti e i più risoluti sono trascinati al pari dei più deboli e dei più viziosi, e che finisce in uno di questi due baratri: il suicidio o il delitto. A forza di uscire per andare a fantasticare, viene il giorno in cui si esce per andarsi ad affogare. L'eccesso della meditazione fa gli Escousse e i Lebras1. Marius discendeva questo pendio a passi lenti, con gli occhi fissi su colei che non vedeva più. Ciò che abbiamo scritto or ora sembra strano, eppure è vero. Il ricordo di un essere si accende nelle tenebre del cuore: più è scomparso, più splende; l'anima disperata e oscura vede quella luce al suo orizzonte, stella della notte interiore. Lei!... ecco tutto il pensiero di Marius. Non pensava ad altro; sentiva confusamente che il suo vecchio abito diventava impossibile, che il cappello si consumava, che gli stivali si consumavano, che la sua vita si consumava e diceva: «Potessi soltanto rivederla prima di morire!». Solo un'idea dolce gli rimaneva: lei lo aveva amato, il suo sguardo glielo aveva detto; lei non conosceva il suo nome, ma conosceva l'anima sua, e forse là dove si trovava, qualunque fosse quel luogo misterioso, lei lo amava ancora. Chissà che non pensasse a lui come lui pensava a lei? Alle volte, in ore inesplicabili come ve ne sono in ogni cuore che ama, non avendo che motivi di dolore e sentendo tuttavia un oscuro fremito di gioia, si diceva: «Sono i suoi pensieri che vengono a me!». Poi soggiungeva: «Anche i miei pensieri le giungeranno, forse!». Questa illusione, che gli faceva scuotere la testa un momento dopo, riusciva a gettargli nell'anima dei raggi che a volte assomigliavano alla speranza. Di tanto in tanto, specialmente in quell'ora della sera che rattrista i sognatori, lasciava cadere su un quaderno, dove non scriveva che questo, il più puro, il più impersonale, il più ideale dei sogni di cui l'amore gli riempiva il cervello. Chiamava ciò «scriverle». Non bisogna credere che avesse la ragione sconvolta. Al contrario. Aveva perduto la facoltà di lavorare e di muovere fermamente verso uno scopo determinato, ma aveva più che mai la chiaroveggenza e la lucidità. Marius vedeva in una luce calma e reale, sebbene singolare, ciò che passava sotto ai suoi occhi, anche i fatti o gli uomini più indifferenti; diceva di tutto la parola giusta con una specie di accasciamento onesto e di candido disinteressamento. Il suo giudizio, quasi staccato dalla speranza, si teneva in alto e si librava in volo. In questa situazione dello spirito, nulla gli sfuggiva, nulla l'ingannava, e scopriva a ogni istante il fondo della vita, dell'umanità e del destino. Felice, anche nelle angosce, colui a cui Dio ha dato un'anima degna dell'amore e della sventura! Chi non ha visto le cose di questo mondo e il cuore degli uomini sotto questa doppia luce non ha visto nulla di vero e non sa nulla. L'anima che ama e che soffre è allo stato sublime. Del resto, i giorni si succedevano e non si presentava nulla di nuovo. Gli sembrava soltanto che lo spazio cupo che ancora gli rimaneva si abbreviasse a ogni istante. Credeva già di intravedere distintamente l'orlo dell'abisso senza fondo. «Come!», si ripeteva, «Non la rivedrò prima?» Una volta salita rue Saint-Jacques, lasciata da parte la barriera e seguito per qualche tempo a sinistra l'antico boulevard interno, si raggiunge la rue de la Santé, poi la Glacière, e un po' prima di arrivare al fiumicello dei Gobelins, si trova una specie di campo, che è, nella lunga e monotona cinta dei bastioni di Parigi, il solo luogo in cui Ruysdael sarebbe tentato di sedersi2. Poiché un non so che di pittoresco si sprigiona di lì: un prato verde attraversato da corde tese dove gli stracci asciugano al vento; una vecchia fattoria con orti costruita al tempo di Luigi XIII col suo gran tetto bizzarramente forato da abbaini, tavolati sconnessi: un po' d'acqua tra i pioppi, donne, risate, voci; all'orizzonte il Panthéon, l'albero dei Sords-Muets, la Val-de-Grâce, nera, grossa, fantastica, divertente, magnifica, e in fondo la serena vetta quadrata delle torri di Notre-Dame. Siccome il luogo merita di essere visto, nessuno ci va mai. Appena un carretto o un carrettiere ogni quarto d'ora. Una volta avvenne che le passeggiate di Marius lo condussero in quel terreno solitario, vicino a quell'acqua. Quel giorno, sul boulevard, c'era una rarità, un passante. Marius, vagamente colpito dall'incanto quasi selvaggio del luogo, domandò a quel passante: «Come si chiama questo posto?». Il passante rispose: «È il campo dell'Allodola». E soggiunse: «È qui che Ulback uccise la pastorella d'Ivry». Ma dopo la parola Allodola, Marius non aveva capito più niente: si hanno di questi raggelamenti subitanei nella mente dei sognatori: una parola basta a produrli. Tutto il pensiero si condensa improvvisamente attorno a un'idea, e non è più capace di nessun'altra percezione. L'Allodola era l'appellativo che, nella profonda melanconia di Marius, aveva sostituito Ursule. «Guarda», disse, in quella specie di stupore sragionato proprio di questi monologhi misteriosi, «questo è il suo campo. Saprò qui dove abita.» Ciò era assurdo, ma irresistibile. E tutti i giorni si recava in quel campo dell'Allodola. II. Formazione embrionale dei delitti nell'incubazione delle prigioni Il trionfo di Javert nella stamberga Gorbeau era sembrato completo, ma non lo era stato. Prima di tutto, ed era questa la sua principale preoccupazione, Javert non era riuscito ad arrestare il prigioniero. L'assassinato che fugge è più sospetto dell'assassino; ed è probabile che quel personaggio, così preziosa cattura per i banditi, fosse una buona preda anche per l'autorità. Poi, Montparnasse era sfuggito a Javert. Bisognava aspettare un'altra occasione per rimettere le mani su quel «moscardino del diavolo». Montparnasse, difatti, avendo incontrato Eponine di vedetta sotto gli alberi del boulevard, l'aveva condotta con sé, preferendo di essere Némorin con la figlia che Schinderhannes col padre3. E aveva fatto bene. Era libero. Quanto a Eponine, Javert l'aveva fatta «ripescare»; consolazione mediocre. Eponine aveva raggiunto Azelma alle Madelonnettes. Infine, nel tragitto dalla stamberga Gorbeau alla Force, uno dei principali arrestati, Claquesous, era scomparso. Non si sapeva come ciò fosse avvenuto; gli agenti e le guardie «non ci capivano nulla», si era liquefatto, era scivolato tra le manette, era colato fra le fessure della vettura, il veicolo si era bucato ed era fuggito; non si sapeva che cosa dire se non che arrivati alla prigione Claquesous non c'era più. C'era di mezzo del fantastico o qualcuno della polizia. Claquesous si era squagliato nelle tenebre come un pezzo di neve nell'acqua? C'era stata qualche connivenza non confessata con qualche agente? Quell'uomo apparteneva al doppio enigma del disordine e dell'ordine? Era concentrico nell'infrazione e nella repressione? Quella sfinge aveva le zampe davanti nel delitto e le zampe di dietro nell'autorità? Javert non accettava affatto queste combinazioni, e si sarebbe irritato contro tali compromessi; ma la sua squadra aveva altri ispettori, più iniziati forse di lui, quantunque a lui subordinati, ai segreti della prefettura; e Claquesous era tale scellerato, che avrebbe potuto anche essere un agente molto buono. Essere in così intimi rapporti di prestidigitazione con la notte, è eccellente per i briganti e ammirevole per la polizia. Ci sono di questi furfanti a doppio taglio. Comunque, Claquesous, una volta sparito, non si ritrovò più. Javert ne fu più irritato che stupito. Quanto a Marius, «quel balordo di un awocatino che probabilmente aveva avuto paura» e del quale aveva perfino scordato il nome, Javert ci teneva poco. Del resto, un avvocato si trova sempre. Ma quello era proprio un avvocato? L'inchiesta era cominciata. Il giudice istruttore aveva trovato opportuno non mettere uno degli uomini della banda Patron-Minette in segregazione, sperando che parlasse. Quest'uomo era Brujon, il capelluto di rue du Petit Banquier. L'avevano lasciato libero nella corte Charlemagne, sorvegliato a vista. Questo nome, Brujon, è uno dei ricordi della Force. Nell'orrenda corte detta del Bâtiment-Neuf, che l'amministrazione chiamava corte Saint-Bernard, e che i ladri chiamavano Fossa dei Leoni, su quel muro coperto di muffa e di lebbra che saliva a sinistra fino all'altezza dei tetti, vicino a una vecchia porta di ferro arrugginita che conduceva all'antica cappella del palazzo ducale della Force, divenuta un dormitorio di briganti, si vedeva ancora, dodici anni fa, una specie di Bastiglia grossolanamente scolpita con un chiodo nella pietra, e sotto questa firma: BRUJON, 1811 Il Brujon del 1811 era il padre del Brujon del 1832. Quest'ultimo, che s'è visto appena nell'agguato alla Gorbeau, era un giovane robusto molto furbo e molto abile, dall'aspetto stordito e lamentoso. Era proprio per quell'aspetto stordito che il giudice istruttore l'aveva lasciato sciolto, credendolo più utile alla corte Charlemagne che nella cella segreta. I ladri non interrompono il loro lavoro solo perché sono nelle mani della giustizia. Non si preoccupano per così poco. Essere in carcere per un delitto non impedisce di incominciarne un altro. Sono come gli artisti che hanno un quadro al Salon e intanto lavorano a una nuova opera nel loro studio. Bujon sembrava meravigliato della prigione. A volte lo si vedeva per intere ore nella corte Charlemagne, in piedi vicino al finestrino dello spaccio, contemplando come un idiota quel sordido cartello dei prezzi che cominciava con: aglio, 62 centesimi, e terminava con: sigari, 5 centesimi. Oppure passava il tempo tremando, battendo i denti, dicendo che aveva la febbre, e informandosi se uno dei ventotto letti della sala dei febbricitanti era libero. D'un tratto, verso la seconda quindicina del febbraio 1832, si seppe che Brujon, quell'addormentato, aveva fatto fare da tre fattorini della prigione, sotto il nome di tre suoi camerati, tre commissioni diverse, che gli erano costate in complesso cinquanta soldi, spesa esorbitante che attirò l'attenzione del brigadiere del carcere. Si presero informazioni, e, consultando la tariffa delle commissioni affissa nel parlatorio dei detenuti, si giunse a sapere che i cinquanta soldi si dividevano così: tre commissioni: una al Panthéon, dieci soldi; una alla Val-de-Grâce, quindici soldi; e una alla barrière de Grenelle, venticinque soldi. Questa era la più cara del tariffario. Ora al Panthéon, alla Val-de-Grâce, alla barrière de Grenelle si trovavano precisamente i domicili di tre temuti grassatori di strada, Kruideniers, detto il Bizzarro, Glorieux, ex-galeotto, e Barrecarrosse, sui quali questo incidente ricondusse lo sguardo della polizia. Si suppose che quegli uomini fossero affiliati a Patron-Minette, di cui avevano messo al sicuro due dei capi, Babet e Gueulemer. Si suppose che negli invìi di Brujon, consegnati non a qualche indirizzo, ma a individui che aspettavano in strada, ci fosse qualche istruzione per dei misfatti complottati. Si avevano anche altri indizi, e si misero le mani su tre vagabondi, credendo di aver sventato così la trama di Brujon. Circa una settimana dopo queste misure, una notte un sorvegliante di ronda che ispezionava il dormitorio inferiore del Bâtiment-Neuf, nel momento di mettere la sua castagna nell'apposita cassetta (era questo il mezzo impiegato a quel tempo per assicurarsi che i sorveglianti facessero esattamente il loro servizio: a ogni ora una castagna doveva cadere in tutte le cassette inchiodate alle porte dei dormitori) - dunque un sorvegliante vide, dallo spioncino del dormitorio, Brujon seduto sul letto che scriveva qualcosa alla luce della lampada. La guardia mise Brujon in cella per un mese, ma non potè sapere che cosa avesse scritto. La polizia non ne seppe di più. Quel che è certo è che il giorno seguente «un fattorino» fu lanciato dalla corte Charlemagne alla Fossa dei Leoni al di sopra dell'edificio di cinque piani che separava le due corti. I detenuti chiamano «fattorino» una pallottola di pane indurita che si manda in Irlanda, cioè al di sopra dei tetti di una prigione, da una corte all'altra. Etimologia: sopra l'Inghilterra; da una terra all'altra; in Irlanda. Questa pallottola cade nella corte. Colui che la raccoglie l'apre e trova un biglietto indirizzato a qualche carcerato della corte. Se è un detenuto che la trova, rimette il biglietto al suo destino; se è un guardiano, o uno dei camerati segretamente venduti che nelle prigioni chiamano montoni e nei bagni penali volpi, il biglietto è portato al cancelliere e consegnato alla polizia. Quella volta il fattorino giunse al suo indirizzo, sebbene colui al quale il biglietto era destinato si trovasse in quel momento in isolamento. Quel destinatario non era nessun altro che Babet, uno dei quattro capi di Patron-Minette. Il fattorino conteneva un biglietto arrotolato sul quale c'erano queste parole: Babet. C'è un affare in rue Plumet. Un'inferriata su un giardino. Era questo il biglietto che Brujon aveva scritto la notte. A dispetto dei secondini e delle perquisizioni Babet trovò modo di far passare il biglietto dalla Force alla Salpêtrière a una «buona amica» che si trovava là rinchiusa. Questa ragazza, a sua volta, trasmise il biglietto a un'altra che conosceva, chiamata Magnon, tenuta d'occhio moltissimo dalla polizia, ma non ancora arrestata. Questa Magnon, di cui il lettore ha già veduto il nome, aveva con i Thénardier delle relazioni delle quali parleremo più tardi, e poteva, andando a trovare Eponine, servire di ponte tra la Salpêtrière e le Madelonnettes. In quel momento stesso avveniva che, mancando le prove nel processo istruito contro Thénardier per ciò che riguardava le figlie, Eponine e Azelma venivano rilasciate. Quando Eponine uscì, la Magnon, in attesa alla porta delle Madelonnettes, le rimise il biglietto di Brujon a Babet, incaricandola di rischiarare la faccenda. Eponine andò in rue Plumet, riconobbe l'inferriata e il giardino, osservò la casa, spiò, guardò, e, alcuni giorni dopo portò alla Magnon, che abitava in rue Clocheperce, un biscotto, che Magnon trasmise all'amante di Babet alla Salpêtrière. Un biscotto, nel tenebroso simbolismo delle prigioni, significa: non c'è niente da fare. Così, meno di una settimana dopo, Babet e Brujon incontrandosi per il passeggio di ronda della Force, perché uno andava e l'altro tornava dal giudice istruttore: «Ebbene», domandò Brujon, «la rue P...?». «Biscotto», rispose Babet. Così abortì quel feto di crimine generato da Brujon nella Force. Eppure questo aborto ebbe un seguito, molto diverso dal programma di Brujon. Lo si vedrà. Spesso, credendo di annodare un filo, se ne annoda un altro. III. Apparizione a papà Mabeuf Marius non andava più da nessuno; soltanto, a volte, gli avveniva di incontrare papà Mabeuf. Mentre Marius scendeva lentamente quei gradini lugubri che si potrebbero chiamare la scala delle cantine e che conducono in luoghi senza luce dove si sentono i felici camminare di sopra, Mabeuf scendeva anche lui. La Flora di Cauteretz non si vendeva assolutamente più. Gli esperimenti sull'indaco nel piccolo giardino di Austerlitz, che era mal esposto, non erano riusciti. Mabeuf vi poteva a malapena coltivare alcune piante rare che richiedevano umidità e ombra. Ma non si scoraggiava. Aveva ottenuto un angolo di terra al Jardin des Plantes in buona posizione per farvi «a sue spese» gli esperimenti sull'indaco. Per far questo aveva impegnato le lastre di rame della Flora al Monte di Pietà. Aveva ridotto la colazione a due uova e ne lasciava uno per la vecchia serva, alla quale da quindici mesi non pagava il salario. E spesso la colazione era il suo unico pasto. Non rideva più con quel suo riso infantile; era divenuto tetro, non riceveva più visite. Marius faceva bene a non pensare più di andare a trovarlo. Alle volte, nell'ora in cui Mabeuf si recava al Jardin des Plantes, il vecchio e il giovane si incontravano sul boulevard dell'Hôpital. Non parlavano e si facevano un cenno di testa tristemente. Cosa terribile, c'è un momento in cui la miseria allontana! Si era due amici, si è due passanti. Il libraio Royol era morto. Il signor Mabeuf non conosceva più che i suoi libri, il suo giardino e il suo indaco: erano le forme che per lui avevano preso la felicità, il piacere e la speranza. Ciò gli bastava per vivere. Si diceva: «Quando avrò fatto le mie pallottole turchine, sarò ricco, ritirerò i miei rami dal Monte di Pietà, rimetterò in voga la mia Flora con qualche chiacchiera, con un po' di grancassa e degli annunci nei giornali, e comprerò, so ben dove, una copia dell'arte di navigare di Pietro di Medina, con incisioni su legno, edizione del 1559». E, nell'attesa, lavorava tutta la giornata al suo quadrato di indaco; la sera rientrava a casa per innaffiare il giardino, e leggere i suoi libri. Il signor Mabeuf aveva, a quell'epoca, circa ottant'anni. Una sera ebbe una singolare apparizione. Era rincasato che il sole splendeva ancora. Mamma Plutarco, la cui salute peggiorava, era malata e dormiva. Egli aveva cenato con un osso a cui era rimasta attaccata un po' di carne e un pezzo di pane, che aveva trovato sul tavolo di cucina; poi si era seduto su un paracarro rovesciato che gli serviva da sedile in giardino. Vicino a quel sedile si drizzava, come nei vecchi giardini a ortaglia, una specie di gran cassone di traversini e assi molto sgangherate, conigliera sotto e deposito di frutta sopra. Nella conigliera non c'erano conigli, ma sopra ancora c'era qualche mela. Residuo della provvista invernale. Mabeuf si era messo a sfogliare e a leggere, con l'aiuto degli occhiali, due libri che lo appassionavano, e anche, cosa rara alla sua età, lo preoccupavano. La sua naturale timidezza lo rendeva proclive ad ammettere certe superstizioni. Il primo di questi libri era il famoso trattato del presidente Delancre: De l'inconstance des démons, l'altro era l'in-quarto, di Mutor de la Rabaudière: Sur les diables de Vauvert et les gobelins de la Bièvre4. Quest'ultimo soprattutto lo interessava, tanto più che il suo giardino era stato uno dei terreni anticamente frequentati dai folletti. Il crepuscolo cominciava a imbiancare ciò che è in alto e a oscurare ciò che è in basso. Sempre leggendo, al di sopra del libro che aveva in mano, papà Mabeuf osservava le sue piante e, fra le altre, un magnifico rododendro che era una delle sue consolazioni; c'erano stati quattro giorni di calura, vento e sole, senza una goccia d'acqua; gli steli si curvavano, i boccioli pendevano, le foglie cadevano, tutto aveva bisogno di essere innaffiato; il rododendro specialmente era triste. Papà Mabeuf era di quelli per i quali le piante hanno un'anima. Il vecchio aveva lavorato tutto il giorno al suo quadrato di indaco ed era estenuato dalla fatica; ciononostante, si alzò, posò i libri sul sedile e andò, curvo e con passo malfermo, fino al pozzo, ma quando ebbe preso la catena, non potè tirare nemmeno abbastanza per sganciarla. Allora si voltò e levò verso il cielo, che si riempiva di stelle, uno sguardo di angoscia. La sera aveva quella serenità che opprime i dolori dell'uomo sotto non so quale lugubre ed eterna gioia. La notte prometteva di essere secca come secco era stato il giorno. «Delle stelle ovunque», pensava il vecchio; «non c'è la più piccola nube! non una lacrima d'acqua!» E il capo, che aveva sollevato un momento, gli ricadde sul petto. Rivolse ancora uno sguardo al cielo mormorando: «Una lacrima di rugiada! un po' di compassione!». Cercò ancora una volta di sganciare la catena dal pozzo, ma non potè. In quel momento, sentì una voce che diceva: «Papà Mabeuf, volete che vi innaffi il giardino?». E nello stesso istante un rumore di belva che passava si udì nella siepe, e vide uscire dai cespugli una specie di ragazza alta, magra, che gli si drizzò davanti, guardandolo arditamente. Quella figura aveva meno l'aspetto di un essere umano, che di una forma sbocciata dal crepuscolo. Prima che papà Mabeuf, che si spaventava facilmente e aveva, come abbiamo detto, paura di tutto, avesse potuto rispondere sillaba, quell'essere, i cui movimenti avevano nell'oscurità una specie di bizzarra sveltezza, era riuscito a staccare la catena, tuffare e ritirare il secchio, e riempire l'innaffiatoio, e il buonuomo vedeva quell'apparizione a piedi nudi e con una sottana a brandelli, correre attorno, distribuendo la vita attorno a sé. Il rumore dell'innaffiatoio sulle foglie riempiva l'anima di papà Mabeuf di felicità. Gli sembrava che il rododendro fosse contento. Vuotato il primo secchio, la ragazza ne riempì un secondo, poi un terzo. Innaffiò tutto il giardino. A vederla camminare così per i viali, dove il suo profilo appariva tutto nero, agitando sulle lunghe braccia angolose lo scialle tutto strappato, somigliava a un pipistrello. Quando ebbe finito, papà Mabeuf le si avvicinò con le lacrime agli occhi, e le posò una mano sulla fronte. «Dio vi benedirà», disse; «siete un angelo, poiché avete cura dei fiori.» «No», rispose lei, «sono il diavolo, ma è lo stesso.» Il vecchio, senza aspettare e senza sentire questa risposta, esclamò: «Che peccato che io sia così disgraziato e così povero! Non posso fare niente per voi!». «Potete qualcosa, invece», disse lei. «Che cosa?» «Dirmi dove abita il signor Marius.» Il vecchio non capì. «Quale signor Marius?» Alzò lo sguargo vitreo e parve cercasse qualcosa di svanito. «Un giovane che veniva qui tempo fa.» «Ah!... sì», esclamò, «capisco chi volete dire. Aspettate!... Il signor Marius... il barone Marius Pontmercy, diamine, abita... o meglio non abita più... Ah, bene... non lo so.» Sempre parlando, si era chinato per accomodare un ramo del rododendro, e continuò: «Guardate, ora mi ricordo. Passa spessissimo sul bastione e va dalla parte della Glacière. Rue Croule-Barbe. Il campo dell'Allodola. Passate di là. Non è difficile incontrarlo». Quando Mabeuf si alzò non c'era più nessuno, la ragazza era scomparsa. Decisamente, ebbe un po' paura. «Davvero, se il giardino non fosse innaffiato, crederei a uno spirito», pensò. Un'ora dopo, a Ietto, ci ripensò, e addormentandosi, in quell'istante torbido in cui il pensiero, simile a quell'uccello favoloso che si muta in pesce per attraversare il mare, prende a poco a poco la forma del sogno per attraversare il sonno, si diceva confusamente: «Fatto sta che tutto ciò somiglia molto a quanto Rabaudière racconta dei folletti. Sarebbe un folletto, quello?». IV. Apparizione a Marius Alcuni giorni dopo quella visita d'uno «spirito» a papà Mabeuf, un mattino - era un lunedì, il giorno in cui Marius si faceva prestare i cinque franchi da Courfeyrac per Thénardier - Marius s'era messo quella moneta in tasca e, prima di portarla al cancelliere, era andato «a passeggiare un po'», sperando che al ritorno avrebbe potuto lavorare. Del resto era sempre così. Appena alzato, si sedeva davanti a un libro e a un foglio di carta per stendere qualche traduzione. A quell'epoca, aveva da tradurre in francese una celebre disputa tedesca, la controversia tra Gans e Savigny; prendeva Gans, leggeva quattro righe, cercava di scriverne una, non poteva, vedeva una stella fra la carta e se stesso; e si alzava dalla sedia dicendo: «Esco... Mi metterà in vena di lavorare». E se ne andava al campo dell'Allodola. Lì vedeva più che mai la stella e meno che mai Savigny e Gans. Rientrava, cercava di riprendere il lavoro e non ci riusciva; non c'era modo di riannodare uno solo dei fili spezzati nel suo cervello; allora diceva: «Domani non uscirò. M'impedisce di lavorare». Invece usciva tutti i giorni. Abitava più al campo dell'Allodola che in casa di Courfeyrac. Il suo vero indirizzo era questo: boulevard de la Santé al settimo albero dopo rue Croule-Barbe. Quel mattino aveva lasciato il settimo albero, e si era seduto sul parapetto del ruscello Gobelins. Un allegro sole penetrava attraverso le foglie nuove appena nate e tutte luminose. Pensava a «Lei». E il suo pensiero, diventando rimprovero, ricadeva su di lui: pensava dolorosamente alla pigrizia, paralisi dell'anima, che s'impadroniva di lui e a quella notte che aumentava a ogni istante davanti agli occhi, al punto che non vedeva più il sole. Con tutto ciò, attraverso quel penoso sviluppo di idee indistinte che non era nemmeno un monologo, tanto l'azione si indeboliva in lui, e non aveva più nemmeno la forza di volersi desolare attraverso quella malinconica concentrazione, gli giungevano le sensazioni esterne. Sentiva dietro di sé, sotto di sé, sulle due rive del fiume, le lavandaie dei Gobelins battere la biancheria, e sul suo capo, gli uccelli cinguettare e cantare tra gli olmi. Da una parte, il rumore della libertà, della spensieratezza felice, dell'ozio alato; dall'altra, il rumore del lavoro. Cosa che lo faceva sognare profondamente e quasi riflettere: erano due rumori giocondi. D'un tratto, in mezzo alla sua estasi angosciosa, sentì una voce nota che diceva: «Guarda! Eccolo!». Alzò gli occhi e riconobbe quella disgraziata ragazza che era entrata un mattino in casa sua; la maggiore delle Thénardier; Eponine, ora sapeva come si chiamava. Cosa strana, ella era divenuta più povera e più bella, due passi che sembrava non avrebbe mai potuto fare. Aveva fatto un doppio progresso, verso la luce e verso la miseria. Era scalza e in cenci come il giorno in cui era entrata risolutamente in camera sua, con la differenza che quei cenci avevano due mesi di più: i buchi erano più larghi; gli stracci più miseri. Era la stessa voce rauca, la stessa fronte resa lucida e rugosa dalla magrezza, lo stesso sguardo libero, smarrito e vacillante. Più di prima, aveva nella fisionomia quel non so che di spaventato e di sgomento che la traversata della prigione aggiunge alla miseria. Aveva fili di paglia e di fieno nei capelli, non per essere divenuta pazza come Ofelia a contatto della pazzia d'Amleto, ma perché aveva dormito in qualche stalla. E con tutto ciò era bella. Che astro sei mai, o giovinezza! Si era fermata davanti a Marius con un po' di gioia sul volto livido e qualcosa che somigliava a un sorriso. Rimase due minuti come se non potesse parlare. «Vi ritrovo dunque, finalmente!», disse. «Papà Mabeuf aveva ragione, era su questo viale!... Quanto vi ho cercato!... Se sapeste!... Lo sapete!... Sono stata dentro. Quindici giorni!... Mi hanno lasciata libera!... visto che non c'era niente da dire su di me e che d'altronde non ho l'età della ragione... Mancano due mesi... Oh quanto vi ho cercato!... sei settimane, ecco... Non abitate più laggiù.» «No», disse Marius. «Ah!... comprendo... Per quella cosa... È spiacevole. Avete sloggiato. Guarda! E perché portare un cappello così vecchio?... Un giovane come voi deve avere dei bei vestiti... Sapete, signor Marius, papà Mabeuf vi chiama il barone Marius non so che... Vero che non siete barone? I baroni sono vecchi, vanno al Luxembourg davanti al castello dove c'è più sole, leggono La Quotidienne per un soldo. Sono stata una volta da un barone, per una lettera, ed era così. Aveva più di cento anni. Dite, dove abitate ora?» Marius non rispose. «Ah!...», continuò. «Avete uno strappo nella camicia... Bisognerà accomodarlo.» E riprese, con una espressione che si faceva a poco a poco triste: «Non siete contento di vedermi, pare». Marius taceva. Anche lei rimase silenziosa un istante; poi esclamò: «Eppure, se volessi, vi costringerei a essere contento!...». «Come?», domandò Marius. «Che volete dire?» «Ah!... mi davate del tu», riprese lei. «Ebbene, che vuoi dire?» Ella si morse le labbra; sembrava esitare, come in preda a una specie di lotta interiore. Alla fine parve decidersi. «Tanto peggio, non me ne importa. Avete l'aspetto triste, voglio che siate contento. Promettetemi soltanto che riderete. Voglio vedervi ridere, e sentirvi dire: "Ah, bene!... Povero signor Marius! sapete!... mi avete promesso che mi avreste dato tutto ciò che avessi voluto...» «Sì, ma parla dunque!» Ella fissò Marius nel bianco degli occhi e disse: «So l'indirizzo!». Marius impallidì. Tutto il sangue gli affluì al cuore. «Quale indirizzo?» «L'indirizzo che mi avete chiesto.» E soggiunse, come se facesse uno sforzo: «L'indirizzo... sapete bene?». «Sì», balbettò Marius. «Della signorina!» Pronunciata questa parola, sospirò profondamente. Marius saltò dal parapetto dov'era seduto e le prese la mano stringendogliela forte. «Ah!... Ebbene, portatemi lì! Dimmi! Chiedi tutto quello che vuoi! Dov'è?» «Venite con me. Non so bene la strada e il numero! È affatto da tutt'altra parte, ma conosco bene la casa; vi ci condurrò.» Ritirò la mano e riprese, con un tono che avrebbe sorpreso un osservatore, ma che non sfiorò nemmeno Marius inebriato e rapito. «Oh! come siete contento!» Una nube passò sulla fronte di Marius. Prese Eponine per un braccio. «Giurami una cosa!» «Giurare?», disse lei; «Che cosa vuol dire?... Oh, bella! Cosa volete che giuri?» E rise. «Tuo padre!... Promettimi, Eponine! Giurami che non dirai a tuo padre l'indirizzo!» Ella si volse verso di lui, stupita. «Eponine! Come sapete che mi chiamo Eponine?» «Promettimi ciò che ti dico!» Ma lei non sembrava ascoltarlo più. «È gentile! M'avete chiamata Eponine!» Marius le prese le braccia. «Ma rispondimi dunque, in nome del cielo!... Bada a ciò che ti dico, giurami che non dirai l'indirizzo a tuo padre!» «Mio padre?», disse lei. «Ah, sì mio padre! State sicuro. È dentro. Del resto, mi curo forse di mio padre?» «Ma tu non mi prometti!», esclamò Marius. «Ma lasciatemi dunque!», esclamò lei scoppiando in una risata. «Come mi scuotete! Sì! sì! vi prometto!... ve lo giuro! Che cosa m'importa? Non dirò l'indirizzo a mio padre. Ecco!... Va bene così?» «E a nessun altro?», fece Marius. «A nessun altro.» «Ora portami lì.» «Subito?» «Subito.» «Venite. Oh, com'è contento!», disse lei. Fatti alcuni passi si fermò. «Mi seguite troppo da vicino, signor Marius. Lasciatemi andare avanti e seguitemi così, senza farvi scorgere. Non si deve vedere un giovane dabbene come voi con una donna come me.» Nessuna lingua saprebbe dire tutto ciò che c'era in quella parola, donna, pronunciata così da una fanciulla. Fece una diecina di passi, poi si fermò ancora. Marius la raggiunse. Lei gli rivolse la parola di fianco, senza voltarsi. «A proposito sapete che mi avete promesso qualcosa?» Marius cercò in tasca. Non possedeva altro che quei cinque franchi destinati a Thénardier. Li prese e li mise in mano a Eponine. Lei aprì le dita, lasciò cadere la moneta a terra, e guardandolo con aria triste: «Non voglio il vostro denaro», disse. 1 V. de Lasère, detto Escousse, diciottenne, fu autore di due drammi di successo. Un terzo dramma, scritto con l'amico A. Lebras, fu un fiasco: i due si suicidarono. 2 S. Van Ruysdael (1602-1670), celebre paesaggista olandese. 3 Sono personaggi del romanzo Estelle e Némorin di Florian (1755-1794). 4 Dell'incostanza dei demoni; Sui diavoli di Vauvert e i folletti della Bièvre. LIBRO TERZO La casa di rue Plumet I. La casa a sorpresa Verso la metà dell'ultimo secolo, un primo presidente del Parlamento di Parigi, avendo un'amante e non volendola tenere nascosta, perché a quell'epoca i grandi signori mostravano le loro amanti ma i borghesi le nascondevano, fece costruire «una casetta», nel faubourg Saint-Germain nella deserta rue Bloment, che oggi si chiama Plumet, non lontano dal luogo che allora si chiamava il Combat des Animaux. Quella casa si componeva di un padiglione a un solo piano; due sale al pianterreno, due camere al primo piano; di sotto una cucina, di sopra un salotto e il solaio, il tutto preceduto da un giardino con una lunga cancellata che dava sulla strada. Il giardino misurava uno jugero circa. Questo era tutto ciò che i passanti potevano vedere; alla corte un fabbricato basso di due camere su una cantina, utile al caso, per nascondere un fanciullo e una nutrice. Questo appartamento comunicava, dietro, mediante una porta nascosta che si apriva con una serratura scoperta, con un lungo e tortuoso corridoio pavimentato, a cielo aperto, fiancheggiato da due alti muri, che, nascosto con arte prodigiosa e come perduto fra i recinti dei giardini e le coltivazioni di cui seguiva tutti gli angoli, conduceva a un'altra porta ugualmente segreta che si apriva a un mezzo quarto di lega di là, quasi in un altro quartiere all'estremità solitaria di rue de Babylone. Il signor presidente entrava di là, in modo che anche coloro che l'avessero spiato e seguito o che anche avessero osservato che egli andava tutti i giorni, misteriosamente, in qualche luogo, mai avrebbero potuto sospettare che andare in rue de Babylone era anche andare in rue Bloment. Grazie ad abili acquisti di terreni, l'ingegnoso magistrato aveva potuto far eseguire questi lavori di vie segrete in casa sua, sulla sua proprietà, e di conseguenza senza controlli. Più tardi, aveva rivenduto a piccoli lotti per giardini e orti i terreni che costeggiavano il corridoio, e i proprietari di questi lotti da entrambe le parti, credevano di avere davanti agli occhi un muro di confine senza sospettare nemmeno l'esistenza di quella lunga striscia di pavimento serpeggiante tra due muri in mezzo alle loro aiuole e ai loro frutteti. Soltanto gli uccelli vedevano questa curiosità. È probabile che le capinere e le cinciallegre abbiano ciarlato molto sul conto del signor presidente. Il padiglione, costruito in pietra secondo lo stile di Mansard, intonacato e ammobiliato secondo il gusto Watteau1, rococò internamente, antiquato all'esterno, circondato da una triplice siepe di fiori, aveva qualcosa di segreto, di civettuolo e di solenne, come si conviene a un capriccio dell'amore e della magistratura. Quella casa e quel corridoio, che oggi sono scomparsi, esistevano ancora circa quindici anni fa. Nel '93, un calderaio aveva comprato la casa per demolirla, ma non potè pagare il prezzo e ciò lo fece fallire, di modo che fu la casa che demolì il calderaio. Dopo, la casa rimase disabitata e cadde lentamente in rovina, come qualsiasi dimora alla quale la presenza dell'uomo non comunica più la vita. Rimase piena di vecchi mobili, sempre in vendita o in affitto; le dieci o dodici persone che passavano ogni anno in rue Plumet ne erano avvertite da un cartello giallo e illeggibile attaccato al cancello del giardino dal 1810. Verso la fine della Restaurazione, quegli stessi passanti poterono notare che il cartello era scomparso, e che le finestre del primo piano erano aperte. Infatti la casa era occupata. Le finestre avevano «le tende», segno che c'era una donna. Nel mese di ottobre del 1829, s'era presentato un uomo di una certa età e aveva preso in affitto la casa così com'era, compresa, beninteso, la parte posteriore e il corridoio che metteva in rue de Babylone. Aveva fatto riaccomodare le serrature segrete delle due porte di quel passaggio. La casa, - come abbiamo detto - era ancora pressappoco arredata con i vecchi mobili del presidente; il nuovo locatario aveva ordinato qualche riparazione, aggiungendo qua e là ciò che mancava, rifacendo il selciato della corte, rimettendo qualche mattonella al pavimento, qualche gradino alla scala, qualche listello ai parquets, qualche vetro alle finestre e, infine, era andato ad abitarvi con una giovane e un'anziana domestica, senza rumore, come qualcuno che si insinua e non come qualcuno che entra in casa propria. I vicini non se ne occuparono, per la semplice ragione che non ce n'erano. Quel locatario così poco chiassoso era Jean Valjean; la giovane era Cosette. La serva era una zitellona chiamata Toussaint che Valjean aveva salvato dall'ospedale e dalla miseria e che era vecchia, provinciale e balbuziente, qualità che avevano deciso Jean Valjean a prenderla con sé. Aveva preso in affitto la casa col nome di Fauchelevent, possidente. Nel nostro precedente racconto, il lettore ha certamente tardato meno ancora di Thénardier a riconoscere Jean Valjean. Perché Jean Valjean aveva lasciano il convento del Petit-Picpus? Che cosa era avvenuto? Non era avvenuto nulla. Jean Valjean, come si sa, era felice nel convento, tanto felice che la sua coscienza finì col preoccuparsene. Vedeva Cosette tutti i giorni, sentiva la paternità nascere e svilupparsi in lui sempre più, covava con l'anima quella fanciulla e si diceva che era sua, che nessuno avrebbe potuto togliergliela, che sarebbe stato così indefinitamente, che certamente si sarebbe fatta monaca, dato che vi era ogni giorno dolcemente provocata e il convento era ormai l'universo per lei, come per lui; che sarebbe diventato vecchio là dentro e anche lei vi sarebbe diventata grande, poi vecchia, e lui vi sarebbe morto; e che, alla fine, incantevole speranza, nessuna separazione era possibile. Riflettendo a ciò, cadde nella perplessità. Si interrogò. Si domandò se tutta quella felicità era proprio sua, se non si componeva della felicità di un altro, della felicità di quella fanciulla che confiscava e che nascondeva, lui vecchio. Non era un furto? Si diceva che quella ragazza aveva il diritto di conoscere la vita prima di rinunciarvi, che toglierle anticipatamente, senza consultarla, tutte le gioie, approfittare della sua ignoranza e del suo isolamento per farle germogliare una vocazione artificiale, era snaturare una creatura umana e mentire a Dio. E chissà se rendendosi conto un giorno di tutto questo, monaca per forza, Cosette non avesse finito con l'odiarlo? Ultimo pensiero, quasi egoista e meno eroico degli altri, ma che gli era insopportabile. Risolse di lasciare il convento. Decise così: riconobbe con desolazione che era necessario. Quanto a obiezioni, non ne aveva alcuna. Aveva passato cinque anni fra quelle mura, scomparso, e questo tempo aveva necessariamente distrutto o disperso tutti gli elementi di timore. Poteva rientrare fra gli uomini tranquillamente. Era invecchiato, tutto era mutato. Chi lo avrebbe riconosciuto così? E poi, alla peggio, non c'era pericolo che per lui, e non aveva il diritto di condannare Cosette al chiostro, perché era stato condannato al bagno penale; del resto, che cosa è il pericolo davanti al dovere? E infine, nulla gli impediva di essere prudente e di prendere le sue precauzioni. Quanto all'educazione di Cosette, era quasi terminata e completa. Presa questa risoluzione, aspettò un'occasione propizia che non tardò a presentarsi. Il vecchio Fauchelevent morì. Jean Valjean chiese udienza alla reverenda priora e le disse che, avendo ricevuta alla morte del fratello una piccola eredità che gli permetteva di vivere ormai senza lavorare, lasciava il servizio del convento e conduceva con sé la figlia, ma siccome non era giusto che Cosette, non pronunciando i voti, fosse stata allevata gratuitamente, supplicava la reverenda priora di permettergli di offrire alla comunità, come indennizzo dei cinque anni trascorsi da Cosette lì dentro, la somma di cinquemila franchi. Fu così che Jean Valjean uscì dal convento dell'Adorazione Perpetua. Lasciando il convento, prese da sé fra le braccia e non volle affidarla ad alcun fattorino, la piccola valigia della quale aveva sempre la chiave con sé. Quella valigia incuriosiva Cosette, a causa dell'odore balsamico che ne usciva. Diciamo subito che quella valigia non lo lasciò più. La teneva sempre in camera sua. Era la prima e qualche volta l'unica cosa ch'egli portava con sé cambiando casa. Cosette ne rideva, e chiamava quella valigia l'inseparabile, dicendo: «Ne sono gelosa». Del resto Jean Valjean ricomparve all'aria libera non senza una profonda onestà. Scoprì la casa di rue Plumet e vi si rinchiuse. Ormai era in possesso del nome di Ultime Fauchevelent. Nello stesso tempo prese in affitto due altri appartamenti a Parigi, per attirare meno l'attenzione di quanto avrebbe fatto abitando sempre nello stesso quartiere, per potere, al bisogno, rimanere assente alla minima inquietudine e, infine, per non trovarsi più sprovvisto come la notte in cui era così miracolosamente fuggito a Javert. Questi due appartamenti erano due abitazioni molto lontane l'una dall'altra; una in rue de l'Ouest, l'altra in rue de l'Homme-Armé. Andava di quando in quando, ora in rue de l'Homme-Armé, ora in rue de l'Ouest, a passare un mese o sei settimane con Cosette, senza condurre la Toussaint. Si faceva servire dai portinai e si faceva credere un possidente del circondario che aveva un'abitazione anche in città. Quell'alta virtù aveva tre dimore a Parigi per sfuggire alla polizia. II. Jean Valjean guardia nazionale Del resto, a dire il vero, Jean Valjean viveva in rue Plumet, dove aveva accomodata la sua esistenza nel modo seguente: Cosette, con la serva, occupava il padiglione; aveva la camera da letto grande dalle specchiere dipinte tra le finestre, il salottino dalle imposte dorate, il salotto del presidente arredato con tappezzerie e ampie poltrone; aveva anche il giardino. Jean Valjean aveva fatto mettere nella camera di Cosette un letto con un baldacchino di damasco antico a tre colori, e un vecchio tappeto di Persia, azzurro, comprato in rue Figuier-Saint Paul da mamma Caucher, e, per attenuare la severità di queste magnifiche anticaglie, vi aveva aggiunto dei piccoli mobili graziosi da ragazza: lo stipetto, la biblioteca e i libri dorati, il porta carte, il quaderno di carta assorbente, il tavolino da pranzo intarsiato in madreperla, il servizio da toletta in argento dorato con la bacinella in porcellana del Giappone. Lunghe tende di damasco a fondo rosso a tre colori simili al letto pendevano alle finestre del primo piano. Al pianterreno vi erano delle tende di tessuto più comune. Tutto l'inverno, l'appartamento di Cosette era riscaldato da cima a fondo. Egli invece abitava in quella specie di alloggio da portinaio che era nella corte di fondo, con un materasso sopra una branda, un tavolo di legno bianco, due sedie impagliate, una brocca di maiolica, alcuni libri vecchi su un'asse, la sua cara valigia in un angolo, mai fuoco. Pranzava con Cosette, e, per lui, sulla tavola, metteva sempre del pane bigio. Quando era entrata la Toussaint le aveva detto: «La signorina è la padrona di casa». «E voi, signore?», aveva chiesto la Toussaint meravigliata. «Io sono più del padrone, sono il padre.» Cosette, in convento, era stata abituata alle faccende di casa e regolava la spesa, che era molto modesta. Tutti i giorni Jean Valjean prendeva Cosette sottobraccio e la conduceva a passeggio. La conduceva al Luxembourg, nel viale meno frequentato, e tutte le domeniche a messa, sempre a Saint-Jacques-du-Haut-Pas, perché era molto lontano. Siccome era un quartiere poverissimo, faceva molte elemosine e in chiesa i disgraziati lo circondavano, la qual cosa gli aveva procurato l'epistola dei Thénardier: Al signor benefattore della chiesa Saint-Jacques-du-Haut-Pas. Egli conduceva volentieri Cosette a visitare i poveri e i malati. Nessun estraneo entrava però nella casa di rue Plumet. La Toussaint portava le provviste, e Valjean andava lui stesso ad attingere l'acqua a un pozzo molto vicino, sul bastione. Mettevano la legna e il vino in una specie di bugigattolo seminterrato dai muri a rocaille vicino alla porta di rue Babylone, il quale, un tempo, aveva servito da grotta al signor presidente; perché, al tempo delle Folies e delle Petites-Maisons, non c'era amore senza grotta. Nella porta nascosta di rue Babylone c'era una cassetta a forma di salvadanaio destinata alle lettere e ai giornali; soltanto, i due abitanti di rue Plumet, non ricevendo né giornali, né lettere, l'unica utilità della cassetta (già mediatrice di annunci e confidente di un babbeo togato donnaiolo) era ora limitata agli avvisi dell'esattore delle imposte e alle chiamate della guardia nazionale. Perché il signor Fauchelevent, che viveva di rendita, apparteneva alla guardia nazionale; non aveva potuto sfuggire alle strette maglie del nuovo censimento del 1831. Le informazioni municipali prese a quell'epoca erano risalite fino al convento del Petit-Picpus, specie di nube impenetrabile e santa da cui Valjean era uscito venerabile agli occhi del municipio e per conseguenza degno di montare la guardia. Così, tre o quattro volte all'anno, Valjean indossava l'uniforme e prestava servizio di sentinella; molto volentieri del resto; era per lui un travestimento corretto che lo mescolava a tutti lasciandolo isolato. Valjean compiva allora i sessant'anni, età dell'esenzione legale; ma non ne dimostrava più di cinquanta; del resto, non aveva alcuna voglia di sottrarsi al suo sergente maggiore e di cavillare con il conte di Lobau; non aveva stato civile; nascondeva il suo nome, nascondeva la sua identità, nascondeva la sua età, nascondeva tutto; e, lo abbiamo detto, era una guardia nazionale di buona volontà. Assomigliare a uno qualunque che paga i suoi contributi, era tutta l'ambizione che aveva. Quell'uomo aveva per ideale, internamente, l'angelo, ed esternamente il borghese. Tuttavia, notiamo un particolare: quando Jean Valjean usciva con Cosette, si vestiva come si è veduto, e assomigliava molto a un ufficiale in pensione. Quando usciva solo, il che di solito avveniva la sera, indossava sempre una giacca e un paio di pantaloni da operaio, e portava un berretto che gli nascondeva la faccia. Era precauzione o umiltà? Tutt'e due contemporaneamente. Cosette era abituata al lato enigmatico del suo destino e notava appena le stravaganze di suo padre. Quanto alla Toussaint, venerava Jean Valjean, e trovava buono tutto ciò che faceva. Un giorno il macellaio, che aveva appena visto Jean Valjean, le disse: «È un uomo strano». Ella rispose: «È un santo». Né Jean Valjean, né Cosette, né Toussaint entravano e uscivano mai se non per la porta di rue de Babylone. A meno di non scorgerli attraverso il cancello del giardino, era difficile indovinare che abitavano in rue Plumet. E quel cancello rimaneva sempre chiuso. Jean Valjean aveva lasciato incolto il giardino affinché non attirasse l'attenzione. Ma in questo s'ingannava, forse. III. «Foliis ac frondibus»2 Quel giardino abbandonato così a se stesso da più di mezzo secolo era divenuto straordinario e incantevole. I passanti di circa una quarantina d'anni fa, si fermavano per contemplarlo senza certo sospettare i segreti che nascondeva dietro le spesse e verdi fronde. Più di un sognatore a quell'epoca ha lasciato penetrare indiscretamente lo sguardo e il pensiero attraverso le sbarre dell'antico cancello chiuso a lucchetto, contorto, traballante e sostenuto da due pilastri verdi e muscosi, bizzarramente coronato da un frontone di arabeschi indecifrabili. C'era un sedile di pietra in un angolo, una o due statue coperte di muffa, alcuni pergolati schiodati dal tempo che marcivano sul muro; non più viali, né aiole, ma della gramigna ovunque. Il giardinaggio era scomparso ed era tornata la natura. Le erbacce vi abbondavano, avventura ammirevole per un povero angolo di terra. La festa dei garofani era splendida. Nulla in quel giardino si opponeva allo sforzo sacro delle cose verso la vita; lo sviluppo venerabile era in casa sua. Gli alberi si erano abbassati verso i rovi, i rovi erano saliti verso gli alberi, la pianta si era arrampicata, il ramo si era piegato, ciò che striscia sulla terra era andato a trovare ciò che si espande nell'aria, ciò che s'agita nel vento si era curvato verso ciò che si trascina nel muschio; tronchi, rami, foglie, fibre, cespugli, viticci, sarmenti, spini, si erano mescolati, attraversati, uniti, confusi; la vegetazione, in un abbraccio stretto e profondo, aveva celebrato e compiuto là, sotto l'occhio soddisfatto del Creatore, in quel recinto di trecento piedi quadrati, il santo mistero della sua fratellanza simbolo della fratellanza umana. Quel giardino non era più un giardino, era un colossale intrico; cioè qualcosa di impenetrabile come una foresta, popolato come una città, fremente come un nido, cupo come una cattedrale, odoroso come un mazzolino, solitario come una tomba, vivente come una folla. In primavera, quell'enorme intrico, libero dietro il cancello e fra quelle quattro mura, entrava in amore nel sordo lavoro della germinazione, trasaliva al sole quasi come una bestia che aspiri gli effluvi dell'amore cosmico e che senta la linfa dell'aprile salire e bollire nelle sue vene; e, scuotendo al vento la prodigiosa capigliatura verde, seminava sulla terra umida, sulle statue corrose, sulla scala cadente del padiglione, fino al selciato della strada deserta, fiori come stelle, rugiada come perle, la fecondità, la bellezza, la vita, la gioia, i profumi. A mezzogiorno, mille farfalle bianche vi si rifugiavano, ed era uno spettacolo divino vedere turbinare in fiocchi, là nell'ombra, quella neve vivente dell'estate. Là, in una di quelle gaie tenebre della verzura, una folla di voci innocenti parlavano dolcemente all'anima, e i ronzii completavano ciò che i gorgheggi avevano dimenticato di dire. A sera un vapore fantastico si sprigionava dal giardino e l'avvolgeva; un lenzuolo di bruma, una tristezza celeste e calma lo coprivano; l'odore così inebriante dei caprifogli e dei convolvoli usciva da ogni parte come un veleno squisito e sottile; si sentivano gli ultimi richiami dei picchi e delle cutrettole che si assopivano sotto i rami, vi si sentiva quell'intimità sacra dell'uccello e dell'albero; di giorno, le ali rallegravano le foglie, di notte, le foglie proteggevano le ali. D'inverno la boscaglia era nera, bagnata, fumante e lasciava vedere poco la casa. Invece dei fiori tra i rami e della rugiada nei fiori si scorgeva il lungo nastro d'argento dei lumaconi sul freddo e spesso tappeto di foglie gialle; ma, in tutti i modi, sotto tutti gli aspetti, in ogni stagione, primavera, inverno, estate, autunno, quel piccolo recinto respirava la malinconia, la contemplazione, la solitudine, la libertà, l'assenza dell'uomo, la presenza di Dio; e il vecchio cancello arrugginito aveva l'aria di dire: «Questo giardino è mio». Il selciato di Parigi aveva un bell'esserci là attorno, le palazzine classiche e splendide di rue de Varenne a due passi, la cupola degli Invalides vicinissima, la Camera dei deputati non lontana; le carrozze di rue Bourgogne e di rue Saint-Dominique avevano un bel girare festosamente nelle vicinanze; gli omnibus gialli, bruni, bianchi, rossi avevano un bell'incrociarsi nel quadrivio vicino; rue Plumet era il deserto; e la morte degli antichi proprietari, una rivoluzione che era passata, il crollo delle antiche fortune, l'assedio, l'oblìo, quarantanni di abbandono e di vuoto, erano bastati per ricondurre in quel luogo privilegiato le felci, i tassobarbassi, le cicute, le achillee, le alte erbe, le grandi piante marezzate dalle larghe foglie verde pallido, le lucertole, gli scarabei, gli insetti inquieti e rapidi, per fare uscire dalla profondità della terra e comparire fra quelle quattro mura non so quale grandezza selvaggia e feroce; poiché la natura, che sconcerta i meschini disegni dell'uomo e prorompe sempre tutt'intera là dove si espande, tanto nella formica che nell'aquila, si sviluppa in un giardinetto parigino con altrettanta virulenza e maestà che in una foresta vergine del Nuovo Mondo. Nulla è piccolo, in realtà; chiunque sia avvezzo a compenetrarsi a fondo nella natura lo sa. Benché non sia data nessuna soddisfazione assoluta alla filosofia, non più di circoscrivere la causa che di limitare l'effetto, il contemplatore cade in estasi senza fondo a causa di queste decomposizioni di forze che sfociano nell'unità. Tutto contribuisce al tutto. L'algebra si applica alle nubi; l'irradiazione dell'astro è proficua alla rosa; nessun pensatore oserebbe dire che il profumo del biancospino sia inutile alle costellazioni. Chi può dunque calcolare il tragitto di una molecola? Che ne sappiamo noi se le creazioni di mondi non siano determinate da cadute di granelli di sabbia? Chi conosce il flusso e il riflusso reciproco dell'infinitamente grande e dell'infinitamente piccolo, il rimbombo delle cause nei precipizi dell'essere e le valanghe della creazione? Un insetto ha la sua importanza, il piccolo è grande, il grande è piccolo, tutto è in equilibrio nella necessità; spaventosa visione per lo spirito. Fra gli esseri e le cose vi sono relazioni prodigiose; in questo inesauribile insieme, dal sole al moscerino, non c'è disprezzo; hanno bisogno gli uni degli altri. La luce non porta nell'azzurro i profumi terrestri senza sapere ciò che ne fa; la notte distribuisce le essenze delle stelle ai fiori addormentati. Tutti gli uccelli che volano hanno alla zampa il filo dell'infinito. La germinazione si complica della nascita di una meteora e del colpo della rondinella che spezza l'uovo, e mette di fronte la nascita di un verme e l'avvento di Socrate. Dove finisce il telescopio, il microscopio comincia. Quale dei due ha la vista più grande? Scegliete. La muffa è una pleiade di fiori; una nebulosa è un formicaio di stelle. Identica promiscuità, più meravigliosa ancora delle cose dell'intelligenza e dei fatti della materia. Gli elementi e i princìpi si mescolano, si cambiano, si sposano, si moltiplicano gli uni con gli altri, al punto di far giungere il mondo materiale e il mondo morale alla stessa luce. Il fenomeno è perpetuamente ripiegato su se stesso. Nei vasti mutamenti cosmici, la vita universale va e viene in quantità sconosciute, amalgamando tutto nell'invisibile mistero degli effluvi, impiegando tutto, non perdendo un sogno di un sonno, seminando qua un animaletto, frantumando là un astro, oscillando e serpeggiando, facendo della luce una forza e del pensiero un elemento, disseminata e invisibile, dissolvendo tutto all'anima-atomo, facendo sbocciare tutto in Dio; allacciando, dalla più alta alla più bassa, tutte le attività nell'oscurità di un meccanismo vertiginoso, attaccando il volo di un insetto al movimento della terra, subordinando, chissà? non fosse che per l'identità della legge, l'evoluzione della cometa nel firmamento al turbinio dell'infusore nella goccia d'acqua. Macchina fatta spirito. Ingranaggio enorme, di cui primo motore è il moscerino e motore ultimo è lo zodiaco. IV. Cambio di cancello Sembrava che quel giardino, creato in altri tempi per nascondere i misteri libertini, fosse trasformato e fosse divenuto atto a nascondere casti misteri. Non c'erano più né capanne, né praticelli, né pergolati, né grotte; solo una magnifica oscurità scompigliata ricadente come un velo da ogni parte. Pafo si era rifatto Eden. Un non so che di penitenziale aveva risanato quel recesso. Quella fioraia ora offriva i suoi fiori all'anima. Quel giardino civettuolo, una volta molto compromesso, era rientrato nella verginità e nel pudore. Un presidente assistito da un giardiniere, un buonuomo che si credeva un continuatore di Lamoignen con un altro che si credeva un continuatore di Le Nôtre3, lo avevano circondato, tagliato, accomodato, acconciato, preparato per la galanteria; la natura l'aveva ripreso, l'aveva riempito di ombra, e lo aveva adattato per l'amore. In quella solitudine c'era infatti un cuore affatto pronto. L'amore non aveva da far altro che mostrarsi; lì c'era un tempio composto di verzure, di erbe, di muschio, di sospiri di uccelli, di tenebre molli, di fronde agitate e un'anima fatta di dolcezza, di fede, di candore, di speranza, di aspirazioni e d'illusioni. Cosette era uscita dal convento ancora quasi fanciulla, aveva poco più di quattordici anni, ed era «nell'età ingrata». Lo abbiamo detto, eccettuati gli occhi, sembrava piuttosto brutta che bella; tuttavia non aveva nessun lineamento irregolare; ma era goffa, magra, timida e ardita al tempo stesso, una bambinona, insomma. La sua educazione era completa: cioè le avevano insegnato la religione, e anche, specialmente, la devozione; poi «la storia» cioè quella cosa che chiamano così nei conventi; la geografia, la grammatica, i participi, i re di Francia, un po' di musica, a disegnare un naso, ecc., ma per il resto, ignorava tutto, la qual cosa è un pregio e un pericolo. L'anima di una giovane non deve essere lasciata troppo al buio: più tardi, vi possono sorgere miraggi troppo improvvisi e troppo vivi, come in una camera oscura. Dev'essere dolcemente e discretamente rischiarata, piuttosto dal riflesso della realtà che dalla sua luce diretta e dura. Penombra utile e graziosamente austera che dissipa le paure puerili e impedisce le cadute. Non c'è che l'istinto materno, intuizione ammirevole in cui entrano i ricordi della vergine e l'esperienza della donna, che sappia come e di che cosa dev'essere fatta quella penombra. Nulla supplisce a questo istinto. Per formare l'anima d'una ragazza, tutte le monache del mondo non valgono una madre. Cosette non aveva avuto madre. Aveva avuto molte madri, al plurale. In quanto a Jean Valjean, aveva, è vero, in lui tutte le tenerezze e tutte le premure, ma era un vecchio che non sapeva niente del tutto. Ora, in quell'impresa che è l'educazione, in quella grave preparazione di una donna alla vita, quanta scienza è necessaria per lottare contro quella grande ignoranza che si chiama innocenza! Niente prepara una giovane alle passioni come il convento. Il convento volge il pensiero verso l'ignoto. Il cuore, chiuso in se stesso, si indaga non potendo espandersi, e sprofonda non potendo svilupparsi. Da ciò visioni, supposizioni, congetture, romanzi abbozzati, avventure desiderate, costruzioni fantastiche, edifici interamente costruiti nell'oscurità interna dello spirito, cupe e segrete dimore dove le passioni trovano subito posto appena il cancello, aperto, permette loro di entrare. Il convento è una costrizione che, per trionfare sul cuore umano, deve durare tutta la vita. Lasciando il convento, Cosette non poteva trovare nulla di più dolce e di più pericoloso della casa di rue Plumet. Era la continuazione della solitudine con l'inizio della libertà; un giardino chiuso, ma una natura aperta, ricca, voluttuosa e olezzante, gli stessi sogni che nel convento, ma dei giovani intraveduti; un cancello, ma sulla strada. Tuttavia, lo ripetiamo, quando vi giunse, non era ancora che una fanciulla. Jean Valjean abbandonò a lei quel giardino incolto. «Fanne ciò che vuoi», le disse. Questo divertiva Cosette: smuoveva tutti i cespugli e tutte le pietre, cercava «delle bestie», giocava aspettando di sognare, amava quel giardino per gli insetti che si trovava sotto i piedi nell'erba, aspettando di amarlo per le stelle che vi avrebbe scorto fra i rami sul suo capo. E poi, amava suo padre, cioè Jean Valjean, con tutta l'anima sua, con una passione semplice, filiale, che faceva di quel galantuomo un compagno desiderato e caro. Si ricorderà che Madeleine leggeva molto; Jean Valjean aveva continuato, e ora parlava bene, aveva la segreta ricchezza e l'eloquenza di una intelligenza umile e vera, che si è spontaneamente coltivata. Gli era rimasta appena abbastanza rozzezza per condire la sua bontà; era uno spirito rude e un cuore dolce. Al Luxembourg, nei loro ultimi colloqui, dava lunghe spiegazioni di tutto, attingendo da ciò che le aveva letto e anche da ciò che aveva sofferto. Ascoltandolo, gli occhi di Cosette erravano vagando. Quell'uomo semplice bastava al pensiero di Cosette, come quel giardino selvaggio bastava ai suoi occhi. Quando aveva a lungo inseguito le farfalle, tornava vicino a lui e gli diceva: «Ah!... come ho corso!». Egli la baciava in fronte. Cosette adorava quell'uomo così buono. Gli stava sempre a fianco. Dov'era Jean Valjean c'era il benessere. E siccome egli non abitava né il padiglione, né il giardino, anche lei stava meglio nel lastricato che nel recinto pieno di fiori, e nel piccolo cortile posteriore con le sedie impagliate che nel gran salone coperto di arazzi in cui si pigiavano poltrone imbottite. A volte, sorridendo per la felicità di essere importunato, Valjean le diceva: «Ma va' in casa tua! Lasciami un po' solo, dunque!». E Cosette gli faceva di quelle incantevoli sgridate affettuose, che hanno tanta grazia se risalgono dalla figlia al padre: «Papà, ho molto freddo in casa vostra; perché non mettete un tappeto e una stufa?». «Cara figlia, c'è tanta gente che vale assai più di me e che non ha nemmeno un tetto sul capo.» «E allora perché c'è del fuoco di là da me, e tutto ciò che mi occorre?» «Perché tu sei donna e fanciulla.» «Bah!... dunque gli uomini devono avere freddo e stare male?» «Certi uomini.» «Va bene, verrò tanto spesso qui che sarete obbligato ad accendere il fuoco.» E diceva ancora: «Papà, perché mangiate un brutto pane come quello?». «Così, figlia mia.» «Va bene, se lo mangiate voi lo mangerò anch'io.» Allora, perché Cosette non mangiasse pane nero, Jean Valjean mangiava pane bianco. Cosette ricordava solo confusamente la sua infanzia. Pregava mattina e sera per sua madre, che non aveva conosciuta. I Thénardier le erano rimasti impressi come figure orribili vedute in sogno. Si ricordava che era stata «un giorno, di notte» a prendere acqua in un bosco. Credeva che fosse avvenuto molto lontano da Parigi. Le sembrava di aver cominciato a vivere in un abisso e che Jean Valjean ve l'avesse tratta. La sua infanzia le faceva l'effetto di un tempo in cui non c'erano attorno a lei che millepiedi, ragni e serpenti. Quando, alla sera, prima di addormentarsi, rifletteva, siccome non aveva un'idea di come potesse essere figlia di Jean Valjean, si immaginava che l'anima di sua madre fosse passata in quel buonuomo e fosse venuta ad abitare vicino a lei. Quando era seduto, Cosette poggiava la guancia sui capelli bianchi di lui e vi lasciava cadere silenziosamente una lacrima dicendo fra sé: «Forse è mia madre, quest'uomo!...». Cosette, strano a dirsi, nella sua profonda ignoranza di fanciulla allevata in convento - del resto la maternità è assolutamente incomprensibile per la verginità - aveva finito col figurarsi di avere avuto il minimo di madre possibile. Di quella madre non conosceva nemmeno il nome. Tutte le volte che le avveniva di chiedere a Jean Valjean qualcosa di lei, egli rispondeva con un sorriso. Una volta insistette, e il sorriso terminò in una lacrima. Il silenzio di Jean Valjean copriva di tenebre Fantine. Era prudenza? era rispetto? era timore di abbandonare quel nome ai rischi di un'altra memoria che la sua? Finché Cosette fu piccola, le aveva volentieri parlato di sua madre; quando divenne una ragazza, gli fu impossibile. Gli sembrava di non averne più il coraggio. Era per Cosette? Era per Fantine? Provava una specie di orrore religioso a far entrare quell'ombra nel pensiero di Cosette, di mettere la morta come terzo nel loro destino. Più quell'ombra gli era sacra, più gli sembrava temibile. Pensava a Fantine e si sentiva invadere dal silenzio. Vedeva vagamente nelle tenebre qualcosa che somigliava a un dito su una bocca. Tutto il pudore che era stato in Fantine e che, durante la sua vita, era uscito da lei violentemente, era tornato a posarsi su di lei da quando era morta, a vegliare, indignato, sulla pace di quella defunta e a custodirne cupo la tomba? Forse che, senza accorgersene, Jean Valjean ne subiva la pressione? Noi, che crediamo nella morte, non siamo fra coloro che rigetterebbero questa spiegazione misteriosa. Da lì l'impossibilità di pronunciare anche per Cosette quel nome: Fantine. Un giorno Cosette disse: «Papà, questa notte, in sogno, ho veduto mia madre. Aveva due grandi ali. In vita sua, mia madre deve aver quasi raggiunto la santità». «Attraverso il martirio», rispose Jean Valjean. Del resto, Jean Valjean era felice. Quando Cosette usciva con lui, ella si appoggiava al suo braccio, fiera, felice nella pienezza del cuore. Jean Valjean, a tutti questi segni di una tenerezza così esclusiva e così soddisfatta di lui solo, si sentiva sciogliere dalla delizia. Il pover'uomo trasaliva inondato da una gioia angelica; si ripeteva con trasporto che tutto questo sarebbe durato tutta la vita; egli si diceva che veramente non aveva sofferto abbastanza per meritare così tanta felicità, e ringraziava Dio, dal più profondo dell'anima, di aver permesso che fosse amato così, lui miserabile, da quell'essere innocente. V. La rosa si accorge di essere una macchina da guerra Un giorno Cosette si guardò per caso nello specchio, e si disse: «Oh, guarda!». Quasi le sembrava di essere graziosa. Ciò la immerse in un singolare turbamento. Fino allora non aveva mai pensato al suo aspetto. Si guardava nello specchio senza vedersi. E poi, spesso le avevano detto che era brutta; soltanto Jean Valjean diceva dolcemente: «Ma no! ma no!». Comunque, Cosette si era sempre creduta brutta, ed era cresciuta in quell'idea con la facile rassegnazione dell'infanzia. Vide che a un tratto lo specchio le diceva come Jean Valjean: «Ma no!». Non dormì per tutta la notte. «Se fossi bella!», pensava. «Come sarebbe buffo che fossi bella!» E si ricordava di quelle sue compagne la cui bellezza faceva effetto in convento; si diceva: «Che? Sarei come la signorina tale!». Il giorno seguente tornò a guardarsi, ma non a caso, e dubitò: «Dove avevo la testa?», disse. «No, sono brutta.» Aveva soltanto dormito male; aveva gli occhi pesti ed era pallida. Credendosi bella non si era sentita allegra il giorno precedente, ma fu triste non credendosi più tale. Non si guardò più, e per quindici giorni cercò di pettinarsi voltando le spalle allo specchio. La sera, dopo cena, di solito si dedicava al ricamo o a qualche lavoro del genere imparato al convento, nel salotto dove Jean Valjean leggeva standole vicino. Una volta alzò gli occhi dal lavoro e fu sorpresa del modo inquieto con cui suo padre la guardava. Un'altra volta, passando per via le sembrò che qualcuno non visto da lei, le dicesse dietro: «Bella ragazza! ma vestita male». «Macché!», pensò. «Non sono io. Io sono ben vestita e brutta.» A quell'epoca aveva il suo cappello di felpa e la veste di mérinos. Finalmente un giorno, era in giardino, sentì quella povera vecchia della Toussaint che diceva: «Signore, avete visto come la signorina diventa bella?». Cosette non sentì la risposta di suo padre: le parole della Toussaint produssero in lei una specie di commozione. Scappò dal giardino, salì in camera, corse allo specchio - erano tre mesi che non si guardava - e mandò un grido. Aveva abbagliato se stessa. Era bella e vezzosa; non poteva impedirsi di essere del parere della Toussaint e del suo specchio. Il corpo era ben formato, la pelle bianca, i capelli lucidi, uno splendore ignoto le scintillava nelle pupille azzurre. In un minuto ebbe coscienza della sua bellezza così come si fa giorno; del resto, gli altri la notavano, la Toussaint glielo diceva; evidentemente era di lei che quel passante aveva parlato, non c'era più dubbio. Ridiscese in giardino credendosi regina, udendo gli uccelli cantare - era d'inverno - vedendo il cielo dorato, il sole tra gli alberi, i fiori sui rami spogli, esaltata, pazza, in un rapimento indicibile. Da parte sua, Jean Valjean provava una profonda e indicibile stretta di cuore. Infatti, da qualche tempo contemplava quella bellezza che sembrava ogni giorno più radiosa sul dolce viso di Cosette. Alba ridente per tutti, lugubre per lui. Cosette era bella da molto tempo, molto prima di accorgersene. Ma fin dal primo giorno, la luce inattesa che si levava lentamente e avvolgeva poco a poco tutta la persona della giovane, offese la pupilla triste di Jean Valjean. Sentiva che c'era un mutamento nella sua vita felice, così felice che non osava muoversi nel timore di turbarne l'equilibrio. Quell'uomo che era passato per tutte le miserie, che era ancora tutto sanguinante per le ferite del destino, che era stato quasi santo, che, dopo aver trascinato la catena del bagno penale, trascinava ora la catena invisibile ma pesante dell'infamia indefinita, quell'uomo che la legge non aveva abbandonato e che poteva essere a ogni istante ripreso e ricondotto dall'oscurità della sua virtù alla luce dell'obbrobrio pubblico, quell'uomo accettava tutto, scusava tutto, perdonava tutto, amava tutto e non domandava alla Provvidenza, agli uomini, alle leggi, alla società, alla natura, al mondo, che una cosa: essere amato da Cosette. Che Cosette continuasse ad amarlo! Che Dio non impedisse al cuore di quella fanciulla di giungere fino a lui, e di rimanere suo! Amato da Cosette, si trovava guarito, riposato, rappacificato, completato, ricompensato, esaudito. Amato da lei, si sentiva bene!... non domandava di più. Se gli avessero domandato: «Vuoi star meglio?», avrebbe risposto: «No». Se Dio gli avesse detto: «Vuoi il cielo?», avrebbe risposto: «Ci perderei». Tutto ciò che poteva sfiorare questa situazione, sia pure alla superficie, lo faceva fremere come l'inizio di qualcosa di nuovo. Non aveva mai saputo troppo cosa fosse la bellezza della donna; ma, per istinto, comprendeva che era terribile. Quella bellezza che si sviluppava sempre più trionfante e superba vicino a lui, sotto i suoi occhi, sulla fronte ingenua e temibile della fanciulla, dal fondo della sua bruttezza, della sua vecchiaia, della sua miseria, del suo biasimo, del suo sconforto, egli la guardava spaventato. Si diceva: «Com'è bella!... Che cosa avverrà di me?». In ciò, del resto, consisteva la differenza fra la sua tenerezza e la tenerezza di una madre. Quello che lui vedeva con angoscia, una madre l'avrebbe visto con gioia. I primi sintomi non tardarono a manifestarsi. Fin dal giorno dopo in cui ella si era detta: «Decisamente, sono bella!», Cosette curò la sua eleganza. Si ricordò della frase del passante, «Bella, ma vestita male», soffio d'oracolo che era passato vicino a lei e si era spento dopo aver deposto nel suo cuore uno dei due germi che devono poi riempire tutta la vita di una donna, la civetteria. L'amore è l'altro. Con la fede della sua bellezza, tutta l'anima femminile sbocciava in lei: ebbe orrore del mérinos e vergogna della felpa. Suo padre non le aveva mai rifiutato nulla. Seppe subito tutta la scienza del cappello, della veste, della mantellina, dello stivaletto, del manicotto, della stoffa che va, del colore che sta meglio, la scienza che fa della parigina qualcosa di così incantevole, di così profondo, e di così pericoloso. La frase donna che fa girare la testa è inventata per la parigina. In meno di un mese la piccola Cosette fu in quella Tebaide della rue de Babylone una delle donne, non soltanto più belle, che è qualcosa, ma «delle meglio messe» di Parigi, che è anche di più. Avrebbe voluto incontrare di nuovo «quel tale che passava» per sentire che cosa avrebbe detto: e «per dargli una lezione». Il fatto è che diveniva assolutamente affascinante, e che distingueva a meraviglia un cappello di Girard da un cappello di Herbaut. Jean Valjean considerava queste novità con ansia. Lui che non avrebbe potuto mai fare altro che strisciare, camminare tutt'al più, sentiva che a Cosette spuntavano le ali. Del resto, solo alla semplice ispezione della toletta di Cosette, una donna avrebbe capito subito che non aveva madre. Certe piccole decenze, certe convenienze speciali non erano affatto osservate da Cosette. Una madre, per esempio, le avrebbe fatto osservare che una giovane non si veste di damasco. Il primo giorno che Cosette uscì con la sua veste e la mantellina di damasco nero e il cappello di crespo bianco, andò a prendere il braccio di Jean Valjean, gaia, raggiante, rossa, fiera, splendida. «Padre», disse, «come mi trovate così?» Jean Valjean, con la voce che somigliava a quella amara di un invidioso: «Incantevole!», rispose. Durante la passeggiata si comportò come al solito. Rientrando domandò a Cosette: «Non ti rimetterai più quella veste e quel cappello?». Tutto questo avveniva nella camera di Cosette. Cosette si volse verso il porta-mantelli nell'armadio dov'era appeso il suo vecchio abito da convittrice. «Quel vestito!», disse. «Padre, cosa volete che ne faccia? Oh no, certo, non mi rimetterò più quell'orrore. Con quell'affare in testa, somiglio troppo alla Befana.» Jean Valjean sospirò profondamente. A partire da quel momento, notò che Cosette, la quale prima voleva sempre rimanere a casa dicendo: «Padre, mi diverto di più qui con voi», chiedeva sempre d'uscire. Infatti, a che serve avere una bella faccia e un bell'abito, se non si mostrano? Notò pure che Cosette non aveva lo stesso piacere di rimanere nel cortile interno. Rimaneva più volentieri in giardino, passeggiando con piacere davanti alla cancellata. Jean Valjean, scontroso, non metteva più piede in giardino; rimaneva nel suo cortile come un cane. Cosette, sapendosi bella, perse la grazia d'ignorarlo; grazia squisita, perché la bellezza accompagnata dalla semplicità, è ineffabile, e non c'è nulla di più adorabile di una fanciulla innocente e radiosa che cammina tenendo in mano, senza saperlo, la chiave di un paradiso. Ma ciò che perse in grazia ingenua, lo riacquistò in incanto pensoso e serio. Tutta la sua persona, penetrata delle gioie della gioventù, dell'innocenza e della bellezza, spandeva una splendida malinconia. Fu in quell'epoca che Marius, sei mesi dopo, la rivide al Luxembourg. VI. La battaglia comincia Cosette era nell'ombra di Marius come Marius in quella di lei, prontissima a prendere fuoco. Il destino con la sua pazienza misteriosa e fatale, avvicinava lentamente l'uno all'altra quei due esseri carichi e frementi della burrascosa elettricità della passione, quelle due anime che portavano l'amore come due nubi portano le folgori, e che dovevano incontrarsi e mescolarsi in uno sguardo come le nubi in un lampo. Si è tanto abusato dello sguardo nei romanzi d'amore che si è finito col non considerarlo più. Ora, a malapena si osa dire che due esseri si sono amati perché si sono guardati. Eppure è così che si ama, unicamente così. Il resto non è che il resto, e viene dopo. Nulla è più reale di queste grandi scosse che due anime subiscono scambiando quella scintilla. In quella certa ora in cui Cosette ebbe, senza saperlo, quello sguardo che turbò Marius, Marius non dubitò di avere avuto anche lui uno sguardo capace di turbare Cosette. Le produsse lo stesso male e lo stesso bene. Da tempo ella lo vedeva e lo esaminava come le ragazze esaminano e vedono, guardando altrove. Marius trovava Cosette ancora brutta e già Cosette trovava bello Marius. Ma siccome lui non badava a lei, quel giovane le era indifferente. Comunque, non poteva impedirsi di dire che aveva dei bei capelli, dei begli occhi, dei bei denti, un suono di voce incantevole, quando lo udiva parlare con i suoi compagni; che camminava male, se si vuole, ma con una grazia tutta sua, che non sembrava niente affatto zotico, che tutta la sua persona era nobile, dolce, semplice e fiera, e che infine sembrava povero, ma buono. Il giorno in cui i loro occhi s'incontrarono e si dissero finalmente, d'un tratto, quelle prime cose oscure e ineffabili che lo sguardo balbetta, Cosette non comprese subito. Rientrò pensosa nella casa in rue de l'Ouest dove Jean Valjean, come al solito, era andato a passare sei settimane. Il giorno seguente, svegliandosi, pensò a quel giovane sconosciuto, così indifferente e freddo per tanto tempo, che sembrava facesse attenzione a lei in quei giorni, e non le sembrò minimamente che tale attenzione le giungesse gradita. Era piuttosto un po' stizzita con quel bello sdegnoso. Un certo principio di guerra si agitò in lei. Le sembrò di potersi vendicare, finalmente, e ne provava una gioia ancora tutta infantile. Sapendosi bella sentiva bene, sia pure in modo indistinto, di avere un'arma; le donne giocano con la bellezza come i fanciulli con il loro temperino. E si feriscono. Il lettore ricorderà le titubanze di Marius, i palpiti, i terrori. Rimaneva sul suo sedile e non si avvicinava. E ciò indispettiva Cosette. Un giorno ella disse a Jean Valjean: «Papà, passeggiamo un po' da quella parte». Vedendo che Marius non andava da lei, si decise ad andare da lui. In simili casi tutte le donne assomigliano a Maometto. E poi, cosa bizzarra, il primo sintomo dell'amore vero in un giovane, è la timidezza; in una ragazza è l'ardire. Ciò stupisce, e pure non c'è nulla di più semplice: sono i due sessi che tendono ad avvicinarsi, e uno prende le qualità dell'altro. In quel giorno lo sguardo di Cosette rese Marius pazzo, lo sguardo di Marius rese Cosette tremante. Marius se ne andò sperando, Cosette inquieta. A partire da quel giorno si adorarono. Il primo sentimento che Cosette provò, fu una tristezza confusa e profonda. Le sembrò che, dall'oggi al domani, la sua anima fosse divenuta nera. Il candore dell'anima delle giovinette, che si compone di freddezza e di allegria, somiglia alla neve. Si fonde all'amore che è il suo sole. Cosette non sapeva che cosa fosse l'amore. Non aveva mai sentito pronunciare questa parola nel senso terreno. Sui libri di musica profana che entravano in convento, amore era sostituito da fragore o da timore. Questa sostituzione formava degli enigmi che esercitavano la immaginazione delle grandi, come: «Ah! com'è gradevole il fragore!», oppure: «La pietà non è un timore!». Ma Cosette era uscita ancora troppo giovane per essersi preoccupata granché del «timore». Non avrebbe saputo che nome dare a ciò che provava ora. Si è forse meno malati ignorando il nome della malattia che si ha? Amava con maggior passione perché amava senza saperlo. Ignorava se tutto ciò era buono o cattivo, utile o pericoloso, necessario o mortale, eterno o passeggero, permesso o proibito; amava. Si sarebbe meravigliata se le avessero detto: «Non dormite? Ma è proibito! Non mangiate?... Fate molto male! Avete oppressione e palpitazioni di cuore? Ma non dev'essere! Arrossite e impallidite quando un certo ragazzo vestito di nero appare in fondo a un certo viale? Ma è abominevole!». Non avrebbe compreso e avrebbe risposto: «Come vi può essere colpa da parte mia in una cosa su cui non posso nulla e della quale non so nulla?». E poi, quel genere di amore era precisamente quello che meglio conveniva allo stato della sua anima. Era una specie di adorazione in lontananza, una contemplazione muta, la deificazione di uno sconosciuto. Era l'apparizione dell'adolescenza all'adolescenza, il sogno delle notti divenuto romanzo e rimasto sogno, il fantasma invocato divenuto realtà e fatto carne, ma ancora senza nome, né torto, né macchia, né esigenze, né difetti; in una parola, l'amante lontano rimasto nell'ideale, una chimera che aveva una forma. Ogni incontro più palpabile e più vicino avrebbe, in quel primo periodo, spaventato Cosette, ancora a metà immersa nella nebbia spessa del chiostro. Ella aveva tutte le paure dei fanciulli e tutte le paure delle monache, insieme. Lo spirito del convento di cui ella si era nutrita per cinque anni, evaporava ancora lentamente da tutta la sua persona, e faceva tremare tutto attorno a lei. In questa situazione, non era un amante che le occorreva, non era nemmeno un innamorato, era una visione. Si mise ad adorare Marius come qualcosa di incantevole, di luminoso e di impossibile. E siccome l'estrema ingenuità tocca l'estrema civetteria, ella gli sorrideva, così, francamente. Tutti i giorni aspettava l'ora della passeggiata con impazienza, incontrava Marius, si sentiva indicibilmente felice, e credeva di esprimere sinceramente tutto il suo pensiero, dicendo a Jean Valjean: «Che giardino delizioso è il Luxembourg!». Marius e Cosette erano nelle tenebre l'uno dell'altra. Non si parlavano, non si salutavano, non si conoscevano; si vedevano; e come gli astri in cielo che milioni di leghe separano, vivevano guardandosi. Così, Cosette diventava a poco a poco donna e si sviluppava, bella e amorosa, con la coscienza della sua bellezza e l'ignoranza del suo amore. Per di più, civetta: per innocenza. VII. A tristezza, più gran tristezza Tutte le situazioni impongono i loro istinti. La vecchia ed eterna madre natura avvertiva sordamente Jean Valjean della presenza di Marius. Jean Valjean trasalì nel più profondo del suo animo. Non vedeva nulla, non sapeva nulla, ma considerava con un'attenzione testarda le tenebre in cui era, come se sentisse da una parte qualcosa che si costruiva, e dall'altra qualcosa che crollava. Marius, messo sull'avviso anche lui - si vede qui la profonda legge del buon Dio - dalla medesima madre natura, faceva tutto ciò che poteva per nascondersi al «padre». Eppure, alle volte avveniva che Jean Valjean lo scorgesse. Il contegno di Marius non era più naturale. Aveva delle prudenze losche e delle goffe audacie. Non si avvicinava più, si sedeva lontano e rimaneva in estasi; aveva un libro e fingeva di leggere; perché fingeva? Prima andava con l'abito vecchio, ora aveva tutti i giorni l'abito nuovo; forse si faceva arricciare i capelli, aveva degli occhi singolari, calzava i guanti; a farla breve, Jean Valjean detestava cordialmente quel giovane. Cosette non lasciava indovinare nulla. Senza sapere precisamente che cosa avesse, sentiva che era qualcosa che bisognava nascondere. Tra l'amore per le acconciature sorto in Cosette e l'abitudine agli abiti nuovi presa da quello sconosciuto, c'era un parallelismo importuno per Jean Valjean. Era un caso, forse, anzi, senza dubbio, anzi, a colpo sicuro, ma era un caso minaccioso. Mai fece parola con Cosette di quello sconosciuto. Tuttavia, un giorno non potè trattenersi, e, con quel vago rammarico che getta improvvisamente lo scandaglio nella propria afflizione, le disse: «Che aspetto affettato ha quel giovane!». Cosette un anno prima, da fanciulla indifferente, avrebbe risposto: «Ma no, è carino». Dieci anni più tardi, con l'amore di Marius nel cuore, avrebbe risposto: «Affettato e insopportabile solo a vederlo! Avete ragione!». Nel momento della vita e del cuore in cui si trovava, si limitò a rispondere con una calma suprema: «Quello là?». Come se lo guardasse per la prima volta. «Come sono stupido!», pensò Jean Valjean. «Non l'aveva ancora notato. Gliel'ho mostrato io.» Oh, semplicità dei vecchi e profondità dei fanciulli! Un'altra legge di quei giovani anni di sofferenza e di preoccupazione, di quelle vive lotte del primo amore contro i primi ostacoli è che la giovane non si lascia adescare da nessuna insidia, mentre il giovane cade in tutte. Jean Valjean aveva cominciato contro Marius una sorda guerra che Marius, con la stupidità sublime della sua passione e della sua età, non indovinò affatto. Jean Valjean gli tese una quantità di reti; cambiò ora, mutò sedile, dimenticò il fazzoletto, andò al Luxembourg solo; Marius cadde in quei lacci a testa bassa; e a tutti quei punti interrogativi piantati sulla strada da Jean Valjean, rispose ingenuamente di sì. Nel frattempo Cosette rimaneva chiusa nella sua indifferenza apparente e nella sua tranquillità imperturbabile, così bene, che Jean Valjean giunse a questa conclusione: «Quel balordo è innamorato pazzo di Cosette, ma Cosette non sa nemmeno che esista». Ma non per questo sentiva di meno nel cuore un certo tremito doloroso. Il minuto in cui Cosette avrebbe amato poteva suonare da un istante all'altro. Non comincia tutto con l'indifferenza? Soltanto una volta Cosette commise un errore e lo spaventò. Si stava alzando dalla panchina per andare via dopo tre ore di fermata, e lei esclamò: «Di già!». Jean Valjean non aveva interrotto le sue passeggiate al Luxembourg, non volendo far nulla di strano, e soprattutto temendo di destare sospetti in Cosette; ma durante quelle ore così dolci per i due innamorati, mentre Cosette inviava il suo sorriso a Marius inebriato che non si accorgeva d'altro e quindi non vedeva più nulla in questo mondo tranne che un viso adorato e raggiante, Jean Valjean fissava su Marius sguardi scintillanti e terribili. Lui, che aveva finito col non credersi più capace di un sentimento cattivo, quando Marius era là aveva momenti in cui credeva di ridiventare selvaggio e feroce, e sentiva riaprirsi e sollevarsi contro quel giovane i vecchi recessi della sua anima in cui c'era stata tanta collera. Gli sembrava quasi che si formassero in lui crateri sconosciuti. «Che!... era là, quell'essere! Che cosa veniva a fare! Veniva a girare, a fiutare, esaminare, tentare! Veniva a dire: "Eh? perché no...?" veniva a ronzare attorno alla sua felicità, a prendergliela e portarsela via!» Jean Valjean soggiungeva: «Sì, è così! Che cosa viene a cercare? Un'avventura! Che cosa vuole? Un amorazzo! Un amorazzo! E io? Che? Che! Sarò stato prima il più miserabile degli uomini e poi il più disgraziato, avrò passato sessant'anni della mia vita in ginocchio, avrò sofferto tutto ciò che si può soffrire, sarò invecchiato senza essere stato giovane, avrò vissuto senza famiglia, senza parenti, senza amici, senza moglie, senza figli, avrò lasciato il mio sangue su tutte le pietre, su tutti i rovi, su tutti i paracarri, dietro i muri, sarò stato tanto dolce malgrado fossero duri con me, e buono malgrado fossero cattivi, sarò divenuto onesto nonostante tutto, mi sarò pentito del male che ho fatto e avrò perdonato il male che mi hanno fatto, e nel momento in cui vengo ricompensato, nel momento in cui tutto è finito, nel momento in cui arrivo al termine, nel momento in cui ho ciò che voglio, ed è buono, è bello, l'ho pagato, l'ho guadagnato, tutto se ne andrà, tutto svanirà; e perderò Cosette, e perderò la mia vita, la mia gioia, la mia anima, perché uno scemo qualunque viene a passeggiare al Luxembourg!». E allora le pupille gli si riempivano di una luce lugubre e straordinaria. Non era più un uomo che guarda un uomo; non era più un nemico che guarda un nemico. Era un mastino che guarda un ladro. Il resto lo sappiamo. Marius continuò a essere insensato. Un giorno seguì Cosette in rue de l'Ouest. Un altro giorno parlò col portinaio. Il portinaio parlò pure a sua volta e disse a Jean Valjean: «Signore, ma chi è quel giovane curioso che è venuto a chiedere di voi?». Il giorno seguente, Jean Valjean gettò a Marius quell'occhiata di cui il giovane finalmente si accorse. Otto giorni dopo, Jean Valjean aveva sloggiato, giurando di non rimettere più piede né al Luxembourg, né in rue de l'Ouest. Ritornò in rue Plumet. Cosette non se ne lamentò; non disse nulla, non fece domande, non cercò nemmeno di sapere nessun perché: era già nel periodo in cui si teme di essere compresi e di tradirsi. Jean Valjean non aveva nessuna esperienza di queste miserie, le sole incantevoli, e le sole che non conobbe; la qual cosa fece sì che non comprendesse affatto il grave significato del silenzio di Cosette. Soltanto notò che si era fatta triste, e divenne cupo. Da una parte e dall'altra si sperimentavano. Una volta egli fece una prova. Domando a Cosette: «Vuoi venire al Luxembourg?». Un raggio illuminò il viso pallido di Cosette. «Sì», disse. Ci andarono. Erano passati tre mesi. Marius non ci andava più. Marius non c'era. Il giorno seguente, Jean Valjean chiese di nuovo a Cosette: «Vuoi venire al Luxembourg?». E lei rispose dolce ma triste: «No». Jean Valjean si sentì colpito da quella tristezza e accorato da quella dolcezza. Che cosa avveniva in quella mente così giovane e già così impenetrabile? Che cosa stava per compiersi? Che cosa succedeva nell'animo di Cosette? Alle volte, invece di coricarsi, Jean Valjean rimaneva seduto vicino al suo giaciglio con la testa fra le mani, e passava delle notti intere a domandarsi: «Cos'ha in mente Cosette?», e a immaginare le cose che lei poteva pensare. Oh, in quei momenti là, che sguardi dolorosi volgeva verso il chiostro, quel luogo degli angeli, quell'inaccessibile ghiacciaio della virtù! Come contemplava con rapimento disperato quel giardino del convento, pieno di fiori ignorati e di vergini rinchiuse, dove tutti i profumi e tutte le anime salgono dritti verso il cielo! Come adorava quell'Eden chiuso per sempre! Come si rimproverava l'abnegazione, la pazzia di aver ricondotto Cosette nel mondo, povero eroe del sacrificio, preso e atterrato dalla sua stessa devozione!... Si diceva: «Che cosa ho fatto?». Del resto, non lasciava trasparire nulla di tutto ciò. Non un malumore, non uno sgarbo, sempre la stessa faccia serena e buona. I modi di Jean Valjean erano più teneri e paterni che mai. Se qualcosa poteva forse far indovinare una minor gioia, era una maggior mansuetudine. Cosette, dal canto suo, languiva. Soffriva dell'assenza di Marius come aveva goduto della sua presenza, senza sapere bene perché. Quando Jean Valjean aveva cessato di condurla alle passeggiate abituali, l'istinto della donna le aveva confusamente mormorato in fondo al cuore che non bisognava far vedere di tenerci troppo al Luxembourg, e che se ciò le era indifferente, suo padre ve l'avrebbe ricondotta; ma i giorni, le settimane e i mesi si seguirono. Jean Valjean aveva accettato tacitamente il tacito consenso di Cosette. Ella ne ebbe dispiacere. Troppo tardi. Il giorno in cui tornò al Luxembourg non c'era più. Era dunque scomparso; era finita, che fare? lo avrebbe ritrovato mai più? Si sentiva uno stringimento al cuore che nulla più dilatava e che aumentava ogni giorno; non sapeva più se era inverno o estate, se c'era il sole o la pioggia, se gli uccelli cantavano, se c'erano le dalie o le margheritine, se il Luxembourg era più bello delle Tuileries, se la biancheria che portava la lavandaia era troppo inamidata o no, se la Toussaint aveva fatto bene o male «le provviste»; e rimaneva accasciata, assorta, intenta a un solo pensiero con lo sguardo vago e fisso, come quando si guarda nella notte il posto nero e profondo in cui un'apparizione è svanita. Del resto, non lasciò vedere altro che il suo pallore a Jean Valjean. Continuò a mostrargli il suo dolce viso. Ma quel pallore era anche troppo per preoccupare Jean Valjean, che talvolta le domandava: «Che cosa hai?». E lei rispondeva: «Non ho niente». E dopo una pausa, siccome indovinava che lui pure era triste: «E voi, babbo, avete forse qualcosa?». «Io? niente», diceva lui. Quei due esseri che si erano così esclusivamente amati di un amore così commovente, e che erano vissuti tanto tempo l'uno per l'altro, in quel momento soffrivano l'uno al fianco dell'altra, l'uno per l'altra; senza dirselo, senza volersene palesare la causa, sorridendo. VIII. La catena Il più disgraziato dei due era Jean Valjean. La gioventù, anche negli affanni, ha sempre un suo splendore. In certi momenti, Jean Valjean soffriva tanto che diventava puerile. È proprio del dolore far ritornare fanciullo l'uomo. Sentiva, invincibilmente, che Cosette gli sfuggiva. Avrebbe voluto lottare, trattenerla, entusiasmarla con qualcosa di esteriore e di sorprendente. Queste idee puerili, e senili nello stesso tempo, gli diedero per la loro puerilità stessa, una nozione abbastanza giusta dell'influenza dell'esteriorità sulle ragazze. Una volta gli accadde di veder passare per via un generale, a cavallo in grande uniforme, il conte Coutard, comandante del presidio di Parigi. Invidiò quell'uomo gallonato; si disse quale felicità sarebbe stata per lui poter indossare quell'abito, poiché era incontestabile che se Cosette l'avesse veduto vestito così ne sarebbe rimasta abbagliata, e che quando le avrebbe dato il braccio e sarebbero passati davanti al cancello delle Tuileries, gli avrebbero presentato le armi e ciò sarebbe bastato per togliere a Cosette l'idea di guardare i giovanotti. Un turbamento inaspettato venne a mescolarsi a questi pensieri così tristi. Nella vita isolata che conducevano da quando erano andati ad alloggiare in rue Plumet, avevano un'abitudine. Facevano qualche volta una passeggiata per andare a vedere il sorgere del sole, genere di dolce divertimento che si addice a coloro che entrano nella vita e coloro che ne escòno. Per chi ama la solitudine, passeggiare di mattina presto equivale a passeggiare di notte, con la gaiezza della natura, per di più. Le vie sono deserte e gli uccelli cantano. Cosette, un uccellino lei pure, si svegliava volentieri di buon'ora. Quelle escursioni mattutine si preparavano il giorno prima. Lui proponeva, lei accettava. Combinavano tutto come un complotto, uscivano prima dell'alba: tutte piccole felicità per Cosette. Queste eccentricità innocenti piacciono alla gioventù. Il debole di Jean Valjean, era, lo si sa, di andare nei luoghi poco frequentati, negli angoli solitari, nei recessi dimenticati. C'erano allora, nelle vicinanze delle barriere di Parigi, certi campi poveri, quasi mescolati alla città, in cui cresceva, d'estate, un frumento magro, e che d'autunno, fatta la raccolta, non sembravano nemmeno campi mietuti, ma spelati. Jean Valjean li frequentava con predilezione, Cosette non vi si annoiava affatto. Per lui era la solitudine, per lei la libertà. Là ritornava bambina: poteva correre e quasi giocare, si toglieva il cappello, lo posava sulle ginocchia di Jean Valjean e raccoglieva mazzi di fiori. Guardava le farfalle, ma non le prendeva: la mansuetudine e la tenerezza nascono con l'amore, e la fanciulla, che ne ha in sé un ideale tremante e fragile, ha pietà anche di un'ala di farfalla. Intrecciava ghirlande di papaveri che si metteva sul capo, e che, imporporati dal sole, rossi fino a fiammeggiare, facevano a quel viso roseo una corona di braci. Anche dopo che la loro vita era stata rattristata avevano conservato l'abitudine delle passeggiate mattutine. Dunque, una mattina di ottobre, tentati dalla serenità perfetta dell'autunno del 1831, essi erano usciti, e si trovarono ai primi albori vicino alla barrière du Maine. Non era l'aurora, era l'alba; momento meraviglioso e grave. Alcune costellazioni qua e là nell'azzurro pallido e profondo, la terra tutta nera, il cielo tutto bianco, un fremito nei fili d'erba, dovunque il misterioso infiammarsi del crepuscolo. Un'allodola, che sembrava mescolata alle stelle, cantava a un'altezza prodigiosa, e si sarebbe detto che questo inno della piccolezza all'infinito calmasse l'immensità. All'Oriente, la Val-de-Grâce spiccava sull'orizzonte chiaro, di un chiarore d'acciaio con la sua massa scura. Venere abbagliante saliva dietro quella cupola come un'anima che fugge da un edificio tenebroso. Tutto era pace e silenzio, nessuno sulla strada: solo pochi operai che andavano al lavoro. Jean Valjean si era seduto in un viale laterale su una trave lasciata davanti alla porta di un cantiere. Teneva la faccia voltata verso la strada, e la schiena verso la luce; dimenticava il sole che stava per levarsi; era immerso in una di quelle fantasticherie profonde in cui tutto lo spirito si concentra, che equivalgono alle pareti di un abisso. Ci sono meditazioni che si potrebbero chiamare verticali: arrivati in fondo, ci vuole del tempo per tornare sulla terra. Jean Valjean era disceso in una di queste meditazioni: pensava a Cosette, alla felicità possibile se nulla si fosse interposto fra lei e lui, a quella luce di cui lei riempiva la sua vita, luce che era il respiro dell'anima sua. Era quasi felice di questa meditazione. Cosette, in piedi vicino a lui, guardava le nubi che diventavano rosse. A un tratto esclamò: «Padre, si direbbe che viene qualcuno da quella parte». Jean Valjean alzò gli occhi. Cosette aveva ragione. La carreggiata che conduce all'antica barrière du Maine prolunga, come si sa, la rue de Sèvres, ed è tagliata ad angolo retto dal viale interno; nel punto in cui s'incontrano, si sentiva un rumore difficile a spiegarsi a quell'ora, e una specie di massa confusa appariva, un non so che di informe che veniva dal bastione, ed entrava nella strada: ingrandiva, sembrava si muovesse con un certo ordine, nonostante fosse irta e traballante; sembrava un carro, ma non si poteva distinguere che cosa portasse. C'erano dei cavalli, delle ruote, delle grida; delle fruste schioccavano; gradatamente si vedevano dei contorni, quantunque immersi nelle tenebre. Era una vettura che, di fatto, girava dal bastione sulla strada e si dirigeva verso la barriera vicino alla quale stava Jean Valjean; era seguita da un'altra dallo stesso aspetto, poi da una terza, poi da una quarta; sette carri sboccarono successivamente, la testa dei cavalli toccava il retro della vettura precedente. Su quei carri si agitavano delle ombre, si vedevano scintille nel crepuscolo come se ci fossero state delle sciabole nude, si sentiva un tintinnio che somigliava a catene agitate. Si avvicinava; in un crescendo di voci, ed era una cosa formidabile come se uscisse dalla caverna dei sogni. Avvicinandosi, prese forma e si delineò dietro gli alberi come una livida apparizione; la massa biancheggiante; il giorno, che a poco a poco si levava, gettava una luce biancastra su quel formicolio sepolcrale e vivente al tempo stesso: le teste abbozzate, divennero facce di cadaveri, ed ecco di che si trattava. Sette carri sfilavano sulla strada. I primi sei avevano una forma singoiare. Assomigliavano a quelle carrette dei bottai: una specie di lunghe scale poste su due ruote formanti due stanghe all'estremità anteriore. A ogni scala erano attaccati quattro cavalli in fila, e su ognuna di esse vi erano degli strani gruppi di uomini. Nella poca luce che c'era non si vedevano questi uomini; si indovinavano. Ventiquattro per ogni vettura, dodici per parte, addossati gli uni agli altri, di faccia ai passanti, con le gambe nel vuoto. Quegli uomini viaggiavano così; avevano dietro la schiena qualcosa che tintinnava, ed era una catena, e al collo qualcosa che brillava ed era una gogna. Ognuno aveva un collare, ma la catena era per tutti, di modo che se a quei ventiquattro uomini capitava di scendere dal carretto e camminare, erano tenuti da una specie di unità inesorabile e dovevano serpeggiare sul suolo con la catena per colonna vertebrale, pressappoco come i millepiedi. Davanti e dietro ogni vettura, due uomini armati di fucile stavano in piedi, tenendo ciascuno un'estremità della catena sotto i piedi. Le gogne erano quadrate. Il settimo carro, vasto furgone a sponde, ma senza la parte superiore, aveva quattro ruote e sei cavalli, e portava un mucchio sonoro di calderoni di ferro, di marmitte, di fornelli e di catene, dove erano mescolati alcuni uomini legati, distesi, che sembravano malati. Questo furgone, aperto, era munito di grate corrose che sembrava avessero servito ad antichi supplizi. Questi carri transitavano in mezzo alla strada. Dalle due parti camminavano in doppia fila delle guardie dall'aspetto infame, con i tricorni in testa come i soldati del Direttorio, macchiati, bucherellati, sudici, avvolti in uniformi da invalidi e in calzoni da becchini, mezzo grigi e mezzo blu, quasi a brandelli con spalline rosse, bandoliere gialle, fucili e bastoni, una specie di lanzichenecchi. Questi sbirri sembravano formati dall'abiezione del mendicante e dell'autorità del carnefice. Colui che sembrava il loro capo teneva in mano un frustino da postiglione. Tutti questi particolari, attenuati dal crepuscolo, si distinguevano sempre più alla luce del giorno che s'avanzava. Alla testa e alla coda del convoglio marciavano gendarmi a cavallo, gravi, con la sciabola in pugno. Quel corteo era così lungo che nel momento in cui il primo carro giungeva alla barriera, l'ultimo sbucava appena dal viale. Una folla, uscita da non si sa dove e formatasi in un batter d'occhio, come succede così di frequente a Parigi, si pigiava ai due lati della strada e gridava. Si sentivano nelle viuzze vicine grida di persone che si chiamavano e gli zoccoli degli ortolani che correvano per vedere. Gli uomini pigiati sui carri si lasciavano trabalzare in silenzio. Erano lividi per l'aria fredda del mattino. Indossavano tutti calzoni di tela, e tenevano i piedi nudi negli zoccoli. Il resto del costume era a fantasia della miseria. Gli indumenti erano orribilmente disparati; non c'è niente di più funebre dell'arlecchino in cenci: feltri senza fondo, berrette incatramate, spaventosi cappelli di lana, e, vicino al camiciotto da operaio, l'abito nero logoro ai gomiti; parecchi avevano cappelli da donna, altri un paniere; si vedevano petti villosi attraverso gli abiti laceri, si scorgevano dei tatuaggi; templi d'amore, cuori infiammati, Cupidi. Si vedevano anche delle croste, dei rossori malsani. Due o tre avevano attaccato una corda di paglia attraverso il carretto, sospesa al di sotto di essi come una staffa ai piedi. Uno di essi teneva in mano e portava alla bocca qualcosa che sembrava una pietra nera: era un pezzo di pane. Non c'erano che occhi inariditi, spenti, o scintillanti di una luce sinistra. La truppa di scorta bestemmiava, gli incatenati non fiatavano; di quando in quando si udiva il rumore di un colpo di bastone sulle spalle o sulle teste; alcuni di quegli uomini sbadigliavano; gli stracci erano orribili; i piedi penzolavano, le spalle oscillavano; le teste si urtavano fra di loro; i ferri tintinnavano, le pupille splendevano ferocemente, i pugni si serravano o si aprivano inerti come mani di morti; dietro il convoglio una turba di ragazzi si smascellava dalle risa. Quella fila di carri, qualunque cosa fosse, era lugubre. Era evidente che se domani, o tra un'ora, si fosse scatenata una pioggia dirotta, magari seguita da altre, quegli abiti a brandelli ne sarebbero rimasti inzuppati, che una volta bagnati quegli uomini non si sarebbero asciugati più, che una volta ghiacciati non si sarebbero riscaldati più, che i calzoni si sarebbero come incollati alle loro ossa, che l'acqua avrebbe riempito i loro zoccoli, che i colpi di frustino non avrebbero potuto impedire lo sbattere delle mascelle, che la catena avrebbe continuato a tenerli per il collo, che i loro piedi avrebbero continuato a penzolare, ed era impossibile non fremere vedendo quelle creature umane legate così, passive sotto le fredde nubi dell'autunno, abbandonate alla pioggia, al vento, a tutte le intemperie, come pietre. Le bastonate non risparmiavano nemmeno i malati inerti, legati e immobili sul settimo carro, che sembravano buttati là come sacchi pieni di miseria. Improvvisamente apparve il sole, l'immenso raggio dell'oriente eruppe, e si sarebbe detto appiccasse fuoco a tutte quelle teste cupe. Le lingue si snodarono; un incendio di ghigni, di bestemmie e di canzoni esplose. Un fascio di luce tagliò in due tutta la fila, illuminando le teste e i torsi, lasciando i piedi e le ruote nell'oscurità. I pensieri apparvero sulle facce; e quel momento fu spaventoso: demoni visibili senza maschera, anime feroci a nudo. Rischiarata, quella gente rimase fosca. Alcuni, allegri, avevano alla bocca cannucce di penna con le quali soffiavano degli insetti sulla folla, scegliendo soprattutto le donne; l'aurora accentuava le sue ombre quei profili squallidi: non ce n'era uno di quegli esseri che non fosse deforme a forza di miseria; tutto era così mostruoso che si sarebbe detto mutasse la luce del sole in quella del lampo. Sul carro che apriva il corteo cantavano a squarciagola con una giovialità feroce un potpourri di Désaugiers, allora famoso, la Vestale; gli alberi fremevano lugubremente; nei viali, alcuni borghesi ascoltavano con una beatitudine idiota quelle sconcezze cantate da quegli spettri. Tutte le miserie si trovavano in quel corteo come in un caos; c'erano le fisionomie di tutte le bestie, vecchi, adolescenti, crani nudi, barbe grigie, mostruosità ciniche, rassegnazioni stizzose, selvaggi sgangheramenti di bocca, atteggiamenti insensati, grugni agghindati con dei berretti, teste di fanciulle con riccioli sulle tempie, visi infantili e proprio per questo orribili, magre facce di scheletri alle quali non mancava che la morte. Sulla prima carretta si vedeva un negro, che forse era stato schiavo e che poteva far confronti tra le catene. La più spaventosa degradazione, la vergogna, era passata su tutte quelle fronti; a quel grado di avvilimento le ultime trasformazioni erano subite da tutti nelle pieghe più profonde; e l'ignoranza, mutata in ebetismo, uguagliava l'intelligenza mutata in disperazione. Non era possibile scegliere fra quegli uomini che apparivano allo sguardo come la schiuma del fango. Era evidente che l'ordinatore di quella processione immonda non li aveva classificati. Quegli esseri erano stati legati e accoppiati confusamente, nel disordine alfabetico, probabilmente, e caricati a caso su quelle carrette. Tuttavia gli orrori raggruppati finiscono sempre per sviluppare una risultante. Ogni addizione di disgraziati dà un totale. Usciva da ogni catena un'anima comune, e ogni carretta aveva una fisionomia a sé. Vicino a quella che cantava, ce n'era una che urlava; una terza che mendicava; se ne vedeva una che digrignava i denti; un'altra minacciava i passanti; un'altra bestemmiava Dio; l'ultima taceva come la tomba. Dante avrebbe creduto di vedere le sette bolgie dell'inferno in marcia. Marcia di dannati verso i supplizi, fatta sinistramente, non sul formidabile carro sfolgorante dell'Apocalisse, ma, cosa più cupa, sulla carretta delle gemonie. Una guardia che aveva un uncino in fondo al suo bastone, di tanto in tanto faceva finta di rimestare quella massa di lordure umane. Una vecchia li mostrava col dito a un ragazzo di cinque anni, e gli diceva: «Furfante, vedi?». Siccome i canti e le bestemmie aumentavano, quello che sembrava il capitano della scorta fece schioccare la frusta, e, a questo segnale, una terribile gragnuola di bastonate cupe e cieche, che faceva il rumore della grandine, cadde sulle sette carrette; molti ruggivano con la bava alla bocca, raddoppiando la gioia dei monelli accorsi come nugoli di mosche su quelle piaghe. Lo sguardo di Jean Valjean era divenuto terribile. Non erano più pupille; lo sguardo in certi disgraziati, incoscienti della realtà, e in cui splende il riverbero degli spaventi e delle catastrofi. Non guardava uno spettacolo; subiva una visione. Volle alzarsi, fuggire, scappare; non potè muovere un piede. A volte le cose vi afferrano e vi tengono. Rimase inchiodato, pietrificato, stupito, domandandosi attraverso una confusa angoscia inesprimibile cosa significasse quella persecuzione sepolcrale da cui usciva quel pandemonio che lo tormentava. A un tratto portò la mano alla fronte, gesto abituale di coloro ai quali la memoria ritorna improvvisamente; si ricordò che quello non era altro che l'itinerario, la deviazione usuale per evitare gli incontri con il re sempre possibili sulla via di Fontainbleau, e che, trentacinque anni prima, anche lui era passato per quella barriera. Cosette non era meno spaventata di lui, per quanto diversamente. Non comprendeva; le mancava il respiro; ciò che vedeva non le sembrava possibile; alla fine esclamò: «Papà!... chi sono quelli là in quei carri?». Jean Valjean rispose: «Dei forzati». «Dove vanno?» «In galera.» In quel momento le bastonate, moltiplicate da cento mani, raddoppiavano zelanti, miste alle piattonate date con la sciabola: fu come una furia di fruste e di bastoni; i galeotti curvarono la testa, un'obbedienza orribile sortì dal supplizio, e tutti tacquero con sguardi da lupi incatenati. Cosette tremava in tutte le membra; soggiunse: «Babbo, e sono ancora uomini quelli là?». «Qualche volta», disse il disgraziato. Di fatto, era la catena che, partita prima di giorno da Bicêtre, prendeva la via di Mans per evitare Fontainbleau, dov'era allora il re. Quel giro aumentava il terribile viaggio di due o tre giorni; ma per risparmiare alla persona reale la vista di un supplizio, si può ben prolungarlo. Jean Valjean rincasò prostrato. Tali incontri sono scosse, e il ricordo che lasciano somiglia a un crollo. Eppure, tornando con Cosette a rue de Babylone, non gli parve che la ragazza ponesse altre domande a proposito di quanto aveva veduto; forse era lui stesso troppo assorto nel suo abbattimento per intendere ciò che diceva e risponderle. Soltanto la sera, mentre Cosette lo lasciava per andare a letto, la sentì mormorare come parlando a se stessa: «Mi sembra che se incontrassi uno di quegli uomini, Dio mio, morirei soltanto a vedermelo vicino!». Fortunatamente il caso fece sì che all'indomani di quel giorno vi furono - a proposito di non so quali solennità ufficiali - dei festeggiamenti a Parigi: rivista al Champ de Mars, giostre sulla Senna, rappresentazioni teatrali agli Champs Èlysées, fuochi di artificio all'Etoile, luminarie ovunque. Jean Valjean, facendo violenza alle sue abitudini, condusse Cosette a quegli spettacoli per distrarla dai ricordi del giorno prima e cancellare, sotto l'allegro tumulto di tutta Parigi, lo spettacolo abominevole che era passato davanti a lei. La rivista che completava la festa, faceva naturalmente circolare le uniformi; Jean Valjean indossò quella della guardia nazionale, con la vaga sensazione di un uomo che si nasconde. Del resto, lo scopo di quella passeggiata sembrò raggiunto. Cosette, che si faceva legge di compiacere suo padre e per la quale, del resto, ogni spettacolo era nuovo, accettò la distrazione con la buona grazia facile e leggera dell'adolescenza, e non fece una smorfia troppo sdegnosa davanti a quella razione di gioia che è una festa pubblica; così Jean Valjean potè credere di essere riuscito nel suo intento, e che non le restasse più traccia dell'orribile visione. Alcuni giorni dopo, un mattino in cui splendeva un bel sole, erano entrambi sulla scalinata del giardino, altra infrazione alle regole che sembrava essersi imposto Jean Valjean, e all'abitudine di restare in camera sua che la tristezza aveva fatto prendere a Cosette. Cosette, in vestaglia, stava in piedi in quel négligé del primo mattino che avvolge così adorabilmente le ragazze e che ha l'apparenza della nube sull'astro; e, con la testa nella luce, rosea per aver dormito bene, guardata dolcemente da quel buonuomo commosso, sfogliava una margherita. Cosette ignorava l'incantevole leggenda t'amo un poco, appassionatamente, ecc.; chi gliel'avrebbe potuta insegnare? Sfogliava quel fiore per istinto, innocentemente, senza dubitare che sfogliare una margherita è come spogliare un cuore. Se ci fosse una quarta Grazia chiamata malinconia, e sorridente, avrebbe avuto l'aspetto di quella grazia. Jean Valjean era affascinato della contemplazione di quelle piccole dita sul fiore, dimenticando tutto nello splendore di quella fanciulla. Un pettirosso cinguettava nella boscaglia vicina. Nubi bianche attraversavano il cielo così allegramente che si sarebbe detto che erano state messe in libertà. Cosette continuava a sfogliare quel fiore con attenzione; sembrava pensasse a qualcosa; ma doveva essere un pensiero dolcissimo; a un tratto volse il capo sulla spalla con la lentezza delicata del cigno, e disse a Jean Valjean: «Babbo, che cos'è la galera?». 1 Jean-Antoine Watteau (1684-1721), uno dei massimi artisti del suo secolo, che influenzò un'intera epoca, dettando un gusto e uno stile. 2 Tra foglie e rami. 3 C.F. de Lamoignen (1644-1709), avvocato generale; A. Le Nôtre (1613-1700), architetto di giardini, tra cui quelli di Versailles. LIBRO QUARTO Soccorso dal basso può essere, forse, soccorso dall'alto I. Ferita esterna, guarigione interna La loro vita s'oscurava poco a poco. Non gli restava più che una distrazione, la quale, in altri tempi, era stata una felicità, ed era di andare a portare il pane a chi aveva fame e degli abiti a chi aveva freddo. In queste visite ai poveri, nelle quali Cosette accompagnava spesso Valjean, trovavano qualche rimasuglio della loro antica espansione; e alle volte, quando la giornata era stata buona, quando avevano soccorso molte miserie, e riscaldato e rianimato molti bambini, Cosette, a sera, era un po' allegra. Fu in quest'epoca che visitarono la stamberga dei Jondrette. Il giorno seguente a quello della visita, Jean Valjean comparve al mattino nel padiglione, calmo come al solito, ma con una larga ferita al braccio sinistro, molto infiammata, molto infetta, che somigliava a una bruciatura e che spiegò in un modo qualunque. Questa ferita lo costrinse a stare in casa per più di un mese con la febbre. Non voleva saperne di medici. Quando Cosette gliene parlava: «Chiama il medico dei cani», diceva. Cosette lo curava con dei modi così divini e con una tale angelica felicità di essergli utile, che Jean Valjean sentiva tornare tutta l'antica gioia, e dissipare timori e ansie; e contemplava Cosette esclamando: «Oh, la buona ferita! Oh, il buon male!». Cosette, vedendo suo padre malato, aveva abbandonato il padiglione e aveva ripreso piacere ad abitare nel pieno alloggio e nel cortile interno. Passava quasi tutto il giorno vicino a Jean Valjean, leggendogli i libri che desiderava. In generale erano libri di viaggi, e Jean Valjean rinasceva; la sua felicità riviveva con raggi ineffabili; il Luxembourg, il giovane sconosciuto, l'indifferenza di Cosette, tutte queste nubi della sua anima si cancellavano. Finiva col dirsi: «Me lo ero immaginato io... Sono un vecchio pazzo». La sua felicità era tale, che l'orribile ritrovamento dei Thénardier, fatto nella stamberga dei Jondrette, così inaspettato, era come scivolato su di lui. Era riuscito a scappare, le sue tracce erano perdute, che gli importava del resto! Non ci pensava che per compiangere quei miserabili. «Eccoli in prigione e ormai nell'impossibilità di portermi più nuocere», pensava, «ma che disgraziata famiglia in miseria!» Circa la terribile visione della barrière du Maine, Cosette non ne aveva più parlato. In convento suor Sainte-Mechtilde aveva insegnato a Cosette la musica. Cosette aveva la voce di una capinera che avesse un'anima e qualche volta, la sera, nell'umile dimora del ferito, cantava delle canzoni tristi che consolavano Jean Valjean. Giunse la primavera; il giardino era così incantevole in quella stagione dell'anno, che Jean Valjean disse a Cosette: «Non ci vai mai. Voglio che tu ci vada a passeggiare». «Come volete, padre», disse Cosette. E, per obbedire al padre, riprese le passeggiate in giardino, quasi sempre da sola, perché, come abbiamo detto, Jean Valjean, che probabilmente temeva di essere veduto dal cancello, non ci andava praticamente mai. La ferita di Jean Valjean era stata un diversivo. Quando Cosette vide che suo padre soffriva meno, e che guariva, e sembrava felice, provò una tale contentezza della quale non fu nemmeno consapevole, tanto era spontanea e naturale. E poi era marzo, i giorni si allungavano, l'inverno se ne andava, e l'inverno porta con sé qualcosa della nostra tristezza; poi venne l'aprile, questo albore dell'estate fresco come tutte le albe, gaio come tutte le infanzie, un po' piagnucolone, alle volte, da quel neonato che è. La natura ha in questo mese splendori d'incanto che passano dal cielo, dalle nubi, dagli alberi, dai prati e dai fiori, al cuore dell'uomo. Cosette era ancora troppo giovane perché quella gioia di aprile che le rassomigliava, non la penetrasse. Insensibilmente, e senza che ne dubitasse, tutto ciò che era triste se ne andò dalla sua mente. Di primavera, fa chiaro nelle anime tristi come a mezzogiorno fa chiaro nelle cantine. Anche Cosette non era più molto triste, quasi senza rendersene conto. Il mattino, verso le dieci, dopo colazione, quando era riuscita a trascinare suo padre per un quarto d'ora nel giardino, e lo faceva passeggiare al sole davanti alla scalinata, sostenendogli il braccio malato, non si accorgeva che rideva a ogni istante e che era felice. Jean Valjean, inebriato, la vedeva che tornava fresca e colorita. «Oh, la buona ferita!», ripeteva a voce bassa. Ed era riconoscente ai Thénardier. Una volta guarita la ferita, riprese le sue passeggiate solitarie e crepuscolari. Sarebbe un errore credere che si possa passeggiare così solo nelle strade deserte di Parigi senza imbattersi in qualche avventura. II. Mamma Plutarco non è affatto imbarazzata a spiegare un fenomeno Una sera che il piccolo Gavroche non aveva mangiato, si ricordò che il giorno precedente non aveva mangiato di più; la cosa diventava un po' seria. Risolse di cercare una cena. Se ne andò a gironzolare al di là della Salpètrière, nei luoghi deserti; è là che si scovano risorse; dove non ci sono persone si trova qualche cosa. Giunse fino a un borgo, che gli sembrò fosse il villaggio di Austerlitz. In una delle precedenti sue passeggiate, aveva notato in quei paraggi un antico giardino abitato da un vecchio e da una vecchia, e in questo giardino c'era una specie di frutteto mal cintato dov'era possibile conquistare una mela. Una mela è una cena; una mela è la vita. Ciò che ha perduto Adamo, poteva salvare Gavroche. Il giardino costeggiava una viuzza solitaria non selciata e fiancheggiata da spini in attesa delle case; una siepe li separava. Gavroche si diresse verso il giardino; ritrovò la viuzza, riconobbe il melo, rivide il frutteto, esaminò la siepe; una siepe è presto scavalcata. Il sole tramontava, non c'era un gatto per la viuzza, l'ora era buona. Gavroche tentò la scalata, poi si fermò d'un tratto. Nel giardino parlavano. Guardò per un buco della siepe. A due passi da lui, ai piedi della siepe e dall'altra parte, precisamente al punto in cui l'avrebbe fatto sbucare la breccia alla quale aveva pensato, c'era una pietra che serviva da sedile, e su questo sedile c'era il vecchio del giardino, e davanti a lui stava la vecchia, in piedi. La vecchia brontolava. Gavroche, poco discreto, ascoltò: «Signor Mabeuf!», diceva la vecchia. «Mabeuf», pensò Gavroche, «che nome ridicolo.» Il vecchio, interrogato, non si muoveva. La vecchia ripetè: «Signor Mabeuf!». Il vecchio, senza togliere lo sguardo da terra, si decise a rispondere: «Che c'è, mamma Plutarco?». «Mamma Plutarco!», pensò Gavroche. «Altro nome ridicolo.» Mamma Plutarco riprese, e il vecchio fu forzato ad accettare la conversazione: «Il padrone non è contento». «Perché?» «Gli si debbono tre rate.» «E fra tre mesi gli si dovrà la quarta.» «Dice che vi manderà a dormire fuori.» «Ci andrò.» «La fruttivendola vuol essere pagata. Non dà più niente. Con che cosa vi scalderete quest'inverno? Non avremo legna.» «C'è il sole.» «Il macellaio non vuol fare più credito, non vuol dare più carne.» «Fa bene, stento a digerirla. È pesante.» «Che cosa mangeremo?» «Del pane.» «Il fornaio esige un acconto, e dice che se non c'è denaro non c'è pane.» «Va bene.» «Che cosa mangerete?» «Abbiamo delle mele.» «Ma signore, non si può vivere senza denaro.» «Non ne ho.» La vecchia se ne andò, il vecchio rimase solo. Si mise a pensare. Anche Gavroche, dal canto suo, pensava. Era quasi notte. Il primo risultato delle meditazioni di Gavroche fu che invece di scavalcare la siepe vi si accoccolò sotto. I rami si scostavano un po', sotto gli spini. «Guarda», esclamò dentro di sé il monello, «un'alcova!» E vi si raggomitolò. Era quasi addossato al sedile di pietra di Mabeuf. Sentiva l'ottuagenario respirare. Allora, per cena, cercò di dormire. Sonno da gatto, sonno con un occhio solo. Assopendosi, Gavroche spiava. La luce scialba del cielo crepuscolare imbiancava la terra, e la viuzza segnava una linea livida fra due file di cespugli oscuri. A un tratto su quella striscia biancastra comparvero due ombre. Una davanti, l'altra dietro a qualche distanza. «Ecco due esseri», pensò Gavroche. La prima ombra sembrava un vecchio borghese curvo e pensoso, vestito semplicemente, che camminava lento a causa dell'età, bighellonando nella sera stellata. La seconda era dritta, ferma, sottile. Regolava il passo al passo della prima, ma nella lentezza volontaria dell'andatura, si sentivano l'elasticità e l'agilità. Quell'ombra aveva un non so che di cupo e d'inquietante, l'aspetto di ciò che si chiamava allora elegante; il cappello era di buona forma, la redingote era nera, di buon taglio, probabilmente di panno fino, e stretta alla vita. La testa si drizzava con una specie di grazia robusta, e, sotto il cappello, si scorgeva nel crepuscolo un pallido profilo di adolescente. Quel profilo aveva una rosa in bocca. Quella seconda ombra era ben conosciuta da Gavroche; era Montparnasse. Quanto all'altro, non avrebbe potuto dire nulla, tranne che era un vecchio. Gavroche si mise subito in osservazione. Evidentemente uno dei viandanti aveva dei progetti sull'altro, e lui si trovava in buona posizione per vedere il seguito della faccenda. Montparnasse a caccia, a quell'ora, in un luogo simile, era pericoloso. Gavroche sentiva le sue viscere di monello muoversi a pietà per il vecchio. Che fare? intervenire? una debolezza in soccorso di un'altra! Era da ridere: il bandito ne avrebbe fatto due bocconi. Mentre Gavroche decideva, l'attacco ebbe luogo, brusco e orribile; attacco di tigre all'onagro, attacco di ragno alla mosca. Montparnasse, improvvisamente, gettò la rosa, saltò addosso al vecchio, lo prese per il colletto, lo strinse e gli si attaccò. Gavroche durò fatica a trattenere un grido. Un momento dopo, uno di quei due uomini era sotto l'altro, accasciato, rantolante, dibattendosi con un ginocchio di marmo sul petto. Soltanto, non era niente affatto avvenuto ciò che Gavroche s'era aspettato. L'atterrato era Montparnasse, quello che gli stava sopra era il vecchio. Il vecchio aveva ricevuto l'urto e l'aveva reso; e reso così terribilmente che, in un batter d'occhio, l'assalitore e l'assalito si erano scambiati le parti. «Ecco un invalido forte», pensò Gavroche. Si fece silenzio. Montparnasse cessò di dibattersi. Gavroche pensò: «Che sia morto?». Il vecchio non aveva pronunciata una parola, né gettato un grido. Si rialzò, e Gavroche sentì che diceva a Montparnasse: «Alzati». Montparnasse si alzò, ma il vecchio lo teneva. Montparnasse aveva l'atteggiamento umiliato e furioso di un lupo battuto da un montone. Gavroche guardava e ascoltava, facendo sforzi per raddoppiare gli occhi con le orecchie. Si divertiva un mondo. La sua coscienziosa ansietà di spettatore venne ricompensata. Potè afferrare a volo questo dialogo che riceveva dall'oscurità non so quale accento tragico. Il vecchio interrogava, Montparnasse rispondeva. «Quanti anni hai?» «Diciannove.» «Sei forte e ben sviluppato. Perché non lavori?» «Il lavoro mi annoia.» «Che professione fai?» «Il vagabondo.» «Parla seriamente. Si può fare qualcosa per te? Che cosa vuoi essere?» «Ladro.» Ci fu un momento di silenzio. Il vecchio sembrava pensoso. Di tratto in tratto, il giovane bandito, vigoroso e svelto, aveva soprassalti da bestia presa al laccio. Dava una scossa, tentava uno sgambetto, torceva smarrito le membra, cercava di fuggire. Il vecchio mostrava di non accorgersene, e con una sola mano gliele teneva tutt'e due. La meditazione del vecchio durò qualche tempo; poi, guardando fissamente Montparnasse, alzò dolcemente la voce e gli rivolse una specie di allocuzione solenne di cui Gavroche non perse una sillaba. «Ragazzo mio, tu, per pigrizia, entri nella più difficile delle esistenze. Ah, ti dichiari ozioso! preparati a lavorare. Hai mai visto una macchina orribile?... si chiama laminatoio. Bisogna stare in guardia, perché è sorniona e feroce; se ti prende per la falda dell'abito t'inghiotte tutto intero. L'ozio è come questa macchina. Fermati, finché sei ancora in tempo e fuggi! altrimenti è finita; tra poco cadrai nell'ingranaggio. Una volta preso, non sperare più nulla. Alla fatica, pigro! Niente riposo. La mano di ferro del lavoro t'ha afferrato implacabile. Guadagnarti la vita; avere un compito, compiere un dovere! Non vuoi? essere come gli altri ti annoia? Ebbene! sarai diverso. Il lavoro è la legge; chi lo respinge come noia, lo avrà come supplizio. Non vuoi essere operaio, sarai schiavo. Il lavoro ti lascia da una parte per prenderti dall'altra; non vuoi essere suo amico, sarai il suo negro. Ah, non hai voluto la stanchezza onesta degli uomini? avrai il sudore dei dannati. Dove gli altri cantano, rantolerai. Vedrai da lontano, dal fondo, gli altri lavorare, e ti sembrerà che riposino. Il contadino, il mietitore, il marinaio, il fabbro, ti appariranno nella luce come i beati del paradiso. Che splendore nell'incudine! Condurre la carriola, legare il covone, è gioia. La barca in balia del vento, che festa! Tu, poltrone, scava, trascina, gira, cammina! Tira la cavezza, eccoti bestia da soma dal carro dell'inferno!... Non far nulla, era questo il tuo scopo! Ebbene! non una settimana, non una giornata, non un'ora passerai senza sentirti esausto. Non potrai sollevare nulla se non con angoscia. Ogni minuto che passerà farà scricchiolare i tuoi muscoli. Ciò che è piuma per gli altri, sarà roccia per te. Le cose più semplici diventeranno aspre. Per te la vita diventerà mostruosa. Andare, venire, respirare, saranno altrettanti lavori terribili. Camminare qui piuttosto che là sarà un problema da risolvere. Chiunque voglia uscire, spinge la porta, è fatto, eccolo fuori. Tu, se vorrai uscire, dovrai sfondare il muro. Per andare in strada, cosa fanno tutti? scendono le scale; tu, straccerai le coperte del letto, ne farai pezzo a pezzo una corda, poi passerai per la finestra e ti sospenderai a quel filo nell'uragano, nella pioggia, nella tempesta, e se la corda è troppo corta avrai un mezzo solo per discendere: cadere. Cadere a caso, nell'abisso, da un'altezza qualunque, su che? Sull'ignoto. O ti aggrapperai alla canna di un camino, a rischio di bruciarti; o t'insinuerai nel condotto di una latrina, col pericolo di annegare. Non ti parlo dei buchi che bisogna mascherare, delle pietre che bisogna togliere e rimettere venti volte al giorno, dei calcinacci che bisogna nascondere nel pagliericcio. Ecco una serratura; il borghese ha in tasca la chiave fabbricata da un fabbro. Tu, se vuoi passare oltre, sei condannato a fabbricare un capolavoro spaventoso; prenderai un grosso soldo, lo taglierai in due lamine; con quali utensili? li inventerai. Affari tuoi. Poi vuoterai l'interno delle due lamine, risparmiando accuratamente l'esterno, e praticherai intorno al bordo una specie di vite, in modo che si uniscano strettamente una all'altra come un coperchio e una scatola. Per i sorveglianti, poiché tu sarai spiato, quella sarà una moneta; per te sarà una scatola. Che cosa metterai in quella scatola? un pezzettino d'acciaio. Una molla da orologio alla quale avrai fatto dei denti e sarà una sega. Con questa sega, lunga come uno spillo e nascosta in un soldo, dovrai rompere la serratura, il catenaccio, la catena, la sbarra della finestra, e l'anello che avrai alla gamba. Fatto questo capolavoro, eseguiti questi miracoli d'arte, di precisione, di abilità, di pazienza, quale sarà il compenso se si verrà a sapere che ne sei l'autore? la cella di rigore. Ecco l'avvenire. La pigrizia, il piacere, quali precipizi! Non far nulla è una lugubre decisione, lo sai? Essere inutile, cioè nocivo! Conduce direttamente in fondo alla miseria. Disgraziato chi vuol essere parassita! Sarà insetto. Ah, non ami il lavoro! Non hai che un pensiero: bere bene, mangiare bene, dormire bene. Berrai acqua, mangerai pane nero, dormirai su un tavolaccio con una catena al piede della quale, di notte, sentirai il freddo sulle carni. Spezzerai quei ferri, fuggirai. Bene. Ti trascinerai tra i cespugli e mangerai l'erba, come i bruti dei boschi. E sarai ripreso. E allora passerai anni e anni nelle segrete, attaccato a un muro, cercando a tentoni la brocca per bere, mordendo un orribile pezzo di pane nero che i cani rifiuterebbero, mangiando fave che i vermi avranno roso prima di te. Sarai un verme in una cantina. Ah, abbi pietà di te, miserabile ragazzo, così giovane, che poppavi ancora solo vent'anni fa, e che certamente hai ancora una madre!... Ti scongiuro, ascoltami. Tu vuoi un bel vestito nero elegante, gli stivaletti di vernice, i capelli arricciati e profumati; vuoi piacere alle donne, essere bello. Sarai rasato, avrai una casacca rossa e degli zoccoli. Vuoi un anello in dito, avrai una gogna al collo; se guarderai una donna, sarai bastonato. Entrerai là dentro a vent'anni, e ne uscirai a cinquanta! Entrerai giovane, roseo, fresco, con gli occhi scintillanti, i denti bianchi e la tua bella capigliatura da adolescente: uscirai rotto, curvo, rugoso, sdentato, orribile con i capelli bianchi! Ah! povero figlio mio, sei su una falsa strada, l'ozio ti consiglia male; il più faticoso, il più duro dei lavori è il furto. Credimi, non cominciare con l'enorme fatica di essere ozioso. Diventare un malfattore non è comodo. È meno difficile essere un uomo onesto. Ora ya, e pensa a ciò che ti ho detto. A proposito, che cosa volevi da me?... la borsa?... Eccola.» E il vecchio, lasciando Montparnasse, gli mise in mano la borsa. Montparnasse la soppesò un momento; poi, con precauzione, come se l'avesse rubata, la lasciò scivolare nella tasca posteriore dell'abito. Detto e fatto tutto questo, il buonuomo volse le spalle e riprese tranquillamente la sua passeggiata. «Imbecille!», mormorò Montparnasse. Chi era quell'uomo? Il lettore l'ha certamente indovinato. Mentre il vecchio si allontanava, Gavroche si avvicinava. Con un'occhiata, si era assicurato che papà Mabeuf, addormentato forse, stesse sempre seduto sulla panca; poi era uscito dal cespuglio, e s'era messo a strisciare nell'ombra dietro Montparnasse. Giunse così fino a lui senza essere visto né sentito, insinuò lentamente la mano nella tasca posteriore dell'abito, prese la borsa, ritirò la mano e, rimettendosi a strisciare, fece un'evasione da lucertola nelle tenebre. Montparnasse, che forse pensava per la prima volta in vita sua, non si accorse di nulla. Gavroche, quando tornò al punto dov'era papà Mabeuf, gettò la borsa al di sopra della siepe e fuggì a gambe levate. La borsa cadde ai piedi di papà Mabeuf. Quel rumore lo risvegliò. Si chinò, e raccolse la borsa. Era una borsa divisa in due scomparti: in uno c'erano alcune monete; nell'altro, sei napoleoni. Mabeuf, oltremodo spaventato, la portò alla governante. «È caduta dal cielo», disse mamma Plutarco. LIBRO QUINTO In cui la fine non assomiglia al principio I. Solitudine e Caserma d'accordo Il dolore di Cosette, così pungente e così vivo quattro o cinque mesi prima, era, senza che lei se ne fosse accorta, entrato in convalescenza. La natura, la primavera, la gioventù, l'amore per suo padre, la gaiezza degli uccelli e dei fiori, facevano filtrare a poco a poco, giorno per giorno, goccia a goccia in quell'anima così vergine e così giovane, qualcosa che somigliava quasi all'oblio. Il fuoco si spegneva del tutto? o si erano formati soltanto degli strati di cenere? Fatto sta che non sentiva quasi più la fitta dolorosa e bruciante. Un giorno improvvisamente pensò a Marius: «Guarda!», disse. «Non ci penso più.» In quella stessa settimana, passando davanti al cancello del giardino, notò un bellissimo ufficiale dei lancieri, statura alta, brillante uniforme, guance da fanciulla, sciabola al fianco, mustacchi impomatati, schapska verniciato, e un sigaro in bocca. Del resto, capelli biondi, occhi celesti sporgenti, viso rotondo, vano, insolente e grazioso; tutto l'opposto di Marius. Cosette pensò che quell'ufficiale era certamente del reggimento accasermato in rue de Babylone. Il giorno seguente lo vide ancora passare di là. Notò l'ora. Da quel momento, era il caso? quasi tutti i giorni lo vide passare. I compagni dell'ufficiale si accorsero che là, dentro quel giardino «mal tenuto», dietro quel brutto cancello rococò, c'era una creatura assai graziosa che si trovava quasi sempre lì quando passava il bel luogotenente, il quale non è sconosciuto al lettore e si chiama Théodule Gillenormand. «Guarda!», dicevano. «C'è una fanciulla che ti fa l'occhietto, guarda dunque.» «Ho forse il tempo di badare a tutte le ragazze che mi guardano?», rispondeva il lanciere. Era precisamente il momento in cui Marius scendeva gravemente verso l'agonia dicendo: «Potessi soltanto rivederla prima di morire!». Se si fosse realizzato ciò che si augurava, se avesse veduto Cosette in quel momento là, mentre guardava un lanciere, non avrebbe potuto pronunciare una parola, sarebbe spirato di dolore. Di chi la colpa? Di nessuno. Marius era di quei temperamenti che sprofondano nel dispiacere e vi rimangono; Cosette era di quelli che vi sprofondano e che ne escono. Del resto, Cosette stava attraversando quel momento pericoloso, fase fatale della fantasia femminile abbandonata a se stessa, in cui il cuore di una giovane isolata somiglia a quei viticci che si attaccano, secondo il caso, al capitello di una colonna di marmo, o al pergolato di un'osteria. Momento rapido e decisivo, critico per qualsiasi orfana sia povera che ricca, perché la ricchezza non vieta le cattive scelte; si sceglie male anche molto in alto; la vera unione è quella delle anime; e, così come più di un giovane senza nome, senza nascita, senza fortuna, è un capitello di marmo che sostiene un tempio di grandi sentimenti e di grandi idee, un uomo di società, soddisfatto e opulento, con gli stivali e la parola ampollosa, se si guarda non all'esterno, ma all'interno, cioè nella parte che è riservata alla donna, non è altro che un travicello stupido oscuramente frequentato dalle passioni violente, immonde e avvinazzate; il pergolato d'un'osteria, per l'appunto. Che cosa aveva Cosette nell'anima? Della passione calma o addormentata; dell'amore allo stato fluttuante; qualcosa di limpido, brillante, torbido a una certa profondità, cupo più in basso. L'immagine del bell'ufficiale si rifletteva alla superficie. C'era un ricordo in fondo? - molto in fondo? Forse. Cosette non lo sapeva. Sopraggiunse un incidente singolare. II. Timori di Cosette Nella prima quindicina d'aprile, Jean Valjean fece un viaggio. Questo avveniva di quando in quando, a intervalli lunghissimi. Rimaneva assente un giorno o due al più. Dove andava? Nessuno lo sapeva, nemmeno Cosette. Solo una volta, per una di queste partenze, lei lo aveva accompagnato in vettura fino all'angolo di un vicoletto senza uscita al termine del quale aveva letto: Impasse de la Planchette. Lì era disceso, e la vettura aveva ricondotto Cosette in rue de Babylone. Di solito era quando mancava denaro in casa che Jean Valjean faceva questi viaggetti. Jean Valjean era dunque assente. Aveva detto: «Ritornerò fra tre giorni». Alla sera Cosette era sola in salotto. Per scacciare la noia aveva aperto il suo armonium e s'era messa a cantare, accompagnandosi, il coro dell'Euryanthe1: Cacciatori smarriti nei boschi! che è forse, quanto v'è di più bello in tutta la musica. Quando ebbe finito, rimase pensosa. A un tratto le sembrò di sentire camminare in giardino. Non poteva essere suo padre e nemmeno la Toussaint, perché era a letto. Erano le dieci di sera. Andò vicino all'imposta del salotto, che era chiusa, e tese l'orecchio. Le parve di sentire il passo di un uomo, che camminava con grande cautela. Salì al primo piano, aprì uno spioncino praticato nell'imposta e guardò in giardino. C'era la luna piena. Ci si vedeva come se fosse stato giorno pieno. Non c'era nessuno. Aprì la finestra. Il giardino era assolutamente calmo; tutto quanto si scorgeva della via era deserto come sempre. Cosette pensò di essersi ingannata. Aveva creduto di sentire quel rumore. Era un'allucinazione prodotta da quel cupo e prodigioso coro di Weber che apre davanti alla mente profondità inesplorabili, che trema dinanzi allo sguardo come una foresta vertiginosa dove si sente lo scricchiolio dei rami e delle foglie morte sotto i passi inquieti dei cacciatori scorti nel crepuscolo. Non ci pensò più. Del resto Cosette non era paurosa per natura. Aveva nelle vene il sangue della zingara e dell'avventuriera che va a piedi nudi. Ella era più allodola che colomba, bisogna ricordarselo. Aveva un fondo selvaggio e coraggioso. Il giorno seguente più presto, sull'imbrunire, Cosette passeggiava proprio in giardino. In mezzo ai pensieri confusi che la occupavano, credette proprio di udire in certi momenti un rumore simile a quello della sera precedente, come di qualcuno che camminasse nell'oscurità, sotto gli alberi, non molto lontano da lei; ma si disse che nulla assomiglia a un passo nell'erba come un fremito di due rami che si spostano, e non vi badò. Del resto, non vedeva nulla. Uscì dalla «boscaglia»; le rimaneva da attraversare un praticello verde per raggiungere la scalinata. La luna che s'era levata dietro di lei, proiettò la sua ombra sull'erba. Cosette si fermò atterrita. A fianco della sua ombra, la luna tagliava distintamente sull'erba un'altra forma singolarmente spaventosa e terribile, un'ombra che aveva un cappello a cilindro. Era come l'ombra di un uomo in piedi sul limitare del boschetto, pochi passi più indietro. Rimase un minuto senza poter parlare, né gridare, né chiamare, né muoversi, né voltare la testa. Alla fine, raccogliendo tutto il coraggio che aveva, si volse risolutamente. Non c'era nessuno. Guardò di nuovo a terra. L'ombra era scomparsa. Rientrò nel boschetto, frugò arditamente negli angoli, andò fino al cancello, e non trovò nulla. Si sentiva veramente agghiacciata. Un'allucinazione, pazienza, ma due? E due giorni di seguito! E si turbava di più pensando che quell'ombra non era certamente un fantasma. I fantasmi non portano cappelli a cilindro. Il giorno dopo tornò Jean Valjean. Cosette gli raccontò ciò che aveva creduto di sentire e di vedere; si aspettava di essere rassicurata, e di vedere suo padre stringersi nelle spalle e dire: «Sei una pazzerella!». Jean Valjean divenne pensoso. «Non è nulla», disse lui. La lasciò con un pretesto e andò in giardino; lo vide esaminare attentamente il cancello. Nella notte Cosette si svegliò; questa volta era ben sicura, sentiva distintamente camminare vicino alla scala e sotto la finestra. Corse allo spioncino e lo aprì. Nel giardino c'era veramente un uomo che teneva in mano un bastone. Nel momento in cui stava per gridare, la luna rischiarò il profilo dell'uomo. Era suo padre. Tornò a letto dicendo: «Se ne preoccupa davvero!». Jean Valjean passò nel giardino quella notte e le due seguenti. Cosette lo vide dallo spioncino della finestra. La terza notte, la luna era calante e cominciava ad alzarsi più tardi, poteva essere l'una del mattino, sentì una risata e la voce di suo padre che la chiamava: «Cosette!». Si gettò giù dal letto, infilò la veste da camera e aprì la finestra. Suo padre era di sotto, sul prato. «Ti sveglio per rassicurarti», disse. «Guarda. Ecco l'ombra del cappello a cilindro.» E le mostrò sull'erba un'ombra delineata dalla luna, che assomigliava molto all'ombra di un uomo con un cappello in testa. Era una sagoma prodotta da un comignolo di latta, a capitello, che si elevava su un tetto vicino. Anche Cosette si mise a ridere; tutte le supposizioni lugubri caddero, e il giorno seguente, facendo colazione col padre, scherzava su quel sinistro giardino frequentato dalle ombre dei comignoli di stufa. Jean Valjean ridiventò tranquillo; quanto a Cosette, non notò molto se quel comignolo fosse proprio nella direzione dell'ombra che aveva veduto o creduto di vedere, e se la luna si trovasse nello stesso punto del cielo. Non si interrogò sopra la singolarità di una canna di stufa die teme di essere colta in flagrante delitto e che si ritira quando la si guarda, come era avvenuto quando Cosette si era voltata; lei ne era sicura. Cosette si rasserenò completamente. La dimostrazione le parve esauriente, e le uscì dalla mente che qualcuno di sera o di notte potesse camminare nel giardino. Tuttavia, alcuni giorni dopo capitò un nuovo incidente. III. Aumentati dai commenti della Toussaint Nel giardino, vicino al cancello verso la strada, c'era un sedile di pietra nascosto allo sguardo dei curiosi da una pergola ma al quale, però, il braccio di un passante poteva giungere attraverso la cancellata e la pergola abbastanza agevolmente. Una sera di quello stesso mese di aprile, Jean Valjean era uscito; Cosette, dopo il tramonto, si era seduta su quel sedile. Il vento fremeva tra gli alberi, e lei pensava: una tristezza senza motivo la vinceva poco a poco, quella tristezza invincibile che dà la sera e che viene forse chissà?... dal mistero della tomba, socchiuso in quell'ora. Fantine, forse, era in quell'ombra. Cosette si alzò, fece lentamente il giro del giardino camminando nell'erba inondata di rugiata, e dicendosi attraverso una specie di sonnambulismo melanconico in cui era sprofondata: «Ci vorrebbero proprio degli zoccoli in giardino, a quest'ora. Ci si prende il raffreddore». Al momento di sedersi, notò al posto che aveva lasciato un sasso abbastanza grosso che, evidentemente, un istante prima non c'era. Cosette osservò quel sasso chiedendosi che cosa volesse dire. D'un tratto le venne l'idea che quel sasso non era andato da solo sul sedile, che qualcuno ce lo aveva messo, che un braccio era passato attraverso il cancello, e questa idea le fece paura. Stavolta fu una vera paura; il sasso era là. Non era possibile dubitare; non lo toccò e fuggì in casa, chiuse subito le imposte con la sbarra, e con il catenaccio la porta-finestra della scala. «È tornato il babbo?», chiese alla Toussaint. «Non ancora, signorina.» (Abbiamo detto che la Toussaint era balbuziente. Ci si permetta di non accentuarlo. Ci ripugna la notazione musicale di un'infermità.) Jean Valjean, uomo meditabondo e passeggiatore notturno, spesso non rientrava che a ora molto tarda. «Toussaint», riprese Cosette, «avete cura di barricare bene le imposte sul giardino, almeno con le sbarre, e di mettere per bene quei cosini di ferro negli anelli che chiudono?» «Oh, state tranquilla, signorina.» La Toussaint non lo dimenticava mai, e Cosette lo sapeva bene, ma non potè trattenersi dall'aggiungere: «È che siamo sole, qui!». «Questo è vero», disse la Toussaint. «Si potrebbe essere assassinati prima di avere il tempo di dire ouf! Tanto più che il signore non dorme in casa. Ma non temete di nulla signorina, chiudo le finestre come fortezze. Delle donne sole! credo bene che vi fa fremere! Ve lo figurate? vedere degli uomini che entrano di notte in camera e dicono: "Taci!", e si mettono a tagliarvi il collo. Non è tanto per morire, si muore, sta bene, si sa bene che bisogna morire, ma da quella gente... E poi i coltelli devono tagliare male!» «Ah, Dio! tacete», disse Cosette. «Chiudete bene tutto!» Cosette, spaventata dal melodramma improvvisato della Toussaint e forse anche dal ricordo delle apparizioni della settimana precedente, non osò nemmeno dirle: «Andate un po' a vedere quel sasso che hanno messo sul sedile!», temendo di riaprire la porta del giardino, e che gli «uomini» entrassero. Fece chiudere accuratamente ovunque porte e finestre, fece visitare dalla Toussaint tutta la casa dalla cantina al solaio, si chiuse in camera sua, mise i catenacci, guardò sotto il letto, si coricò e dormì male. Tutta la notte vide quel sasso, grosso come una montagna e pieno di caverne. Al levarsi del sole - è proprio del levarsi del sole farci ridere di tutti i terrori della notte, e si ride sempre in proporzione alla paura avuta - al levarsi del sole, dunque, Cosette, svegliandosi, considerò lo spavento come un incubo, e si disse: «Ma che cosa ho mai pensato? È come i passi che avevo creduto di udire l'altra settimana in giardino, di notte! È come l'ombra del condotto della stufa! Sto diventando paurosa, ora?». Il sole, penetrando per le fessure delle imposte, imporporava le tende di damasco, e la rassicurò talmente che tutto svanì nel suo pensiero, anche il sasso. «C'è il sasso sul sedile come c'era l'uomo dal cappello a cilindro in giardino; ho sognato il sasso come il resto.» Si vestì, discese in giardino, corse al sedile, e sentì un sudore freddo. Il sasso c'era. Ma non fu che un momento. Ciò che di notte è spavento, di giorno è curiosità. «Via!», disse. «Vediamo dunque.» Alzò il sasso, che era abbastanza grosso. Sotto c'era qualcosa che somigliava a una lettera. Era una busta bianca. Cosette se ne impossessò; non c'era né indirizzo da una parte, né suggello dall'altra. Ma la busta, nonostante fosse aperta, non era vuota. Si intravedevano delle carte nell'interno. Cosette rovistò. Non era più paura, non era più curiosità; era un principio di ansia. Trasse dalla busta il contenuto, un piccolo quaderno con le pagine numerate e alcune righe di una calligrafia assai bella - pensò Cosette - e molto sottile. Cercò un nome, non c'era; una firma, non c'era. A chi era indirizzato? A lei probabilmente, poiché una mano lo aveva deposto sulla panchina dove di solito si sedeva. Da chi proveniva? Un fascino irresistibile s'impadronì di lei; cercò di distogliere lo sguardo da quei fogli che le tremavano in mano, guardò il cielo, la via, le acacie inondate di luce, i piccioni che volavano sul tetto vicino, poi a un tratto abbassò gli occhi verso il manoscritto, e si disse che bisognava conoscere quel che conteneva. Ecco ciò che lesse. IV. Un cuore sotto un sasso «La riduzione dell'universo a un solo essere, la dilatazione di un solo essere fino a Dio, ecco l'amore. L'amore è il saluto degli angeli agli astri. Che vuoto l'assenza dell'essere che da solo riempie il mondo! Come è triste l'anima quando è triste per amore! Oh, com'è vero che l'essere amato diventa Dio. Si potrebbe comprendere che Dio ne fosse geloso se il Padre di tutto non avesse evidentemente fatto la creazione per l'anima, e l'anima per l'amore. Basta un sorriso scorto laggiù, sotto un cappello di crespo bianco a nastri lilla, perché l'anima entri nel palazzo dei sogni. Dio è dietro a tutto, ma tutto nasconde Dio. Le cose sono nere, le creature sono opache. Amare un essere, è renderlo trasparente. Certi pensieri sono preghiere. Vi sono momenti in cui, qualunque sia l'atteggiamento del corpo, l'anima è in ginocchio. Gli amanti divisi ingannano l'assenza con mille cose chimeriche che tuttavia hanno una loro realtà. Non possono vedersi, non possono scriversi; eppure trovano un mondo di cose misteriose per corrispondersi. Si inviano il canto degli uccelli, il profumo dei fiori, il sorriso dei fanciulli, la luce del sole, il sospiro del vento, i raggi delle stelle, tutta la creazione. E perché no? Tutte le opere di Dio sono fatte per servire l'amore. L'amore è abbastanza potente da incaricare la natura intera de' suoi messaggi. O primavera, tu sei una lettera che le scrivo. L'avvenire appartiene più ancora ai cuori che alle menti. Amare, ecco la sola cosa che possa occupare e riempire l'eternità. All'infinito occorre l'inesauribile. L'amore partecipa dell'anima stessa. È della sua stessa natura. È, al pari di essa, scintilla divina; come essa è incorruttibile, imperituro, indivisibile. È un punto di fuoco in noi, immortale e infinito, che nulla può spegnere. Lo si sente bruciare fino al midollo delle ossa e lo si vede splendere fino in fondo al cielo. O amore! Adorazione! Voluttà di due spiriti che si comprendono, di due cuori che si scambiano, di due sguardi che si penetrano! Verrete, vero, mia felicità? Passeggiate a due nelle solitudini! Giornate benedette e radiose! Ho sognato talvolta che di tanto in tanto delle ore si staccavano dalla vita degli angeli e venivano quaggiù ad attraversare il destino degli uomini. Dio non può aggiungere nulla alla felicità di coloro che si amano se non dar loro una durata senza fine. Dopo una vita d'amore, un'eternità d'amore è un aumento, ma accrescere nella sua stessa intensità la felicità ineffabile che l'amore dà all'anima già in questo mondo, è impossibile, anche a Dio. Dio è la pienezza del cielo; l'amore è la pienezza dell'uomo. Guardate una stella per due motivi, perché è luminosa e perché è impenetrabile. Avete vicino un raggio più dolce e un mistero più grande, la donna. Tutti, chiunque siamo, abbiamo e respiriamo la luce. Se ci manca, ci manca l'anima, soffochiamo. Allora si muore. Morire per mancanza d'amore è orribile. L'asfissia dell'anima! Quando l'amore ha fuso e unito due esseri in un'unità angelica e sacra, il segreto della vita è trovato per essi; non sono più che i due termini di uno stesso destino; essi non sono più che due ali di uno stesso spirito. Amate, libratevi sulle ali. Il giorno in cui una donna che vi passa davanti sprigiona luce camminando, siete perduto, amate. Non vi rimane da far altro che una cosa: pensare a lei così intensamente da costringerla a pensare a voi. Ciò che l'amore comincia può essere terminato solo da Dio. L'amore vero si affligge e si esalta per un guanto perduto o per un fazzoletto trovato, e ha bisogno dell'eternità per la sua devozione e per le sue speranze. Si compone al tempo stesso dell'infinitamente grande e dell'infinitamente piccolo. Se siete pietra, siate calamita; se siete pianta, siate sensitiva; se siete uomo, siate amore. Nulla basta all'amore. Si ha la felicità, si vuole il paradiso; si ha il paradiso, si vuole il cielo. O, voi che amate, tutto ciò è nell'amore. Sappiate trovarlo. L'amore ha, come il cielo, la contemplazione, e, più del cielo, la voluttà. "Viene ancora al Luxembourg?" "No, signore." "E in questa chiesa che ascolta la messa, non è vero?" "Non ci viene più." "Abita sembre in quella casa?" "Ha traslocato." "Dove è andata ad abitare?" "Non l'ha detto." Che cosa triste ignorare l'indirizzo della nostra anima! L'amore ha delle fanciullaggini, le altre passioni hanno delle piccolezze. Vergogna alle passioni che rendono piccolo l'uomo! Onore a quella che lo rende fanciullo. È una cosa strana, sapete... Sono nelle tenebre. C'è un essere che, andandosene, ha portato con sé il cielo. Oh, essere coricati fianco a fianco nella stessa tomba, con la mano nella mano, e, di tanto in tanto, nelle tenebre, accarezzarsi dolcemente un dito, ciò basterebbe alla mia eternità! Voi che soffrite perché amate, amate ancora di più, morire d'amore, è vivere. Amate. Una cupa trasfigurazione stellata è intrisa in questo supplizio. C'è dell'estasi nell'agonia. Oh, gioia degli uccelli! È perché hanno il nido che hanno il canto. L'amore è un respiro celeste dell'aria del paradiso. Cuori profondi, spiriti saggi, prendete la vita come Dio la fa; è una lunga prova, una preparazione inintelligibile al destino sconosciuto. Questo destino, il vero, comincia per l'uomo al primo gradino dentro la tomba. Allora gli appare qualche cosa, e comincia a distinguere il definitivo. Il definitivo, pensate a questa parola. I vivi vedono l'infinito; il definitivo non si lascia vedere che dai morti. In attesa, amate e soffrite, sperate e contemplate. Disgraziato, ahimè! chi non avrà amato che dei corpi, delle forme, delle apparenze! La morte gli toglierà tutto. Cercate di amare le anime, le ritroverete. Ho incontrato per via un giovane poverissimo, che amava. Aveva un cappello vecchio, l'abito logoro, bucato ai gomiti; l'acqua gli passava attraverso le scarpe, e gli astri attraverso l'anima. Che cosa sublime essere amato e amare! Il cuore diventa eroico a forza di passione. Non si compone più di nulla che non sia puro; egli non s'appoggia più su nulla che non sia elevato e grande. Un pensiero indegno non può germogliare più d'un'ortica sul ghiaccio. L'anima alta e serena, inaccessibile alle passioni e alle emozioni volgari, dominando le nubi e le ombre di questo mondo, le follie, le menzogne, gli odi, le vanità, le miserie, abita l'azzurro del cielo e non sente più che le scosse profonde e sotterranee del destino come le alte montagne sentono i terremoti. Se non ci fosse chi ama, il sole si spegnerebbe.» V. Cosette dopo la lettera Durante quella lettura, Cosette si faceva sempre più pensosa. Nel momento in cui alzava gli occhi dall'ultima riga del quaderno, il bell'ufficiale passava trionfante davanti al cancello. Era la sua ora. Cosette lo trovò orrido. Si rimise a contemplare il quaderno. Era scritto con una calligrafia incantevole - così pensava Cosette -; tutto dalla stessa mano, ma con inchiostri diversi, ora nerissimi, ora sbiaditi, come quando si aggiunge acqua nel calamaio, e di conseguenza in giorni diversi. Era dunque un pensiero che si era sfogato là, sospiro a sospiro, irregolarmente, senza ordine, senza scelta, senza scopo, a caso. Cosette non aveva mai letto nulla di simile. Quel manoscritto, in cui vedeva più luce che ombra, le faceva l'effetto di un santuario aperto. Ognuna di quelle parole misteriose risplendeva ai suoi occhi e le riempiva il cuore di una strana luce. L'educazione che aveva ricevuto le aveva parlato sempre dell'anima e mai dell'amore, come quasi di chi parlasse del tizzone e non della fiamma. Quel manoscritto di quindici pagine le rivelava improvvisamente e dolcemente tutto l'amore, il dolore, il destino, la vita, l'eternità, il principio, la fine. Era come se una mano si fosse improvvisamente aperta, e le avesse gettato improvvisamente una manciata di raggi. Sentiva in quelle righe una natura appassionata, ardente, generosa, onesta, una volontà sacra, un immenso dolore e una speranza immensa, un cuore chiuso, un'estasi sbocciata. Che cos'era quel manoscritto? Una lettera. Lettera senza indirizzo, senza nome, senza data, senza firma, ardente e disinteressata, enigma composto di verità, messaggio d'amore fatto per essere portato da un angelo e letto da una vergine, convegno dato fuori dalla terra, biglietto tenero di un fantasma a un'ombra. Era un assente tranquillo e frustrato che sembrava pronto a rifugiarsi nella morte e che inviava alla assente il segreto del destino, la chiave della vita, l'amore. Era stato scritto col piede nella tomba e la mano nel cielo. Quelle righe, cadute una a una sulla carta, si potevano chiamare le gocce di un'anima. Ora, quelle pagine da chi potevano giungere? Chi poteva averle scritte? Cosette non esitò un minuto. Un solo uomo. Lui! Era tornata la luce nella sua mente; tutto era riapparso. Provava una gioia ineffabile e un'angoscia profonda. Era lui! lui le scriveva! lui era là! il suo braccio era passato attraverso quel cancello! Mentre lei lo dimenticava, lui l'aveva ritrovata! Ma lei l'aveva proprio dimenticato? No! mai! Era pazza ad averlo creduto per un momento. Lo aveva amato e adorato sempre. Il fuoco s'era coperto, aveva covato qualche tempo, ma, ora lo vedeva bene, non aveva fatto che scavare più in giù, e ora scoppiava di nuovo e l'accendeva tutta. Quello scritto era come una favilla caduta da quell'altra anima nella sua. Sentiva che l'incendio ricominciava. Si pervadeva di ogni parola del manoscritto. «Ah, sì!», diceva, «come riconosco tutto questo! Lo avevo già letto nei suoi occhi.» Mentre rileggeva per la terza volta il quaderno il luogotenente Théodule ritornò davanti al cancello e fece risuonare gli speroni sul selciato. Cosette fu costretta ad alzare gli occhi. Lo trovò insipido, semplice, sciocco, inutile, vano, spiacente, impertinente e bruttissimo. L'ufficiale si credette obbligato a sorridere. Ella si volse per la vergogna, indignata. Gli avrebbe gettato volentieri qualcosa in testa. Scappò, rientrò in casa e si chiuse in camera sua per rileggere il manoscritto, per impararlo a memoria e per sognare. Quando l'ebbe letto ben bene, lo baciò e se lo mise nel busto. Era fatta. Cosette era ricaduta nel profondo amore serafico. L'abisso Eden si era riaperto di nuovo. Cosette passò tutta la giornata come in uno stordimento. Pensava appena; le sue idee erano una matassa imbrogliata nel suo cervello, non giungeva a congetturare nulla, non aspettava, con un tremito, che cose vaghe. Non osava promettersi nulla, e non voleva rifiutarsi nulla. Sul viso le passavano pallori, e sul corpo fremiti. In certi momenti, le sembrava di entrare nel chimerico: si diceva: «È reale?». E allora tastava la carta diletta sotto la veste, la premeva sul cuore, ne sentiva gli angoli sulla carne, e se Jean Valjean l'avesse veduta in quel momento, avrebbe rabbrividito, alla gioia luminosa e sconosciuta che le sgorgava dalle pupille. «Ah, sì!», pensava. «È proprio lui! Questo viene da lui per me!» E si diceva che un intervento degli angeli, un caso celeste glielo aveva reso. O trasfigurazione dell'amore! o sogni! quel caso celeste, quell'intervento degli angeli, era la pallottola di pane lanciata da un ladro a un altro ladro, dalla corte di Charlemagne alla Fossa dei Leoni, sopra i tetti della Force. VI. I vecchi sono fatti per uscire a proposito Giunta la sera, Jean Valjean uscì. Cosette si vestì. Si accomodò i capelli accuratamente, come le stavano meglio, e si mise un abito il cui corpetto, per aver ricevuto un colpo di forbici di troppo, e che da quel taglio lasciava vedere il principio del collo, era, come dicono le ragazze «un po' indecente». Non era nient'affatto indecente, anzi, era graziosissimo. Fece tutti questi preparativi senza sapere perché. Voleva uscire? No. Aspettava una visita? No. Sull'imbrunire discese in giardino. La Toussaint era occupata nella cucina, che dava sul retrocorte. Cosette si mise a camminare sotto i rami, scostandoli di tanto in tanto con le mani, perché ve n'erano di bassissimi. Giunse così al sedile. Il sasso era rimasto là. Sedette e posò la dolce mano bianca su quel sasso, come per accarezzarlo e ringraziarlo. A un tratto provò quell'impressione indefinibile che si prova anche senza vedere, quando si ha qualcuno dietro di sé, in piedi. Volse il capo e si alzò. Era lui. Era a capo scoperto. Sembrava pallido e smagrito. Si distingueva appena il suo abito nero. Il crepuscolo illividiva quella bella fronte e gli copriva gli occhi di tenebre. Sotto un velo d'incomparabile dolcezza, aveva qualche cosa della morte e della notte. La luce del giorno morente gli rischiarava il volto insieme al pensiero di un'anima che se ne va. Sembrava non fosse ancora fantasma e che non fosse già più uomo. Il cappello era stato gettato qualche passo più in là, nei cespugli. Cosette sul punto di svenire, non emise un grido. Indietreggiò lentamente, perché si sentiva attratta. Lui non si muoveva. Un non so che d'ineffabile e di triste l'avvolgeva, e sentiva lo sguardo degli occhi di lui, senza vederli. Indietreggiando, si trovò contro un albero e vi si appoggiò. Senza quell'albero sarebbe caduta. Allora udì la voce di lui, quella voce che non le aveva mai parlato, che si elevava ancora sopra il fremito delle foglie e mormorava: «Sono qua, perdonatemi. Ho il cuore gonfio, non potevo vivere così, sono venuto. Avete letto quel che ho messo là, su quel sedile? Mi riconoscete un po'? Non abbiate paura di me. È già molto tempo, vi ricordate il giorno in cui voi mi avete guardato?... al Luxembourg, vicino al Gladiatore. E il giorno in cui mi siete passata davanti?... Era il 10 giugno e il 2 luglio. È quasi un anno. Da tanto tempo non vi ho più veduta. Ho domandato di voi alla noleggiatrice delle sedie, e m'ha detto che non vi vedeva più. Abitavate in rue dell'Ouest, al terzo piano, sul davanti di una casa nuova, vedete bene che sono informato! Vi seguivo. Che dovevo fare? E poi siete scomparsa. Ho creduto di vedervi passare una volta che leggevo i giornali sotto le arcate dell'Odèon. Ho fatto una corsa. Ma no. Era una persona che aveva un cappello simile al vostro... Di notte, vengo qui. Non abbiate timore; nessuno mi vede. Vengo a guardare le vostre finestre. Cammino piano perché voi non mi sentiate, perché forse avreste paura. L'altra sera ero dietro voi, vi siete voltata e sono scappato. Una volta vi ho sentito cantare. Ero felice. Forse vi dà fastidio che vi senta cantare attraverso le imposte? Non ve ne importa nulla, non è così? Vedete, siete il mio angelo, lasciate che venga qualche volta; credo di star per morire! Se sapeste! Vi adoro! Perdonatemi se vi parlo, non so che cosa dico, vi disturbo, forse, vero, vi disturbo?». «O madre mia!», esclamò Cosette. E si piegò su se stessa come se stesse morendo. Egli la prese; stava per cadere e la prese fra le braccia; la strinse perdutamente senza avere coscienza di ciò che faceva. La sosteneva pur vacillando a sua volta. Si sentiva la testa come piena di fumo; fra le ciglia gli passavano dei lampi; gli svanivano le idee, gli sembrava di compire un atto religioso e di commettere una profanazione. Del resto, non desiderava minimamente quell'incantevole creatura di cui sentiva le forme contro il petto. Era innamorato pazzo. Lei gli prese una mano e se la posò sul cuore. Lui sentì la lettera, e balbettò: «Dunque, mi amate?». Lei rispose con una voce così bassa che era un soffio che si sentiva appena: «Taci! lo sai!». E nascose il viso rosso nel petto del giovane fiero e smarrito. Egli cadde sul sedile, e lei vicino a lui; non avevano più parole. Le stelle cominciavano a scintillare. Come fu che le loro labbra s'incontrarono? Come avviene che l'uccello canta, che la neve si scioglie, che la rosa sboccia, che maggio dà i suoi fiori, che l'alba imbianca dietro gli alberi neri le cime frementi delle colline? Un bacio, e fu tutto. Trasalirono entrambi e si guardarono nelle tenebre con gli occhi scintillanti. Non sentivano né la frescura della notte, né la pietra fredda, né la terra umida. Si guardavano e avevano il cuore pieno di pensieri. Si erano presi per mano senza saperlo. Ella non pensava nemmeno a domandargli da quale parte era entrato e come era penetrato nel giardino. Le sembrava così naturale che fosse là! Ogni tanto il ginocchio di Marius sfiorava quello di Cosette ed entrambi fremevano. Di tanto in tanto, Cosette balbettava una parola. L'anima le tremava sulle labbra come una goccia di rugiada su un fiore. Poi si parlarono. Lo sfogo successe al silenzio che è la pienezza. La notte era serena e splendida sopra il loro capo. Quei due esseri, pur come spiriti si dissero tutto, i loro sogni, le loro ebbrezze, le loro estasi, le loro chimere, le loro debolezze; come si erano adorati da lontano, come si erano desiderati, la loro disperazione quando non si erano incontrati più. In un'intimità ideale, che nulla poteva più accrescere, si confidarono ciò che avevano di più nascosto e di più misterioso. Si raccontarono, con una fede candida nelle loro illusioni, tutto ciò che l'amore, la gioventù e quel resto d'infanzia che suscitavano nelle loro menti. Quei due cuori si versarono l'uno nell'altro, in modo che un'ora dopo il giovane aveva l'anima della fanciulla e la fanciulla l'anima del giovane. Si penetrarono, si incantarono, si abbagliarono. Quando ebbero finito, quando si furono detti tutto, ella posò il capo sulla spalla di lui e gli domandò: «Come vi chiamate?». «Mi chiamo Marius, e voi?» «Mi chiamo Cosette.» 1 Melodramma di Weber rappresentato nel 1851. LIBRO SESTO Il piccolo Gavroche I. Brutta birichinata del vento Dopo il 1823, mentre la bettola di Monfermeil sprofondava e veniva inghiottita poco a poco, non nell'abisso di una bancarotta, ma nella cloaca dei piccoli debiti, i coniugi Thénardier aveva avuto altri due figli: due maschi. Cinque figli erano troppi. La Thénardier si era sbarazzata degli ultimi due, quando avevano ancora pochi anni ed erano piccini, con una strana fortuna. Sbarazzata è la parola giusta. In quella donna non c'era che un framment di natura. Fenomeno, del resto, di cui si ha più d'un esempio. Come la marescialla di Lamothe-Houdancourt, la Thénardier era madre solo per le sue figlie. La sua maternità finiva là. L'odio per il genere umano cominciava dai suoi maschi. Verso i suoi figli la sua cattiveria era assoluta, e il suo cuore aveva la durezza della pietra. Come si è veduto, detestava il maggiore; esecrava gli altri due. Perché? per il più terribile dei motivi e la più indiscutibile delle risposte: «Perché... Non ho bisogno di una turba di bambini», diceva quella madre. Spieghiamo come i Thénardier erano giunti a liberarsi dei loro due ultimi maschi, e a trarne anche profitto. Quella Magnon di cui abbiamo già parlato in alcune pagine precedenti, era la stessa che era riuscita a far mantenere da quel galantuomo di Gillenormand i suoi due ragazzi. Abitava sul quai des Célestins, all'angolo di quell'antica rue du Petit-Musc che ha fatto ciò che ha potuto per cambiare in buon odore la sua cattiva fama. Se si ricorda, trentacinque anni orsono, una grande epidemia di difterite desolò i quartieri sulla riva della Senna a Parigi, epidemia della quale la scienza approfittò per sperimentare su larga scala l'efficacia delle inalazioni di allume, così utilmente rimpiazzate oggi da una tintura esterna di iodio. In quell'epidemia la Magnon perse, nello stesso giorno, i suoi due figli, ancora in tenerissima età. Fu un colpo. Quei fanciulli erano preziosi per la loro madre: rappresentavano ottanta franchi al mese, molto esattamente pagate, in nome di Gillenormand, dal suo amministratore, signor Barge, usciere in pensione in rue du Roi-de-Sicile. Morti i fanciulli, la rendita era perduta. La Magnon cercò un espediente. In quella tenebrosa massoneria del male di cui ella faceva parte, si sa tutto, si serba il segreto, ci si aiuta l'un l'altro. Occorrevano due figli alla Magnon, la Thénardier ne aveva due. Stesso sesso, la stessa età. Buon accomodamento per la prima, buon collocamento per l'altra. I piccoli Thénardier divennero i piccoli Magnon. La Magnon abbandonò il quai des Célestins, e andò ad abitare in rue Clocheperce. A Parigi l'identità che lega un individuo a se stesso si rompe da una via all'altra. Lo stato civile, non essendo stato informato, non reclamò, e la sostituzione fu fatta nel modo più semplice del mondo, solo che Thénardier pretese per quel prestito di fanciulli, dieci franchi al mese, che la Magnon promise e pagò. Non c'è bisogno di dire che il signor Gillenormand continuò a sborsare. Andava a trovare i piccini ogni sei mesi. Non si accorse del cambio. «Come vi somigliano, signore!», diceva la Magnon. Thénardier, a cui gli avatars1 giovavano, colse quell'occasione per diventare Jondrette. Le sue due figlie e Gavroche avevano appena avuto il tempo di accorgersi che avevano due fratellini. A un certo grado di miseria si è sopraffatti da una specie di indifferenza spettrale, si vedono gli esseri come larve. I parenti più prossimi sono spesso vaghe forme d'ombra, appena distinte dal fondo nebuloso della vita e facilmente confusi con l'invisibile. La sera del giorno in cui abbandonò i due piccini alla Magnon, con l'esplicita volontà di rinunciarvi per sempre, la Thénardier aveva avuto, o finto di avere uno scrupolo. Aveva detto a suo marito: «Ma questo è abbandonare i figli!». Thénardier, flemmatico, aveva sanato lo scrupolo con queste parole: «Rousseau ha fatto di peggio!». Dallo scrupolo la madre era passata all'inquietudine: «Ma se la polizia venisse a tormentarci? Quel che abbiamo fatto, signor Thénardier, è permesso?». Thénardier rispose: «Tutto è permesso, nessuno agiterà le acque. Del resto, nessuno guarda da vicino i fanciulli che non hanno un soldo». La Magnon era una specie di elegantona del delitto. Aveva cura del guardaroba. Divideva l'alloggio, mobiliato in un modo manierato e miserabile, con una sapiente ladra inglese infrancesizzata. Questa inglese, naturalizzata parigina, raccomandabile per delle relazioni molto ricche, intimamente legata con le medaglie della biblioteca e i diamanti della Mars, fu, più tardi, celebre negli annali giudiziari. La chiamavano mamselle Miss. I due piccini ceduti alla Magnon non ebbero di che dolersi. Raccomandati dagli ottanta franchi, essi erano trattati bene come tutto ciò che rende: né mal vestiti, né mal nutriti, quasi come due «piccoli signorini», meglio con la falsa madre che con la vera. La Magnon faceva la signora e non parlava in argot davanti a loro. Passarono così alcuni anni. Thénardier ne sperava bene. Un giorno giunse a dire alla Magnon, che gli consegnava i dieci franchi mensili: «Bisognerà che "il padre" li faccia educare». Ma d'un tratto quei due poveri piccini, fino a quel giorno protetti dalla cattiva sorte stessa, furono improvvisamente gettati nella vita e costretti a viverla. Un arresto in massa di malfattori come quello della stamberga Jondrette, necessariamente complicato da perquisizioni e incarcerazioni ulteriori, è un vero disastro per quella odiosa contro-società che vive sotto la società pubblica; un'avventura di questo genere trascina ogni sorta di crolli in quel fosco mondo. La catastrofe dei Thénardier produsse la catastrofe della Magnon. Un giorno, poco tempo dopo che la Magnon ebbe rimesso a Eponine il biglietto relativo a rue Plumet, in rue Cloche-Perce vi fu un'improvvisa irruzione della polizia; la Magnon fu arrestata, e lo fu mamselle Miss, e tutta la casa, che era sospetta, fu compresa nella gran retata. I due piccini, che in quel momento giocavano nel cortiletto posteriore, non si accorsero di nulla. Quando vollero rientrare, trovarono la porta chiusa e la casa vuota. Un ciabattino di un bugigattolo di fronte li chiamò e gli consegnò una carta che «la madre» aveva lasciato per loro. Su quella carta c'era un indirizzo: «Signor Barge, amministratore, rue Roi-de-Sicile, n. 8». L'uomo della botteguccia disse loro «Non abitate più qui. Andate là. È vicino. La prima strada a sinistra. Fatevi indicare la via con questa carta». I fanciulli partirono, il maggiore conducendo il minore, tenendo in mano la carta che doveva guidarli. Aveva freddo, e i ditini gonfi stringevano poco e tenevano male quel biglietto. Svoltando in rue Cloche-Perce, un colpo di vento glielo strappò, e siccome annottava, il fanciullo non potè più ritrovarlo. Si misero quindi a errare per le vie, a casaccio. II. Dove il piccolo Gavroche trae partito da Napoleone il Grande La primavera a Parigi è spesso attraversata da una tramontana pungente e aspra, che, se proprio non agghiaccia poco ci manca; questa tramontana che rattrista le più belle giornate, fa esattamente l'effetto di quei soffi d'aria fredda che entrano in una camera calda dalla fessura di una finestra o di una porta mal chiusa. Nella primavera del 1832, epoca in cui scoppiò la prima grande epidemia di questo secolo in Europa, queste tramontane erano più aspre e più pungenti che mai. Una porta più glaciale ancora di quella dell'inverno era spalancata. Era la porta del sepolcro. Si sentiva in quel vento l'alito del colera. Dal punto di vista meteorologico, quei venti freddi avevano questo particolare: non escludevano una forte tensione elettrica. Frequenti uragani, accompagnati da lampi e da tuoni, scoppiarono in quel periodo. Una sera in cui il vento di tramontana soffiava al punto che sembrava fosse tornato il gennaio e i borghesi avevano ripresi i mantelli, il piccolo Gavroche, sempre tremando allegramente sotto i cenci, stava in piedi e come in estasi davanti alla bottega di un parrucchiere dei dintorni dell'Orme-Saint-Gérvais. Aveva uno scialle di lana, raccolto chissà dove, del quale si serviva come sciarpa. Sembrava ammirasse profondamente una sposa di cera, scollata e con i fiori d'arancio nei capelli, che girava dietro il vetro, mostrando, tra due lampade Quinquet, il sorriso ai passanti; ma in verità osservava la bottega per vedere se gli riusciva di «sgraffignare» un pezzo di sapone da vendere a un «parrucchiere di periferia» per un soldo. Gli succedeva spesso di far colazione con uno di quei pezzi di sapone. Chiamava questa specie di lavoro, per il quale aveva talento, «fare la barba ai barbieri». Contemplando la sposa, e adocchiando il sapone, borbottava fra i denti: «Martedì... Non è martedì. È martedì?... Forse è martedì. Sì, è martedì...». Non si è mai saputo a cosa si riferisse questo monologo. Se, per caso, si riferiva all'ultima volta che aveva mangiato, erano passati tre giorni, poiché era venerdì. Il barbiere, nella bottega riscaldata da una buona stufa, faceva la barba a un cliente, e, di tanto in tanto, gettava un'occhiata dalla parte di quel nemico, a quel monello gelato e sfrontato che teneva le mani in saccoccia, ma la mente ben desta e vigile. Mentre Gavroche esaminava la sposa, il vetro e i Windsorsoap, due bambini vestiti abbastanza pulitamente e più piccoli di lui, uno di circa sette anni, l'altro di cinque, girarono timidamente la maniglia ed entrarono nella bottega domandando non so che, la carità forse, con un mormorio piagnucoloso che somigliava più a un gemito che a una preghiera. Parlavano entrambi contemporaneamente, e le loro parole erano inintelligibili, perché i singhiozzi toglievano la voce al più piccino e il freddo faceva battere i denti al maggiore. Il barbiere si voltò furioso, e senza lasciare il rasoio, spingendo il maggiore con la mano sinistra e il piccino col ginocchio, li cacciò nella strada e chiuse la porta dicendo: «Far prendere freddo alla gente per nulla!». I due fanciulli si rimisero in cammino piangendo. Nel frattempo s'era messo a piovere. Il piccolo Gavroche raggiunse quei fanciulli e li apostrofò: «Che avete, marmocchi?». «Non sappiamo dove dormire», rispose il maggiore. «Soltanto?», fece Gavroche. «Tutto qui? E si piange per questo?... Che sciocchimi...» E prendendo, con la sua aria di superiorità un po' canzonatoria, un accento di autorità commossa e di dolce protezione: «Marmocchi, venite con me». «Sì, signore», disse il maggiore. E i due fanciulli lo seguirono, come avrebbero seguito un arcivescovo. Non piangevano più. Gavroche li condusse per rue Saint-Antoine verso la Bastiglia. Sempre camminando, gettò un'occhiata indignata e retrospettiva alla bottega del barbiere. «Non ha cuore, quel tagliapidocchi», brontolò. «È un inglese.» Una ragazza allegra, vedendoli camminare in fila tutti e tre, scoppiò in una rumorosa risata. Quella risata mancava di rispetto al gruppo. «Buon giorno, signorina Omnibus», le disse Gavroche. Un momento dopo, tornandogli in mente il parrucchiere, soggiunse: «Mi sbaglio, bestia che sono; non è un tagliapidocchi, è un serpente. Parrucchiere, andrò a cercare un fabbro e ti farò mettere un sonaglio alla coda». Quel parrucchiere l'aveva reso aggressivo. Apostrofò, scavalcando un ruscello, una portinaia barbuta, degna di incontrare Faust sul Brocken, che teneva in mano la scopa. «Signora», le disse, «uscite col cavallo?» E dicendo questo, inzaccherò le scarpe di vernice di un passante. «Imbecille!», gridò il passante furioso. Gavroche alzò il naso dallo scialle. «Il signore si lamenta?» «Di te!», fece il passante. «L'ufficio è chiuso; non ricevo più lagnanze», disse Gavroche. E, continuando a risalire la strada, vide tutta gelata, sotto un portone, una mendicante di tredici o quattordici anni, con la sottana così corta che le si vedevano le ginocchia. La piccina cominciava a essere troppo grande per portare vesti così corte. Lo sviluppo fisico vi fa di questi tiri. La sottana diventa corta nel momento in cui la nudità diventa indecente. «Povera ragazza!», disse Gavroche. «Non ha nemmeno le mutande. Tieni, prendi questo.» E togliendosi dal collo tutta quella buona lana, la gettò sulle spalle magre e violacee della mendicante, dove la sciarpa ridivenne scialle. La piccina lo guardò sorpresa, e ricevette lo scialle in silenzio. A un certo grado di miseria, il povero, nel suo stupore, non geme più del male e non ringrazia più del bene. Fatto ciò: «Brrr!», disse Gavroche, che aveva più freddo di San Martino, perché quello almeno aveva conservato metà del suo mantello. A questo «brrr» si mise a piovere più forte, rabbiosamente. Così i cattivi cieli puniscono le buone azioni. «Ebbene, che cosa significa?», esclamò Gavroche. «Diluvia!... Dio buono, se continua così disdico l'abbonamento!» E si rimise in marcia. «È lo stesso», continuò dando un'occhiata alla mendicante che s'accomodava sotto lo scialle, «ecco là una che ha una bella pelliccia.» E guardando le nubi, esclamò: «Fregato!». I due fanciulli affrettavano il passo dietro di lui. Mentre passavano davanti a una di quelle vetrine a grata di ferro che indicano la bottega di un fornaio, perché mettono pane al pari dell'oro dietro le inferriate, Gavroche si volse: «E così, mummie, abbiamo mangiato?». «Signore», rispose il maggiore, «non abbiamo mangiato da stamattina.» «Siete dunque senza padre né madre?», soggiunse maestosamente Gavroche. «Scusate, signore, noi abbiamo papà e mamma, ma non sappiamo dove siano.» «Alle volte è meglio che saperlo», disse Gavroche, che era un pensatore. «Camminiamo da due ore», proseguì il maggiore, «abbiamo cercato qualcosa agli angoli delle vie, ma non abbiamo trovato nulla.» «Lo so», fece Gavroche; «i cani mangiano tutto.» Dopo un istante di silenzio continuò: «Ah... avete perduto i genitori. Non sapete più che fine abbiano fatto. Non si deve far così, birichini. È da bestie smarrire così persone di una certa età. Ah, già! Bhè, bisogna mangiare». Del resto, non rivolse loro altre domande. Essere senza domicilio, che cosa c'è di più semplice? Il maggiore dei due piccini, quasi interamente tornato alla pronta noncuranza dell'infanzia, esclamò: «È strano, però. Mamma aveva detto che ci avrebbe portati a prendere l'ulivo benedetto la domenica delle palme». «...Delle mani!», fece Gavroche. «Mamma», riprese il maggiore, «è una signora che abita con mamselle Miss.» «...erabile», finì Gavroche. Nel frattempo si era fermato, e da alcuni minuti, tastava e frugava in tutti i nascondigli dei suoi stracci. Alla fine, alzò la testa con un'espressione che non voleva sembrare soddisfatta, ma che in realtà era trionfante. «Calmiamoci, marmocchi. Ecco di che cenare per tre.» E trasse di tasca un soldo. Senza lasciare ai piccini il tempo di sorprendersi, li spinse tutti e due davanti a sé nella bottega del fornaio, e mise il soldo sul banco gridando: «Garzone, cinque centesimi di pane». Il fornaio, che era il padrone in persona, prese un pane e un coltello. «In tre pezzi, garzone!», soggiunse Gavroche. E proseguì con dignità: «Siamo in tre». E vedendo che il fornaio, dopo avere esaminato i tre che dovevano cenare, aveva preso un pane bigio, immerse profondamente il dito nel naso con una aspirazione così imperiosa come se avesse avuto sulla punta del pollice la presa di tabacco del gran Federico, e gettò in pieno viso al fornaio un indignato: «Keksekça?». I nostri lettori che fossero tentati di vedere in questa domanda di Gavroche al fornaio una parola russa o polacca, o un grido selvaggio che i Yoways e i Botocudos lanciano da una riva all'altra di un fiume o attraverso le solitudini, sono avvertiti che è una parola che i francesi pronunciano tutti i giorni, e che equivale a questa frase: qu'est-ce que c'est que cela"? Il fornaio comprese perfettamente, e rispose: «Eh, mah!... è pane, del buonissimo pane di seconda qualità». «Volete dire del larton brutal2», rispose Gavroche calmo e freddamente sdegnoso. «Datemi del pane bianco, garzone, del larton savonné3... Offro io». Il fornaio non potè trattenersi dal sorridere, e mentre tagliava il pane bianco, li guardava in un modo compassionevole che urtò Gavroche. «Ebbene, panicuocolo!», disse. «Che avete da guardarci così?» Messi tutti e tre in fila per la lunghezza, avrebbero appena misurato una tesa. Quando il pane fu tagliato, il fornaio incassò il soldo, e Gavroche disse ai due piccini: «Morfilez». I due piccini lo guardarono interdetti. Gavroche si mise a ridere. «Ah, sì, è vero, non sanno ancora niente, sono troppo giovani!» E soggiunse: «Mangiate». E pensando che il maggiore, che gli sembrava più degno della sua conversazione, meritasse qualche incoraggiamento speciale e dovesse essere liberato da ogni titubanza per soddisfare l'appetito che aveva, soggiunse dandogli il pezzo più grosso: «Metti questo nel fucile». Il pezzo più piccolo lo tenne per sé. I poveri ragazzi erano affamati, Gavroche compreso. Mangiando il pane a quattro ganasce, ingombravano la bottega del fornaio che, essendo stato pagato, li guardava malamente. «Torniamo in strada», disse Gavroche. E si misero in cammino verso la Bastiglia. Mentre passavano davanti alle vetrine delle botteghe illuminate, il più piccino si fermava per guardare l'ora a un orologio di piombo che portava appeso al collo con un cordoncino. «Ecco un bel tonto», diceva Gavroche. Poi, pensoso, brontolava fra i denti: «Se avessi dei marmocchi, li custodirei meglio». Mentre terminavano di mangiare quel pezzo di pane e giungevano all'angolo di quella cupa rue des Ballets, in fondo alla quale si scorge lo spioncino basso e ostile della Force: «Guarda, sei tu Gavroche?», disse qualcuno. «Guarda, sei tu, Montparnasse?», disse Gavroche. Montparnasse era travestito, portava degli occhiali turchini; ma era riconoscibile per Gavroche. «Cavolo!», proseguì Gavroche. «Hai una pelliccia color cataplasma di seme di lino e occhiali turchini come un medico. Hai stile, parola di vecchio!» «Silenzio!», fece Montparnasse, «non parlare così forte!» E trascinò vivamente Gavroche fuori dalla luce delle botteghe. I due piccini li seguivano macchinalmente tenendosi per mano. Quando furono sotto l'arcata nera di un portone, al sicuro dagli sguardi edalla pioggia: «Sai dove vado?», domandò Montparnasse. «All'Abbazia de Mont-à-Regret4», disse Gavroche. «Burlone!» Montparnasse riprese: «Vado a ritrovare Babet». «Ah!», fece Gavroche, «lei si chiama Babet». Montparnasse abbassò la voce. «Non lei, lui.» «Ah! Babet!» «Sì, Babet!» «Lo credevo annodato.» «Si è sciolto», rispose Montparnasse. E raccontò rapidamente al monello che, la mattina di quello stesso giorno, Babet, essendo stato trasferito alla Conciergerie, era evaso prendendo a sinistra invece che a destra nel «corridoio del giudice istruttore». Gavroche ammirò l'abilità. «Che dentista!», disse. Montparnasse aggiunse alcuni particolari sull'evasione di Babet e terminò dicendo: «Oh, e non è tutto!». Gavroche, ascoltando, s'era impossessato d'un bastone che Montparnasse teneva in mano; ne aveva, distrattamente, tirato fuori la parte superiore: apparve la lama di un pugnale. «Ah!», fece ricacciandolo subito dentro, «hai portato il tuo gendarme in borghese.» Montparnasse strizzò l'occhio. «Diavolo!», fece Gavroche, «stai forse per lottare con gli sbirri?» «Non si sa mai», rispose Montparnasse, mostrandosi indifferente. «È sempre bene avere uno spillo con sé.» Gavroche insistette: «Che cosa fai allora, stanotte?». Montparnasse assunse nuovamente un aspetto grave e disse, mangiandosi le sillabe: «Delle cose». E mutando improvvisamente conversazione: «A proposito!». «Che?» «Una storia dell'altro giorno. Figurati, ho incontrato un borghese. Mi ha regalato una predica e una borsa. Me la sono messa in tasca. Un minuto dopo, cerco ma non trovo più nulla.» «Tranne la predica», disse Gavroche. «Ma, e tu», soggiunse Montparnasse, «dove vai ora?» Gavroche mostrò i suoi due protetti e disse: «Vado a mettere a letto questi due ragazzi». «Dove?» «A casa mia.» «Dove, a casa tua?» «A casa mia.» «Hai una casa?» «Sì, ho una casa.» «E dove abiti?» «Nell'elefante.» Montparnasse, benché per natura non si sorprendesse di nulla, non potè trattenere un'esclamazione: «Nell'elefante!». «Ebbene, sì, nell'elefante!», riprese Gavroche. «Kekçaa?» Questa è ancora una parola che nessuno scrive, ma che tutti pronunciano: Kekçaa, significa: qu'est-ce que cela a?5 L'osservazione profonda del monello ricondusse Montparnasse alla calma e al buon senso. Parve tornare a migliori sentimenti per l'alloggio di Gavroche. «Certo!», disse, «Sì, l'elefante. E ci si sta bene?» «Benissimo», disse Gavroche. «Ecco, si sta al coperto. Non ci sono correnti d'aria come sotto i ponti.» «Come ci entri?» «Ci entro.» «C'è un buco, dunque?» «Altroché! Ma non bisogna dirlo. È fra le gambe davanti. Non è stato ancora adocchiato dai coqueurs6.» «E tu ti arrampichi?... sì, comprendo.» «Un colpo di mano, cric, crac, è fatto, non c'è più nessuno, gli altri fuori.» Dopo un breve silenzio, Gavroche soggiunse: «Per questi piccini prenderò una scala». Montparnasse si mise a ridere. «Dove li hai presi quei marmocchi?» Gavroche rispose con semplicità: «Mi sono stati regalati da un parrucchiere». Nel frattempo, Montparnasse si era fatto pensoso. «Mi hai riconosciuto molto facilmente», mormorò. E si prese dalla tasca due piccoli oggetti che altro non erano che due cannucce di penna avvolte nel cotone, e se le introdusse nelle narici. Questo gli faceva un altro naso. «Sei cambiato», disse Gavroche, «sei meno brutto, dovresti tenerli sempre.» Montparnasse era un bel giovane, ma a Gavroche piaceva prenderlo in giro. «Senza scherzi, come mi trovi?», chiese Montparnasse. Aveva anche un altro timbro di voce. In un batter d'occhio Montparnasse era divenuto irriconoscibile. «Oh, facci pulcinella!», esclamò Gavroche. I due piccini che non avevano inteso nulla fino a quel momento, occupati com'erano a mettersi le dita nel naso, a quel nome s'avvicinarono e guardarono Montparnasse con un principio di gioia e di ammirazione. Disgraziatamente Montparnasse era preoccupato. Appoggiò una mano sulla spalla di Gavroche e gli disse come sottolineando le parole: «Ascolta ciò che ti dico, giovane: se fossi in piazza col mio dogo, la mia daga e la mia diga e voi mi prodigaste dieci soldi grossi, non rifiuterei di goupiner7 ma non è martedì grasso oggi». Questa frase bizzarra produsse sul monello un effetto singolare. Si voltò con vivacità, girò con attenzione i suoi piccoli occhi scintillanti e scorse, a pochi passi, una guardia municipale che gli volgeva le spalle. Gavroche si lasciò scappare un «Ah, bene!» che represse subito, e scuotendo la mano di Montparnasse: «Ebbene, buona sera», disse, «vado dal mio elefante con i miei marmocchi; nel caso tu avessi bisogno di me una di queste notti, vienimi a cercare là. Abito nel mezzanino. Non c'è portinaio. Domanderai del signor Gavroche». «Va bene», disse Montparnasse. E si separarono, Montparnasse dirigendosi verso la Grève e Gavroche verso la Bastiglia. Il piccino di cinque anni trascinato dal fratello che Gavroche tirava, voltò parecchie volte la testa indietro per vedere ancora «pulcinella». La frase sibillina con la quale Montparnasse aveva avvertito Gavroche della presenza dell'ufficiale di polizia non conteneva altra chiave che quel dig ripetuto cinque o sei volte sotto forme diverse. Questa sillaba dig non pronunciata isolatamente, ma artisticamente mescolata alle parole di una frase, vuol dire: «Stiamo in guardia, non si può parlare liberamente». Inoltre, nella frase di Montparnasse c'era una finezza letteraria che sfuggì a Gavroche, e cioè, il mio dogo, la mia daga e la mia diga, locuzione dall'argot del Tempie che significa il mio cane, il mio coltello, la mia donna molto usata tra i pagliacci del gran secolo in cui Molière scriveva e Callot disegnava. Vent'anni fa, si vedeva ancora nell'angolo sud-est di place de la Bastille, vicino alla darsena del canale scavato nell'antico fossato della prigione cittadella, un monumento bizzarro che si è cancellato già dalla memoria dei parigini, e che meritava di lasciarvi qualche traccia, perché era un'idea del «membro dell'istituto e generale in capo dell'armata d'Egitto». Diciamo monumento quantunque non fosse che un modello. Ma quel modello stesso, abbozzo prodigioso, cadavere grandioso di un'idea di Napoleone che due o tre colpi di vento successivi avevano preso e gettato ogni volta più lontano da noi, era divenuto storia e aveva preso un non so che di definitivo che contrastava con il suo aspetto provvisorio. Era un elefante alto quaranta piedi, costruito in travi e muratura recante sul dorso una torre che pareva una casa, una volta dipinta di verde da un imbianchino qualunque, ora dipinta di nero dalla pioggia e dal tempo. In quell'angolo deserto e scoperto della piazza, la larga fronte del colosso, la proboscide, le zanne, la torre, la groppa enorme, i quattro piedi come colonne facevano di notte un profilo sorprendente e terribile. Non si sapeva che cosa volesse dire. Era una specie di simbolo della forza popolare. Era cupo, enigmatico e immenso. Era non si sa quale fantasma potente visibile e eretto di fianco allo spettro invisibile della Bastiglia. Pochi stranieri visitavano quell'edificio; nessun passante lo guardava. Cadeva in rovina; a ogni stagione, i calcinacci che si staccavano dai fianchi, gli facevano piaghe spaventevoli. Gli «edili» come si dice in gergo elegante, l'avevano dimenticato dal 1814. Era là, nel suo angolo, cupo, malato, crollante, circondato da uno steccato marcio e sporcato a ogni istante dai cocchieri ubriachi: alcuni crepacci gli rigavano il ventre, una spranga gli usciva dalla coda, le erbacce gli crescevano alte fra le gambe; e siccome il livello della piazza da trent'anni andava elevandosi tutto intorno per quel movimento lento e continuo che alza insensibilmente il suolo delle grandi città, si trovava come in una fossa e sembrava che la terra sprofondasse sotto di lui. Era immondo, disprezzato, ripugnante e superbo, brutto agli occhi del borghese, melanconico agli occhi del pensatore. Aveva qualche rassomiglianza con un'immondizia che si spazza via e con una maestà che si decapita. Come abbiamo detto, di notte cambiava aspetto. La notte è la vera cornice di tutto ciò che è ombra. Da quando scendeva il crepuscolo, il vecchio elefante si trasfigurava; prendeva un aspetto tranquillo e temibile nella formidabile serenità delle tenebre. Essendo del passato, era della notte; e quell'oscurità si confaceva alla sua grandezza. Quel monumento rude, grosso, pesante, aspro, austero, quasi deforme, ma a colpo sicuro maestoso e improntato a una specie di gravità magnifica e selvaggia, è scomparso per lasciar regnare in pace quella specie di stufa gigantesca, ornata della sua canna fumaria, che ha rimpiazzato la cupa fortezza a nove torri, pressappoco come la borghesia rimpiazza il feudalesimo. È una cosa normalissima che una stufa sia il simbolo di un'epoca la cui potenza sta in una caldaia. Quest'epoca passerà, passa già; comincia a comprendere che, se ci può essere della forza in una caldaia, non può esserci potenza che in un cervello; in altri termini, che ciò che conduce e trascina il mondo, non sono le locomotive, sono le idee. Attaccate le locomotive alle idee, bene; ma non prendete il cavallo per il cavaliere. Comunque sia, per tornare alla place de la Bastille, l'architetto dell'elefante, con del gesso, era giunto a fare un'opera grandiosa; l'architetto della canna di stufa con del bronzo è riuscito a fare solo qualcosa di meschino. Quella canna di stufa battezzata con un nome sonoro è chiamata la «colonna di Luglio», quel monumento mancato di una rivoluzione aborrita, era ancora avvolto, nel 1832, da un'immensa camicia di legno che, per parte nostra, rimpiangiamo, e da un vasto recinto di assi, che finiva di isolare l'elefante. Fu verso quest'angolo della piazza, appena rischiarato dal riflesso di un riverbero lontano, che il monello diresse le due «mummie». Ci sia permesso d'interromperci qui, e di ricordare che siamo nella semplice realtà, e che vent'anni or sono i tribunali correzionali giudicarono sotto accusa di vagabondaggio e di guasti a un monumento pubblico, un fanciullo che era stato sorpreso coricato proprio all'interno dell'elefante della Bastiglia. Detto ciò, continuiamo. Giunto vicino al colosso, Gavroche comprese l'effetto che l'infinitamente grande può produrre sull'infinitamente piccolo, e disse: «Mocciosi! non abbiate paura». Poi entrò per un'apertura dello steccato nel recinto dell'elefante e aiutò i piccini a scavalcare la breccia. I due bimbi, un po' spaventati, seguirono senza dire una parola Gavroche, e si abbandonarono a quella piccola provvidenza in cenci che aveva dato loro del pane e promesso un rifugio. C'era là, stesa lungo lo steccato, una scala che, di giorno, serviva agli operai del cantiere vicino; Gavroche la sollevò con singolare vigore e l'appoggiò contro una delle gambe anteriori dell'elefante. Verso il punto in cui la scala terminava, si distingueva una specie di buco nero nel ventre del colosso. Gavroche mostrò la scala e il buco ai suoi ospiti, e disse: «Salite ed entrate». I due piccini si guardarono atterriti. «Avete paura, marmocchi!», esclamò Gavroche. E soggiunse: «State a vedere». Strinse il piede rugoso dell'elefante, e, in un batter d'occhio, senza neppure pensare a servirsi della scala, giunse alla crepa. Vi entrò come una lucertola che s'insinua in una fessura, vi si sprofondò, e un momento dopo i due fanciulli videro vagamente apparire, come una forma biancastra e sparuta, la sua testa pallida sull'orlo del buco pieno di tenebre. «Ebbene», esclamò, «salite dunque, smorfiosi, vedrete come si sta bene!... Sali tu», disse al maggiore, «ti stendo la mano.» I piccini si spinsero con la spalla, il monello li impauriva e li rassicurava al tempo stesso, e poi pioveva molto forte. Il più piccolo vedendo il fratello salire lasciandolo solo tra le zampe di quella grossa bestia, aveva voglia di piangere, ma non osava. Il maggiore, sia pure mal sicuro, saliva i pioli della scala: Gavroche l'incoraggiava con esclamazioni da maestro d'armi ai suoi scolari, o da mulattiere ai muli: «Non aver paura!». «Così!» «Avanti sempre!» «Metti il piede là!» «La mano qua!» «Coraggio!» E quando gli fu vicino, lo strinse fortemente e vigorosamente per il braccio e lo trasse a sé. «Inghiottito!», disse. Il marmocchio era passato per la crepa. «Ora», disse Gavroche, «aspettami. Signore, datevi la briga di sedere.»E uscendo dalla crepa si lasciò andare giù con agilità lungo la gamba dell'elefante, cadde in piedi sull'erba, prese il piccino di cinque anni alla vita, e lo mise a mezz'altezza sulla scala, poi si mise a salire dietro di lui, gridando al maggiore: «Io lo spingo su; tu, tiralo». In un istante il piccino fu fatto salire, spinto, trascinato, tirato, caricato e cacciato nel buco senza aver avuto il tempo di accorgersene, e Gavroche, entrando dopo di lui, respinse con un piede la scala, che cadde sull'erba, si mise a battere le mani, e gridò: «Eccoci! Viva il generale Lafayette!». Poi, dopo questa esplosione, soggiunse: «Ragazzi, siete in casa mia!». Gavroche era davvero in casa sua. O inaspettata utilità dell'inutile! Carità delle grandi cose! Bontà dei giganti! Quel monumento smisurato che aveva contenuto un'idea dell'imperatore, era divenuto la casa del monello. Il moccioso era stato accettato e ospitato dal colosso. I borghesi azzimati a festa, che passavano davanti all'elefante della Bastiglia, dicevano volentieri, misurandolo con gli occhi fuori delle orbite, sprezzandolo: «A che cosa serve?». Serviva a riparare dal freddo, dalla tempesta e dalla pioggia, a riparare dal vento dell'inverno, a preservare dal sonno nel fango che mette la febbre e dal sonno nella neve che dà la morte, un piccolo essere senza padre e senza madre, senza pane, senza vesti, senza asilo. Serviva a raccogliere l'innocente che la società respingeva; serviva a diminuire la colpa pubblica. Era una tana aperta per chi trovava chiuse tutte le porte. Sembrava che il vecchio miserabile mastodonte, invaso dai parassiti e dall'oblio, coperto di muffa e di ulcere, mal sicuro, tarlato, abbandonato, condannato, specie di mendicante colossale che chiedeva invano l'elemosina di uno sguardo benevolo in mezzo al quadrivio, avesse avuto pietà di quell'altro mendicante, del povero pigmeo che se ne andava senza scarpe soffiandosi sulle dita, vestito di cenci, nutrito di ciò che si butta via. Ecco a che cosa serviva l'elefante della Bastiglia. Quell'idea di Napoleone spregiata dagli uomini, era stata ripresa da Dio. Ciò che non sarebbe stato che illustre, era diventato angusto. All'imperatore per realizzare l'idea che aveva in mente, sarebbero stati necessari il porfido, lo stagno, il ferro, l'oro, il marmo; a Dio il vecchio ammasso di assi, di travi e di gesso bastava. L'imperatore aveva avuto un sogno geniale; in quell'elefante titanico, armato, prodigioso, la proboscide in aria, la torre sulla groppa, che faceva scaturire da tutt'intorno a lui acque allegre e vivificanti, volle incarnare il popolo; Dio ne aveva fatto una cosa più grande: vi alloggiava un fanciullo. Il buco per il quale Gavroche era passato, era una breccia appena visibile dal di fuori, nascosto com'era, l'abbiam detto, sotto il ventre dell'elefante, e così stretto che non vi potevano passare che gatti e fanciulli. «Cominciamo col dire al portinaio che non siamo in casa», disse Gavroche. E cercando nell'oscurità con sicurezza, come qualcuno che conosce il suo appartamento, prese un asse e chiuse il buco. I fanciulli intesero lo sfregamento di un fiammifero immerso nella bottiglietta fosforica. Il fiammifero chimico non esisteva ancora; quello Fumade8 rappresentava il progresso, a quell'epoca. Una luce improvvisa li costrinse a stringere gli occhi; Gavroche aveva acceso l'estremità di una di quelle corde immerse nella resina che si chiamano «topi di cantina». Il topo di cantina, che fumava assai più che non rischiarasse, rendeva confusamente visibile l'interno dell'elefante. I due ospiti di Gavroche si guardarono attorno e provarono qualcosa di simile a ciò che proverebbe qualcuno chiuso in una grossa botte di Heidelberg, o meglio ancora a ciò che dovette provare Giona nel ventre biblico della balena. Un intero scheletro gigantesco appariva ai loro occhi e li avvolgeva. In alto una larga trave scura da cui partivano, a distanze uguali, ossature massicce, armate, figurava la colonna vertebrale e le costole: stalattiti di gesso vi pendevano come viscere, e da una parte all'altra vaste tele di ragno formavano diaframmi polverosi. Si vedevano qua e là, negli angoli, grosse macchie nerastre che avevano l'aria di essere vive e che lasciavano il posto rapidamente, con un movimento improvviso e sbigottito. I calcinacci caduti dal dorso dell'elefante sul ventre ne avevano colmato la cavità, in modo che si poteva camminare come su un pavimento. Il più piccolo si rincantucciò contro il fratello e disse a mezza voce: «È buio». Questa parola strappò un'esclamazione a Gavroche. L'aspetto pietrificato dei due piccini rendeva necessaria una scossa. «Che mi dite mai?», esclamò. «Ciarlate anche? Fate i difficili? Vi ci vogliono le Tuileries, forse? Ditelo. Vi avviso che non sono del reggimento degli imbecilli. Siete forse i mostardini del mostardiere del papa?» Un po' di severità fa bene nello spavento. Rassicura. I due piccini si avvicinarono a Gavroche. Egli, paternamente commosso di questa fiducia, passò dal «grave al dolce» e si rivolse al più piccolo: «Bestiolina», disse smussando l'ingiuria con una sfumatura carezzevole, «fuori sì che è scuro. Fuori piove, qui non piove; fuori fa freddo, qui non c'è una briciola di vento; fuori c'è una quantità di gente, qui non c'è nessuno; fuori non c'è nemmeno la luna, qui c'è la mia candela, perbacco!». I due piccini cominciarono a guardare l'appartamento con meno spavento, ma Gavroche non lasciò loro per molto tempo il godimento della contemplazione. «Presto», disse. E li spinse verso il fondo. Lì c'era il suo letto. Il letto di Gavroche era completo. Aveva cioè un materasso, una coperta e un baldacchino con cortine. Il materasso era una stuoia, la coperta una pezza di lana grigia, grossa, spessa, abbastanza larga e quasi nuova. Ed ecco com'era il baldacchino. Tre pali abbastanza lunghi, piantati e assicurati nel suolo, cioè nel ventre dell'elefante, due avanti, uno dietro, e riuniti in cima da una corda, in modo da formare un fascio piramidale. Questo fascio reggeva una rete di filo di ottone semplicemente posta sopra, ma artisticamente applicata e tenuta da legacci di filo di ferro, in modo da avvolgere interamente i tre pali. Un cordone di grosse pietre teneva ferma tutt'intorno quella rete al suolo in modo da non lasciar passare nulla. Quella rete non era altro che un pezzo di quelle griglie di ottone con cui si rivestono le voliere nei serragli. Il letto di Gavroche sotto quel reticolato stava come in una gabbia. L'insieme somigliava a una tenda di eschimesi. Quella rete sostituiva le tende. Gavroche smosse un po' le pietre che assicuravano la rete sul davanti e le due falde della rete che cadevano una sull'altra si separarono. «Marmocchi, a quattro zampe!», disse Gavroche. Fece entrare con la massima precauzione i suoi ospiti nella gabbia, poi entrò dopo di loro, strisciando, riawicinò le pietre e chiuse ermeticamente l'apertura. Si erano stesi tutti e tre sulla stuoia. Per quanto fossero piccini nessuno dei tre avrebbe potuto rimanere in piedi nell'alcova. Gavroche teneva sempre in mano il topo di cantina. «Ora dormite! Spengo il candelabro.» «Signore», domandò il maggiore dei due fratelli a Gavroche indicandogli la rete, «che cos'è questa?» «Questa è per i topi», disse Gavroche con gravità, «dormite.» Tuttavia si credette obbligato ad aggiungere qualche parola per istruire quegli esseri infantili, e disse: «Sono cose del Jardin des Plantes9, servono per gli animali feroci. Ce n'è un magazzino pieno. Basta salire sul muro, arrampicarsi fino a una finestra e passare sotto una porta. Ce n'è fin che se ne vuole». Parlando così, avvolgeva il più piccolo in una parte della coperta. «Oh, ci si sta bene! È calda!», disse il piccino. Gavroche guardò la coperta con occhio soddisfatto. «È anche questa del Jardin des Plantes», disse. «L'ho presa alle scimmie.» E mostrando al maggiore la stuoia sulla quale era coricato, stuoia molto spessa, e lavorata in modo mirabile, soggiunse: «Questa era della giraffa». Dopo una pausa proseguì: «Le bestie avevano tutto questo. Gliel'ho preso. Non si sono inquietate. Ho detto: è per l'elefante». Tacque ancora, poi riprese: «Si scavalcano i muri infischiandosene del Governo. Ecco». I due fanciulli consideravano con un rispetto timoroso e stupefatto quell'essere intrepido e inventivo, vagabondo come loro, sparuto e meschino, che aveva qualcosa di ammirevole e di onnipotente, che sembrava loro soprannaturale, e la cui fisionomia si componeva di tutte le smorfie da vecchio saltimbanco mescolate al più incantevole sorriso. «Signore», fece timidamente il maggiore, «non avete paura degli agenti di polizia?» Gavroche si limitò a rispondere: «Marmocchio! non si dice agenti di polizia, si dice les cognes10». Il più piccolo aveva gli occhi aperti, ma non diceva nulla. Siccome era sul bordo, mentre il maggiore era in mezzo, Gavroche gli rincalzò la coperta come avrebbe fatto una madre e rialzò la stuoia con dei cenci in modo da fargli un cuscino. Poi si voltò verso il maggiore: «Eh!... Non si sta benissimo qui?». «Ah sì!», rispose il maggiore con una espansione da angelo salvato. I due poveri piccini con gli abiti inzuppati cominciavano a riscaldarsi. «Ah, già», continuò Gavroche, «e perché piangevate allora?» E indicando il piccino: «Un marmocchio come quello, non dico, ma uno grande come te, piangere; è cretino, sembri un vitello». «Diamine! non avevamo nessun alloggio dove andare.» «Marmocchio!», riprese Gavroche, «non si dice alloggio, si dice piolle11.» «E poi avevamo paura di essere soli, di notte.» «Non si dice la notte, si dice la sorgue12.» «Grazie, signore», disse il bimbo. «Ascolta», soggiunse Gavroche. «Non bisogna più frignare per nulla. Avrò cura di voi. Vedrai come ci si diverte. D'estate andremo alla Glacière con Navet, un mio compagno, faremo i bagni alla darsena, correremo nudi davanti al Pont d'Austerlitz; le lavandaie diventano delle furie: gridano, s'inquietano, sapessi come sono ridicole! Andremo a vedere l'uomo-scheletro. È vivo. Agli Champs-Elysées. È magro come nessun altro, quel parrocchiano là. E poi vi condurrò a teatro. Vi condurrò a sentire Frederick Lamaìtre. Ho i biglietti, conosco gli attori, ho anche preso parte, una volta, alla rappresentazione di un lavoro. Eravamo marmocchi come voi, si correva sotto una tela, rappresentava il mare. Vi farò scritturare al mio teatro. Andremo a vedere i selvaggi. Non sono veri, quei selvaggi. Hanno delle maglie rosa che fanno delle pieghe, e ai gomiti si vedono dei rammendi fatti col filo bianco. Dopo andremo all'Opera. Entreremo con quelli che applaudono. È molto bene composta la claque all'Opera, ma non andrei con loro sui boulevards. Figurati che all'Opera vi sono di quelli che pagano venti soldi per entrare ma sono bestie. Si chiamano lavettes13. E poi andremo a vedere la ghigliottina. Vi farò vedere il boia. Abita in rue des Marais, signor Sanson. C'è una cassetta per le lettere alla porta. Ah!... ci si diverte straordinariamente!...» In quel momento una goccia di cera cadde sulle dita di Gavroche e lo richiamò alla realtà della vita. «Caspita!», disse. «Ecco la torcia che si consuma. Bisogna stare attenti... non posso spendere più di un soldo al mese per l'illuminazione. Quando ci corichiamo bisogna dormire. Non abbiamo il tempo di leggere i romanzi di Paul de Kock14. Oltre a ciò, la luce potrebbe passare per le fessure del portone, e se le guardie se ne accorgono...» «E poi», osservò timidamente il maggiore, il solo che osasse parlare con Gavroche e rispondergli, «un moccolo potrebbe cadere nella paglia, bisogna stare attenti che non bruci la casa.» «Non si dice brûler la maison», fece Gavroche, «si dice riffauder le boccard15.» L'uragano raddoppiava. Si sentiva, attraverso il fragore del tuono, la pioggia battere sul dorso del colosso. «Gliel'ho fatta, alla pioggia!», disse Gavroche. «Mi diverto a sentir colare la caraffa lungo le gambe della casa. È cretino, l'inverno. Perde la mercanzia, si affatica per niente; non può bagnarci e perciò brontola, quel vecchio portatore d'acqua!» Quest'allusione al tuono, di cui Gavroche nella sua qualità di filosofo del diciannovesimo secolo accettava tutte le conseguenze, fu seguita da un largo lampo, così abbagliante che qualcosa ne passò per le crepe nel ventre dell'elefante. Quasi nel tempo stesso scoppiò il fulmine. I due piccini mandarono un gridò, e si alzarono con tale vivacità che la rete ne fu scossa; ma Gavroche volse loro la sua faccia ardita e approfittò del rumore del tuono per scoppiare in una risata. «Calma, ragazzi. Non scuotiamo l'edificio. Ecco un bel tuono, finalmente. Non è un fulmine scadente questo. Bravo il buon Dio! Nome d'un nome!... È quasi bello come all'Ambigu16.» Detto ciò, rimise in ordine la rete, spinse dolcemente i due fanciulli sul capezzale del letto, premette loro le ginocchia perché si stendessero bene ed esclamò: «Poiché il buon Dio accende la sua candela posso spegnere la mia. Bisogna dormire, ometti miei. Fa molto male se non si dorme. Si perde il colore, o, come dicono nell'alta società, fa puzzare lo scarico, cioè guasta la bocca. Avvolgetevi per bene nella coperta! Spengo. Ci siete?». «Sì», rispose il maggiore, «mi sento bene. Ho come delle piume sotto la testa.» «Non si dice la tête», gridò Gavroche «si dice le tronche17.» I due fanciulli si strinsero uno contro l'altro. Gavroche terminò di accomodarli sulla stuoia e tirò loro la coperta fin sopra le orecchie, poi per la terza volta ripetè l'ingiunzione: «Dormite!». E soffiò sulla torcia. Appena spento il lume si sentì un tremito singolare scuotere la rete sotto la quale erano coricati i tre ragazzi. Era come una quantità di sfregamenti sordi che rendevano un suono metallico, come se delle grinfe e dei denti lavorassero sul filo di metallo. Tutto ciò era accompagnato da ogni sorta di acuti gridolini. Il piccolo di cinque anni, udendo quel rumore al di sopra della testa e agghiacciato dallo spavento, spinse col gomito il fratello maggiore «appisolato» di già come Gavroche gli aveva ordinato. Allora il piccino, non potendone più dalla paura, osò interrogare Gavroche, ma pianissimo, trattenendo il fiato: «Signore?». «Ebbene?», fece Gavroche, che aveva appena chiuso gli occhi. «Che cos'è questo rumore?» «I topi», rispose Gavroche. Infatti, i topi che pullulavano a migliaia nella carcassa dell'elefante e che erano quelle macchie nere viventi di cui abbiamo parlato, si erano tenuti fino allora a distanza dalla luce, ma da quando quella caverna, che era come la loro città, era tornata all'oscuro, fiutando ciò che quel buon narratore di Perrault18 chiama «la carne fresca» si erano avventati in folla sulla tenda di Gavroche, si erano arrampicati fino in cima e ne mordevano le maglie, cercando di bucare quella zanzariera di nuovo genere. Il piccino non dormiva ancora. «Signore!», riprese. «Ebbene?», fece Gavroche. «Che cosa sono i topi?» «Sono sorci.» Questa spiegazione rassicurò alquanto il bambino. Aveva visto in vita sua due sorci bianchi e non aveva avuto paura. Perciò alzò ancora la voce: «Signore?». «Ehi?», rispose Gavroche. «Perché non tenete un gatto?» «Ne avevo uno», rispose Gavroche, «ma me lo hanno mangiato.» Questa seconda spiegazione disfece l'opera della prima e il piccino ricominciò a tremare. Il dialogo fra lui e Gavroche ricominciò per la quarta volta. «Signore!» «Eh?» «Chi è stato mangiato?» «Il gatto!» «Chi ha mangiato il gatto?» «I topi.» «I sorci?» «Sì, i topi.» Il fanciullo, costernato al pensiero dei topi che mangiavano i gatti, proseguì: «Signore, ci mangeranno quei sorci là?» «Diamine!», fece Gavroche. Il terrore del fanciullo era al colmo. Ma Gavroche soggiunse: «Non aver paura; non possono entrare. E poi sono qua io. Su prendimi la mano. Taci e dormi». Nello stesso tempo Gavroche prese la mano del piccino passando il braccio sopra il fratello. Il fanciullo strinse quella mano contro di lui, e si sentì rassicurato. Il coraggio e la forza hanno di tali comunicazioni misteriose. Attorno a loro era tornato il silenzio, il rumore delle voci aveva spaventato e allontanato i topi; qualche minuto dopo tornarono, ma per quanto chiasso facessero, non furono uditi dai tre ragazzi immersi nel sonno. Le ore passarono. L'ombra copriva l'immensa place de la Bastille, un vento invernale misto a pioggia, soffiava a folate; le pattuglie rovistavano le porte, i viali, i recinti, gli angoli oscuri, e, cercando i vagabondi notturni, passavano silenziosamente davanti all'elefante; il mostro, ritto, immobile, con gli occhi aperti nelle tenebre, aveva l'aspetto di sognare come soddisfatto della sua buona azione, e riparava dal cielo e dagli uomini i tre poveri fanciulli addormentati. Per comprendere ciò che segue, bisogna ricordarsi che a quell'epoca il corpo di guardia della Bastiglia era situato all'altra estremità della piazza, e che ciò che avveniva vicino all'elefante non poteva essere veduto, né udito dalla sentinella. Verso la fine di quell'ora che precede immediatamente lo spuntare del giorno, un uomo sboccò correndo da rue Saint-Antoine, attraversò la piazza, girò intorno al grande recinto della colonna di Luglio, si insinuò fra le tavole della palizzata fin sotto il ventre dell'elefante. Se un lume qualunque avesse rischiarato quell'uomo, da come era inzuppato d'acqua si sarebbe indovinato che aveva passato la notte sotto la pioggia. Giunto sotto l'elefante, fece sentire un grido bizzarro che non appartiene a nessuna lingua umana e che soltanto un pappagallo potrebbe produrre. Egli ripetè due volte quel grido di cui l'ortografia che segue dà appena qualche idea: «Kirikikiou!». Al secondo grido, una voce argentina, allegra, giovane, rispose dal ventre dell'elefante: «Sì!». E subito l'asse che chiudeva il buco si smosse e lasciò passare un fanciullo che scese lungo le gambe dell'elefante e andò agilmente a cadere vicino all'uomo. Era Gavroche. L'uomo era Montparnasse. In quanto al grido Kirikikiou, era certamente ciò che il fanciullo aveva voluto dire con le parole: «Domanderai del signor Gavroche». Udendolo, si era svegliato di soprassalto, era scivolato fuori dall'alcova scostando leggermente la rete, che aveva poi richiuso accuratamente, quindi aveva aperto il buco ed era disceso. L'uomo e il ragazzo si riconobbero silenziosamente nella notte; Montparnasse si limitò a dire: «Abbiamo bisogno di te. Vieni a darci una mano». Il monello non domandò altre spiegazioni. «Eccomi», disse. Ed entrambi si diressero verso rue Saint-Antoine da dove era venuto Montparnasse, serpeggiando rapidamente attraverso la lunga fila delle carrette degli ortolani che a quell'ora scendono verso il mercato. Gli ortolani accoccolati nei loro veicoli tra le insalate e i legumi, mezzo assopiti, sprofondati fino agli occhi nella loro giubba a causa della pioggia che cadeva a rovesci, non fecero attenzione a quegli strani passanti. III. Le peripezie dell'evasione Ecco quanto era avvenuto quella stessa notte alla Force. Fra Babet, Brujon, Gueulemer e Thénardier, sebbene Thénardier fosse in segreta, era stata concertata un'evasione. Babet aveva condotto l'affare per conto suo, il giorno prima, come si è capito dal racconto di Montparnasse a Gavroche; Montparnasse doveva aiutarli dall'esterno. Brujon, avendo passato un mese in cella di punizione, aveva avuto il tempo, prima di tutto, di intrecciare una corda; secondo, di maturare un piano. In altri tempi quei luoghi severi in cui la disciplina della prigione abbandona il condannato a se stesso, si componevano di quattro muri di pietra, di un soffitto pure di pietra, di un pavimento di pietra, di una branda, di un abbaino a inferriata, di una porta foderata di ferro, e si chiamavano segrete; ma tale prigione è stata giudicata troppo orribile; ora, invece, si compone di una porta di ferro, di un abbaino a inferriata, di una branda, di un pavimento di pietra, di un soffitto di pietra, di quattro muri di pietra, e si chiama cella di punizione. Ci si vede un po' verso mezzogiorno. L'inconveniente di queste celle, che, come si vede, non sono segrete, è di lasciar liberi di pensare esseri che bisognerebbe far lavorare. Brujon, dunque, aveva pensato, ed era uscito dalla cella di punizione con una corda. Siccome lo consideravano molto pericoloso nella corte Charlemagne, lo misero nel Bâtiment-Neuf. La prima cosa che trovò nel Bâtiment-Neuf, fu Gueulemer, cioè il delitto, e un chiodo, cioè la libertà. Brujon, del quale è tempo farsi un'idea completa, era, nonostante l'apparenza delicata e languida, un bravaccio cortese, intelligente e ladro che aveva lo sguardo carezzevole e un sorriso atroce. Lo sguardo risultava dalla sua volontà e il sorriso dalla sua natura. I primi studi nell'arte che esercitava, erano stati diretti verso i tetti; aveva fatto fare grandi progressi all'industria di quelli che staccano il piombo dai rivestimenti, spogliano le tettoie, e spostano le grondaie col metodo chiamato: au grasdouble19. Ciò che più di tutto rendeva favorevole il momento per un tentativo di evasione, era che i conciatetti rimaneggiavano e aggiustavano, proprio in quei giorni, una parte delle ardesie del carcere. La corte di Saint-Bernard non era più assolutamente isolata dalla corte Charlemagne e dalla corte Saint-Louis. C'erano là in alto ponti e delle scale verso la libertà. Il Bâtiment-Neuf, che era quel che si poteva vedere al mondo di più frusto e decrepito, era il punto debole del carcere. I muri erano talmente rosi dal salnitro che si erano dovute ricoprire con pannelli di legno le volte dei dormitori, perché delle pietre si staccavano e cadevano sui letti dei carcerati. Nonostante quella vetustà, si commetteva l'errore di chiudere nel Bâtiment-Neuf i carcerati più turbolenti, i «capoccia» come dicono i delinquenti. Il Bâtiment-Neuf conteneva quattro dormitori sovrapposti e una soffitta chiamata Bel-Air. Una larga canna fumaria, probabilmente di qualche cucina dei duchi della Force, partiva dal pianterreno, attraversava i quattro piani, tagliava in due tutti i dormitori come un pilastro schiacciato, e andava a bucare il tetto. Gueulemer e Brujon erano nello stesso dormitorio. Per precauzione, li avevano messi al piano di sotto. Il caso fece sì che la testa dei loro letti poggiasse al condotto del camino. Thénardier si trovava proprio al di sopra della loro testa, in quell'ultimo piano chiamato Bel-Air. Chi passa in rue Culture-Sainte-Catherine, dopo la caserma dei pompieri, davanti al portone della casa dei Bains, vede un cortile pieno di fiori e di arbusti in aiole, in fondo alla quale sorge, in due ali, una piccola rotonda bianca, rallegrata da imposte verdi, sogno bucolico di Rousseau. Non più di dieci anni fa quella rotonda si appoggiava a un muro nero, enorme, spaventoso, nudo. Era il muro della strada di ronda della Force. Quel muro dietro quella rotonda, era Milton scorto dietro Berquin20. Per quanto quel muro fosse alto, era sorpassato da un tetto che si vedeva al di là. Era il tetto del Bâtiment-Neuf. Vi si notavano quattro finestrelle mansardate con sbarre di ferro; erano le finestre del Bel-Air. Un camino bucava il tetto; era il camino che attraversava i dormitori. Il Bel-Air, la parte superiore del Bâtiment-Neuf, era una specie di terrazza coperta, chiusa da triplici cancellate e da porte foderate di lamiera e costellate da smisurati chiodi. Quando vi si entrava dall'estremità nord, si avevano a sinistra i quattro abbaini, e a destra, di fronte agli abbaini, quattro gabbie quadrate assai vaste, spaziose, separate da corridoi stretti, costruite sino all'altezza del gomito in muratura, e per il resto, fino al tetto, in sbarre di ferro. Thénardier si trovava in una di quelle gabbie di ferro dalla notte del 3 febbraio. Non si è mai potuto scoprire come, e per quale combinazione, fosse riuscito a procurarsi una bottiglia di quel vino inventato, dicono, da Desrues, al quale viene mescolato un narcotico, e che la banda degli Addormentatoli ha reso celebre. In molte prigioni ci sono impiegati traditori, mezzo carcerieri e mezzo ladri, che danno una mano alle evasioni, vendono alla polizia servizi infedeli, e rubano sulle spese. Dunque, nella stessa notte in cui il piccolo Gavroche aveva raccolto i due piccini senza tetto, Brujon e Gueulemer, sapendo che Babet, evaso la mattina stessa, li aspettava nella strada con Montparnasse, si alzarono in silenzio e si misero a bucare con quel chiodo trovato da Brujon, la canna del camino dietro i loro letti. I calcinacci cadevano sul letto di Brujon, così non si sentivano. Gli scrosci di pioggia e il tuono scuotevano le porte sui cardini, e facevano nella prigione un chiasso spaventoso e utile. Quei prigionieri che si svegliarono finsero di riaddormentarsi e lasciarono che Gueulemer e Brujon facessero. Brujon era agile, Gueulemer vigoroso. Prima che il sorvegliante chiuso nella sua cella a inferriata che dava sul dormitorio udisse alcun rumore, il muro era stato forato, il camino scalato, la rete di ferro che chiudeva l'orifizio superiore del condotto forzata, e i due temibili banditi si trovavano sul tetto. La pioggia e il vento aumentavano, sul tetto si scivolava. «Quelle bonne sorgue pour un crampe21!», disse Brujon. Un abisso largo sei piedi e profondo ottanta, li separava dal muro di cinta. In fondo a quell'abisso vedevano risplendere nell'oscurità il fucile della sentinella. Essi attaccarono alle sbarre del condotto, che avevano piegato, un capo della corda che Brujon aveva fatto nella segreta, lanciarono l'altra estremità al di là del muro di cinta, passarono d'un salto l'abisso, si arrampicarono sulla cima del muro, lo scavalcarono, si lasciarono scivolare uno dietro l'altro lungo la corda su un tettuccio attiguo alla casa dei Bains, trassero a sé la corda, saltarono nel cortile dei Bains, l'attraversarono, spinsero la porta del portinaio, dietro la quale pendeva il cordone dell'uscio, aprirono il portone e si trovarono in strada. Non erano passati tre quarti d'ora da quando si erano levati dal letto, nelle tenebre, con un chiodo in mano e il progetto in testa. Alcuni istanti dopo, avevano raggiunto Babet e Montparnasse, che ronzavano nei dintorni. Tirando la corda, l'avevano rotta, e ne era rimasto un pezzo attaccato al camino sul tetto. Del resto non avevano fatto altro guasto, tranne essersi scorticate quasi interamente le mani. Quella notte Thénardier, avvisato senza che si sia potuto chiarire come, non dormiva. Verso l'una del mattino - la notte era nerissima - vide passare sul tetto, sotto la pioggia e nella burrasca, davanti al finestrino di fronte alla sua gabbia, due ombre. Una si fermò all'abbaino il tempo di dare un'occhiata. Era Brujon, Thénardier lo riconobbe e comprese. Gli bastò. Thénardier, tenuto d'occhio come un pregiudicato e detenuto sotto l'imputazione di agguato notturno a mano armata, era guardato a vista. Una sentinella, che veniva cambiata ogni due ore, passeggiava davanti la gabbia in cui era rinchiuso, col fucile carico. Il Bel-Air era rischiarato da una lampada; il carcerato aveva ai piedi un paio di ferri del peso di cinquanta libbre. Tutti i giorni, alle quattro pomeridiane, un guardiano scortato da due cani mastini - a quell'epoca si usava ancora così - gli portava un pane nero da due libbre, una brocca d'acqua e una scodella piena di un brodo molto magro in cui nuotavano alcune fave, ispezionava i ferri e batteva sulle sbarre. Quell'uomo, sempre accompagnato dai cani, tornava due volte nella notte. Thénardier aveva ottenuto il permesso di conservare una specie di uncino di ferro del quale si serviva per attaccare il pane a una screpolatura del muro per «preservarlo dai topi», diceva. Siccome era guardato a vista, non avevano trovato alcun inconveniente a lasciargli quell'uncino. Tuttavia, in seguito si ricordarono che un guardiano aveva detto: «Sarebbe meglio lasciargli un uncino di legno». Alle due del mattino diedero il cambio alla sentinella, che era un vecchio soldato, e lo rimpiazzarono con un coscritto. Poco dopo l'uomo dei cani fece la solita visita e se ne andò senza aver notato nulla, se non che la sentinella era troppo giovane e aveva l'aspetto «da contadino». Due ore dopo, alle quattro, quando rilevarono il coscritto, lo trovarono a terra, addormentato, come un masso vicino alla gabbia di Thénardier. Quanto a Thénardier, non c'era più. Sul pavimento giacevano i suoi ferri spezzati. Nel soffitto della gabbia c'era un buco, e, sopra, un altro buco nel tetto. Un'asse del tetto era stata tolta e, senza dubbio, portata via poiché non la trovarono. Nella cella rinvennero una bottiglia a metà che conteneva i resti del vino drogato che era servito ad addormentare il soldato. La baionetta del soldato era scomparsa. Nel momento in cui venne scoperto tutto ciò, si credette Thénardier fuori da ogni possibile arresto. La verità è che non si trovava più nel Bâtiment-Neuf, ma che si trovava ancora in gran pericolo. Thénardier, giungendo sul tetto del Bâtiment-Neuf, aveva trovato il resto della corda di Brujon che pendeva dalle sbarre dalla parte superiore del camino, ma con quel pezzo rotto, troppo corto, non aveva potuto evadere al di sopra del cammino di ronda come avevano fatto i suoi compagni. Quando si svolta da rue des Ballets in rue du Roi-de-Sicile, si incontra quasi subito, a destra, una sordida rientranza. Nel secolo scorso lì c'era una casa della quale non rimane più che il muro di fondo, vero muro da topaia che si eleva all'altezza di un terzo piano fra le costruzioni vicine. Questa rovina è riconoscibile da due grandi finestre quadrate che si vedono ancora; quella di mezzo, la più vicina al muro di destra, è sbarrata da un travicello tarlato puntellato da un altro. Attraverso quelle finestre si distingueva, allora, un alto muro lugubre che era un pezzo della cinta del cammino di ronda della Force. Il vuoto che la casa demolita ha lasciato sulla strada è riempito a metà da una palizzata di tavole tarlate sostenute da cinque paracarri di pietra. In quel recinto si nasconde una piccola baracca appoggiata alla rovina rimasta in piedi. La palizzata ha una porta che, alcuni anni fa, era chiusa solo da un saliscendi. È sulla cresta di quella rovina che Thénardier era giunto un po' prima delle tre del mattino. Com'era arrivato fin là? È quanto non si è potuto mai spiegare, né comprendere. I lampi dovevano averlo disturbato e aiutato nel tempo stesso. Si era servito delle scale e delle impalcature dei conciatetti per giungere di tetto in tetto, di cinta in cinta, di scomparto in scomparto, ai fabbricati della corte Charlemagne, poi in quelli della corte di Saint-Louis, poi al muro di cinta, e di là alla costruzione di rue du Roi-de-Sicile? Ma in questo tragitto c'erano soluzioni di continuità che sembrava lo rendessero impossibile. Aveva usato la tavola del letto come un ponte dal tetto del Bel-Air al muro del cammino di ronda e si era messo a strisciare bocconi sullo sperone del muro di cinta tutt'attorno alla prigione fino all'edificio? Ma il muro della strada che girava attorno alla Force disegnava una linea disuguale, saliva e scendeva, si abbassava alla caserma dei pompieri e si alzava alla casa dei Bains, era tagliato da costruzioni, non aveva la stessa altezza sia sul palazzo Lamoignon che sulla rue Pavée, c'erano ovunque cadute e angoli retti; e poi le sentinelle avrebbero dovuto vedere il profilo dell'ombra del fuggiasco: anche in questo modo la strada percorsa da Thénardier rimane quasi inspiegabile. Thénardier, illuminato da quell'orribile sete di libertà che cambia i precipizi in fossati, le sbarre di ferro in graticci di vimini, un infermo in atleta, un podagroso in uccello, la stupidità in istinto, l'istinto in intelligenza e l'intelligenza in genio, Thénardier aveva inventato e improvvisato una terza maniera? Non si è mai saputo. Non ci si può sempre rendere conto delle meraviglie dell'evasione. L'uomo che fugge, ripetiamolo, è un ispirato; c'è la stella e il lampo nel misterioso splendore della fuga; lo sforzo verso la libertà non è meno sorprendente del colpo d'ala verso il sublime e si dice di un ladro evaso: «Come ha fatto a scalare questo tetto?», nello stesso modo che si dice di Corneille: «Dove ha mai trovato il che morisse?»22. In ogni modo, madido di sudore, inzuppato dalla pioggia, i vestiti a brani, le mani scorticate, le dita sanguinanti, le ginocchia contuse, Thénardier era giunto su quello che i fanciulli, nel loro linguaggio figurato, chiamano la lama del muro della rovina, vi si era disteso e là la forza gli era mancata. Uno strapiombo a picco dell'altezza di un terzo piano lo separava dal selciato della via. La corda che aveva era troppo corta. Aspettava là, pallido, spossato, privo di tutta la speranza che aveva avuto, ancora nascosto nella notte, ma pensando che il giorno stava per spuntare, spaventato dall'idea di udire fra pochi istanti suonare vicino all'orologio di Saint-Paul le quattro, ora in cui sarebbero andati a rilevare la sentinella che avrebbero trovato addormentata sotto il tetto spaccato, guardando con stupore, a una profondità terribile, alla luce delle lampade, il selciato bagnato e nero, quel selciato desiderato e spaventoso che era la morte e la libertà. Si domandava se i suoi tre complici di evasione erano riusciti, se lo avevano atteso, se sarebbero venuti in suo aiuto. Ascoltava. Eccetto una pattuglia, nessuno era passato nella via da che era là. Quasi tutti gli ortolani di Montreuil, di Charonne, di Vincennes e di Bercy scendono al mercato per rue Saint-Antoine. Suonavano le quattro. Thénardier trasalì. Pochi istanti dopo, quel rumore strano e confuso che segue la scoperta di un'evasione scoppiò nella prigione. Il rumore delle porte che si aprono e si chiudono, lo stridìo dei cancelli girati sui cardini, il tumulto del corpo di guardia, le chiamate rauche dei secondini, i colpi dei calci dei fucili sul pavimento delle corsie, giungevano fino a lui. Lumi salivano e discendevano dietro le finestre a inferriata dei dormitori, una torcia correva per il sottotetto del Bâtiment-Neuf, i pompieri della caserma vicina erano stati chiamati. I loro elmetti, che la torcia illuminava sotto la pioggia, andavano e venivano lungo i tetti. Nello stesso tempo, Thénardier vedeva da una parte della Bastiglia una sfumatura diafana imbiancare lugubremente il basso del cielo. Era in cima a un muro largo dieci pollici, steso sotto la pioggia, con un abisso a destra e a sinistra, non potendo muoversi, in preda alla vertigine di una caduta possibile e all'orrore di un arresto sicuro, e il suo pensiero, come batacchio di una campana, andava da una all'altra di queste idee: «Morto se cado, preso se rimango». In tale angoscia vide d'un tratto, sebbene la via fosse scura, un uomo che passava rasente i muri e che veniva dalla parte di rue Pavée, fermarsi nella rientranza sulla quale Thénardier era quasi sospeso. Quell'uomo fu raggiunto da un secondo, che camminava con la stessa precauzione, poi da un terzo, da un quarto. Quando quegli uomini furono riuniti, uno di essi sollevò il saliscendi della porta dello steccato, e tutti e quattro entrarono nel recinto della baracca. Si trovavano precisamente sotto Thénardier. Quegli uomini avevano appositamente scelto quella rientranza per poter parlare senza essere visti dai passanti e dalla sentinella di guardia allo sportello della Force, a pochi passi di là. Bisogna anche dire che la pioggia teneva la sentinella bloccata nella garitta. Thénardier, non potendo distinguere i volti di quegli uomini, tese l'orecchio con l'attenzione disperata di un miserabile che si sente perduto. Vide passare davanti ai suoi occhi qualcosa che somigliava alla speranza; quegli uomini parlavano in argot. Il primo diceva, a voce bassa, ma distintamente: «Decarrons. Qu'est ce que nous maquillons icigo?»23. Il secondo rispose: «Il lansquine à éteindre le riffe du rabouin. Et puis les coqueurs vont passer, il y a là un grivier qui porte gaffe; nous allons nous faire emballer icicaille»24. Queste due parole, icigo e icicaille, che vogliono entrambe significare qui, e che appartengono la prima al gergo delle barriere, la seconda al gergo del Tempie, furono raggi di luce per Thénardier. All'icigo riconobbe Brujon, che era frequentatore delle barriere, e a icicaille Babet, che, fra tutti i suoi mestieri, era stato rivenditore al Tempie. L'antico argot del gran secolo non si parla più che al Tempie, e Babet era il solo che lo parlasse bene, con gran purezza. Nel frattempo era intervenuto il terzo: «Niente ci fa premura, per ora... Chi ci dice che non abbia bisogno di noi?». A questo, che era semplicemente francese, Thénardier riconobbe Montparnasse, il quale faceva consistere la sua eleganza nel comprendere tutti i gerghi senza parlarne alcuno. Quanto al quarto, taceva, ma le larghe spalle lo denunciavano. Thénardier non esitò: era Gueulemer. Brujon rispose quasi impetuosamente, ma sempre a voce bassa: «Qu'est-ce que tu nous bonnis là! Le tapissier n'aura pu virer sa crampe. Il ne sait pas le true, quoi! Bouliner sa limace et faucher ses empaffes pour maquiller una tortouse, caler des boulins aux lourdes, braser des faffes, maquiller des caroubles, faucher les durs, balancer sa tottouse dehors, se plaquer, se camoufler, il faut être mariol. Le vieux il aura pas pu, il ne sa pas goupiner!»25. Babet aggiunse, sempre nel saggio gergo classico che parlavano Poulailler e Cartouche, e che sta al gergo ardito, nuovo, colorito e spinto usato da Brujon come la lingua di Racine alla lingua di André Chénier: «Ton orgue tapisiur aura été fait marron dans l'escalier. Il faut être arcasien. C'est un galifard. Il se sera laissé jouer l'harnache par un roussin, peut-être même par un roussi, qui lui aura battu comtios. Prête l'oche, Montparnasse, entends-tu ces criblements dans le collège? Tu as vu toutes ces camoufles. Il est tombé, va! Il en sera quitte pour tirer ses vingt longes. Je n'ai pas taf je ne suis pas un taffeurs c'est colombe, mais il n'y a plus qu'à faire les lézardos, ou autrement on nous la fera gambiller. Ne renaude pas, viens avec nousiergue. Allons picter une ruouillade encimble»26 «Non s'abbandonano gli amici nel bisogno», brontolò Montparnasse. «Je te bonnis qu'il est malade!», riprese Brujon. «A l'heure qui toque, le tapissier ne vaut pas une broque! Nous n 'y pouvons rien. Décarrons. Je crois à tout moment qu'un cogne me cintre en pogne!»27. Montparnasse ormai resisteva solo debolmente; fatto è che quei quattro uomini, con la fedeltà propria dei banditi di non abbandonarsi mai tra loro, avevano gironzolato tutta la notte attorno alla Force, qualunque fosse il pericolo, nella speranza di veder spuntare in cima a qualche muro Thénardier. Ma la notte che diveniva veramente troppo bella (un continuo diluvio che rendeva deserte tutte le vie), il freddo che li intirizziva, gli abiti inzuppati, le scarpe bucate, il rumore inquietante che veniva dal carcere, le ore passate, le pattuglie incontrate, la speranza che se ne andava, la paura che tornava, tutto ciò li spingeva alla ritirata. Montparnasse stesso, che era forse un po' il genero di Thénardier, cedeva. Ancora un momento e sarebbero andati via. Thénardier sospirava sul muro come i naufraghi della Meduse sulla zattera, vedendo il naviglio apparso svanire all'orizzonte. Non osava chiamarli; un grido, se udito, poteva mandare a monte tutto; ebbe un'idea, l'ultima, un raggio; prese di tasca il pezzo della corda di Brujon che aveva staccato dal camino del Bâtiment-Neuf, e lo gettò nel recinto della palizzata. Quella corda cadde ai loro piedi. «Une veuve!»28, disse Babet. «Ma torteuse!»29, disse Brujon. «L'albergatore è là», disse Montparnasse. Alzarono gli occhi. Thénardier sporse un po' il capo. «Presto!», disse Montparnasse. «Hai l'altro pezzo di corda, Brujon?» «Sì.» «Annoda i due capi; gli getteremo la corda, l'assicurerà al muro e ne avrà abbastanza per scendere.» Thénardier si arrischiò ad alzare la voce. «Sono intirizzito.» «Ti riscalderemo.» «Non mi posso muovere.» «Ti lascerai scivolare, ti prenderemo noi.» «Ho le mani intorpidite.» «Annoda la corda al muro e basta.» «Non posso.» «Bisogna che uno di noi salga», disse Montparnasse. «Tre piani!», fece Brujon. Un antico condotto in muratura, che un tempo era servito a una stufa che si accendeva nella baracca, si arrampicava lungo il muro e saliva fin quasi al punto dove si scorgeva Thénardier. Quel tubo, allora molto screpolato e tutto un crepaccio, in seguito è caduto, ma se ne vedono ancora le tracce. Era molto stretto. «Si potrebbe salire di là», disse Montparnasse. «Per quel condotto?», esclamò Babet. «Un orgue30 mai più, ci vorrebbe un mion31». «Ci vorrebbe un môme32», soggiunse Brujon. «Dove si trova un moccioso?», disse Gueulemer. «Aspettate», disse Montparnasse, «ho quello che ci vuole». Aprì pianissimo la porta dello steccato, si assicurò che nessuno attraversasse la strada, uscì con precauzione, chiuse la porta dietro a sé, e partì correndo dietro la Bastiglia. Passarono sette o otto minuti, ottomila secoli per Thénardier: Babet, Brujon e Gueulemer non aprirono bocca; finalmente la porta si riaprì e Montparnasse apparve, sbuffando e conducendo Gavroche. La pioggia continuava a mantenere la strada assolutamente deserta. Il piccolo Gavroche entrò nel recinto e guardò quelle figure di banditi con aria tranquilla. L'acqua gli sgocciolava dai capelli. Gueulemer gli rivolse la parola. «Marmocchio, sei proprio un uomo?» Gavroche alzò le spalle e rispose: «Un môme come mézig est un orgue et des orgues comme vousailles sont des mômes»33. «Comme le mion joue du crachoir!»34, esclamò Babet. «Le môme pantinois n'est pas maquillé de ferteille lansquinée»35; aggiunse Bruion. «Che cosa vi occorre?», fece Gavroche. Montparnasse rispose: «Arrampicarsi per quel condotto». «Avec cette veuve»36, fece Babet. «Et ligeter ma tortouse»37, continuò Brujon. «Au monté du montant»38. «Au pian de la vanterne»39, soggiunse Brujon. «E poi?», disse Gavroche. «Nulla!», disse Gueulemer. Il monello esaminò la corda, il condotto, il muro, le finestre, e fece quell'inesprimibile e sdegnoso rumore delle labbra che significa: «Solo questo?». «C'è un uomo lassù, lo salverai», riprese Montparnasse. «Vuoi?», riprese Brujon. «Auf!», rispose il ragazzo, come se la domanda gli sembrasse inaudita; e si tolse le scarpe. Gueulemer prese Gavroche per un braccio, lo pose sul tetto della baracca, le cui tavole tarlate si piegavano sotto i piedi del ragazzo, e gli passò la corda che Brujon aveva riannodato mentre Montparnasse era assente. Il monello si diresse verso il condotto in cui era facile entrare mediante una larga crepa che arrivava al tetto. Nel momento in cui stava per salire, Thénardier, che vedeva avvicinarsi la salvezza e la vita, si sporse dal muro; la prima luce del giorno gli biancheggiava la fronte madida di sudore, gli zigomi lividi, il naso affilato e selvaggio, la barba grigia arruffata, e Gavroche lo riconobbe: «Guarda!», disse. «È mio padre! Oh, questo non mi trattiene...» E prendendo la corda tra i denti, cominciò risolutamente la salita. Giunse in cima alla stamberga, inforcò il vecchio muro come un cavallo e annodò la corda alla spranga superiore della finestra. Un momento dopo Thénardier era in strada. Appena toccò il selciato, appena si sentì fuori da ogni pericolo, non era più né affaticato, né intirizzito, né tremante; le cose terribili da cui usciva svanirono come fumo, tutta quella strana e feroce intelligenza si risvegliò, e si trovò in piedi, libero, pronto ad andare avanti. Ecco quale fu la prima frase di quell'uomo: «Ora, chi dobbiamo mangiare?». È inutile spiegare il senso di questa parola spaventosamente trasparente, che significava contemporaneamente uccidere, assassinare e svaligiare. Mangiare, nel suo vero significato: divorare. «Mettiamoci bene d'accordo», disse Brujon. «Finiamola in tre parole e separiamoci subito. C'è un affare che si presenta bene in rue Plumet, una via deserta, una casa isolata, un vecchio cancello arrugginito in un giardino, delle donne sole.» «Ebbene, perché no?», domandò Thénardier. «Ta fée40 Eponine è stata a vedere la casa», rispose Babet. «E ha portato un biscotto alla Magnon», aggiunse Gueulemer. «Niente da fare laggiù.» «La fée n'est pas loffe»41, disse Thénardier, «tuttavia bisognerà vedere.» «Sì», disse Brujon, «bisognerà vedere.» Nel frattempo nessuno di quegli uomini mostrava di ricordarsi di Gavroche che, durante quel colloquio, si era seduto su uno dei pali dello steccato; aspettò qualche momento, forse che suo padre si volgesse verso di lui, poi si rimise le scarpe e disse: «È finito? Non avete più bisogno di me, voialtri uomini? Eccovi tratti d'impaccio. Me ne vado. Bisogna che faccia alzare i miei marmocchi». E se ne andò. I cinque uomini uscirono uno dietro l'altro dallo steccato. Quando Gavroche fu scomparso svoltando per rue des Ballets, Babet prese Thénardier in disparte. «Hai guardato quel ragazzo?», gli domandò. «Quale?» «Quello che si è arrampicato sul muro per portarti la corda.» «Non troppo.» «Bhè, non so, ma mi pare che sia tuo figlio.» «Bah!...», fece Thénardier. «Credi?» E se ne andò. 1 Trasformazioni. 2 Pane nero. Gavroche si esprime così in argot. 3 Lett.: «macinato», sempre in argot. 4 Al patibolo. 5 Che c'è? 6 Poliziotti, in argot. 7 Lavorare, per travailler, in argot. 8 L'acciarino Fumade consisteva in una bottiglina di acido fosforico dove si immergeva un fiammifero con la capocchia coperta di clorato pertossico e zucchero, che prendeva fuoco. 9 Nel Jardin des Plantes c'era un piccolo zoo. 10 In argot. 11 Argot, per logement. 12 Argot, per nuit. 13 Strofinacci. 14 Paul de Kock (1794-1871), autore di circa quattrocento romanzi di enorme successo popolare. 15 Argot; per brûler la maison. 16 Teatro parigino molto popolare. 17 La mozzata (argot). 18 C. Perrault (1628-1703), autore di famosissime fiabe, tra cui Cappuccetto Rosso. 19 Doppio grasso (argot). 20 A. Berquin (1747-1791), scrittore francese, noto soprattutto per le sue opere a carattere educativo. 21 «Che buona notte per un'evasione»; nel testo originale è in argot. 22 Risposta che nell'Horace il padre degli Orazi, vergognandosi della fuga del figlio, dà ai Curiazi che gli chiedono cosa avrebbe voluto che il figlio facesse. 23 «Andiamocene. Cosa stiamo a fare qui?» 24 «Piove da spegnere il fuoco del diavolo. E poi i poliziotti stanno per passare. Là c'è un soldato in sentinella. Ci faremo arrestare, qui.» 25 «Che cosa ci dici mai! L'oste non ha potuto scappare. Non sa il mestiere, lui! Stracciarsi la camicia e rompere le lenzuola per fare una corda, fare dei buchi alle porte, fabbricare documenti falsi, fare delle chiavi false, rompere i ferri, sospendersi a una corda nel vuoto, nascondersi, trasformarsi, bisogna essere furbi! Il vecchio non avrà potuto; non sa lavorare.» 26 «Il tuo oste sarà stato colto sul fatto. Bisogna essere scaltri. Lui è novizio. Si sarà lasciato ingannare da una spia, forse da un montone messo là per farlo cantare. Ascolta Montparnasse, senti queste grida che vengono dalla prigione? Hai visto tutti quei lumi? Lo hanno ripreso, ecco! se la caverà facendosi i suoi vent'anni. Non temere, non sono vile, è noto, ma non c'è niente a fare o faranno ballare anche noi. Non t'inquietare, vieni con noi, andiamo a berci una bottiglia di quello vecchio, insieme.» 27 «Ti dico che l'han ripreso. A quest'ora, l'oste non vale un centesimo. Non possiamo nulla. Andiamocene. A ogni istante temo che un poliziotto mi agguanti.» 28 Una corda (gergo del Temple). 29 La mia corda (gergo delle barriere). 30 Un uomo. 31 Un ragazzo (gergo del Temple). 32 Un ragazzo (gergo delle barriere). 33 «Un ragazzo come me è un uomo e degli uomini come voi sono ragazzi.» 34 «Questo ragazzo ha la lingua sciolta.» 35 «Il ragazzo di Parigi non è fatto di paglia bagnata.» 36 «Con questa corda.» 37 «E legare la mia corda.» 38 «In cima al muro.» 39 «Alla sbarra della finestra.» 40 Tua figlia. 41 «La figliola non è stupida. LIBRO SETTIMO L'argot I. Origini Pigrizia è una parola terribile. Genera un mondo, la pègre, leggi il furto; e un inferno, la pégrenne, leggi la fame. In tal modo la pigrizia è madre. Ha un figlio, il furto, e una figlia, la fame. Di che stiamo parlando? Dell'argot. Cos'è l'argot? È contemporaneamente la nazione e l'idioma; è il furto sotto due specie: popolo e lingua. Quando trentaquattro anni fa, chi racconta questa grave e cupa storia introdusse in mezzo a un'opera scritta allo stesso scopo di questa1 un ladro che parlava l'argot, ci furono stupore e chiasso. «Che? Come! L'argot! Ma l'argot è orribile! Ma è la lingua delle ciurme, delle galere, delle carceri, di tutto ciò che vi è di più abominevole nella società!», ecc. ecc. Noi non abbiamo mai capito obiezioni di questo genere. Più tardi, due formidabili romanzieri, uno dei quali è un profondo osservatore del cuore umano, l'altro un intrepido amico del popolo, Balzac ed Eugèn Sue, avendo fatto parlare i banditi nella loro lingua naturale, come aveva fatto nel 1828 l'autore del Dernier Jour d'un Condamné, si sono fatte le stesse osservazioni. Hanno ripetuto: «Che cosa vogliono gli scrittori con questo ributtante gergo? L'argot è odioso! L'argot fa orrore!». Chi lo nega? Certamente. Quando si tratta di scandagliare una piaga, un abisso o una società, da quando in qua è un torto scendere troppo in giù, andare fino in fondo? Abbiamo sempre pensato che fosse talvolta un atto di coraggio, o almeno un'azione semplice e utile, degna dell'attenzione benevola che merita il dovere accettato e compiuto. Non esplorare tutto, non studiare tutto, fermarsi a mezza strada, perché? Fermarsi è compito dello scandaglio, non dello scandagliatore. Certo, andare a cercare nei bassifondi dell'ordine sociale, là dove la terra finisce e dove comincia il fango, frugare tra quelle onde limacciose, seguire, afferrare e gettare sul selciato, palpitante ancora, quell'idioma abietto che gronda, quel vocabolario purulento ogni parola del quale sembra un anello immondo di qualche verme del fango e delle tenebre, non è un compito né attraente, né facile. Niente è più lugubre di contemplare così a nudo, alla luce del pensiero, il formicolio spaventoso dell'argo?. Sembra una specie di orribile bestia fatta per la notte strappata dalla sua cloaca. Sembra di vedere uno spaventoso cespuglio irto di spini vivente che freme, si muove, ridomanda l'ombra, minaccia e guarda. Tale parola assomiglia a un grifo, talaltra a un occhio spento e sanguinante, tale frase sembra agitarsi come la gamba di un granchio. Tutto ciò vive di quella vitalità ributtante delle cose che si sono organizzate nella disorganizzazione. Ora, da quando l'orrore esclude lo studio? Da quando la malattia scaccia la medicina? Ci si figuri un naturalista che si rifiutasse di studiare la vipera, il pipistrello, lo scorpione, la scolopendra, la tarantola, e che li ricacciasse nelle loro tenebre dicendo: «Oh, come è brutto!». Il pensatore a cui ripugnasse l'argot, rassomiglierebbe al chirurgo a cui ripugnasse un'ulcera o un porro. Sarebbe un filologo esitante a esaminare un fatto della lingua, un filosofo esitante a scrutare un fatto dell'umanità. Perché bisogna ben dirlo a coloro che l'ignorano, l'argot è unitamente un fenomeno letterario e un risultato sociale. Che cos'è l'argot propriamente detto?... L'argot è la lingua della miseria. Possiamo fermarci a generalizzare il fatto, il che talvolta è un modo di attenuarlo; si può dire che tutti i mestieri, tutte le professioni, si potrebbe quasi aggiungere tutti gli accidenti della gerarchia sociale e tutte le forme d'intelligenza, hanno il loro gergo. Il negoziante che dice: «Montpellier disponibile, Marsiglia bella qualità», l'agente di cambio che dice: «Riporto, premio fine corrente», il giocatore che dice: «Busso, vedo, passo». L'usciere delle isole Normanne che dice: «L'affleffeur s'arrêtant a son fonds ne peut clamer les fruits de ce fonds pendant la saisie hééritare des immeubles du renonciateur»2. L'operettista che dice: «Hanno fischiato», l'attore che dice: «Ho fatto fiasco», il filosofo che dice: «Triplicità fenomenica», il cacciatore che dice: «Beccato, cilecca», il frenologo che dice: «Amatività, combattività, secretività», il fantaccino che dice: «Ma clarinette», il cavaliere che dice: «Mon poulet d'Inde», il maestro di scherma che dice: «Terza, quarta, rompete», il tipografo che dice: «Tirar la bianca e la volta», tutti, tipografo, maestro di scherma, cavaliere, fantaccino, frenologo, cacciatore, agente di cambio, mercante, parlano il gergo. Il pittore che dice: «Mon saute-ruisseau», il parrucchiere che dice: «Mon rapin», il notaio che dice: «Mon merlan», il ciabattino che dice: «Mon gniaf», parlano il gergo. A tutto rigore, se si vuole, tutti quei diversi modi di dire la destra e la sinistra, per il marinaio: «babordo e tribordo», per il macchinista: «côté cour e côté-jardin», per lo scaccino: «côté de l'épitre e côté de l'évangile», sono gergo. C'è il gergo delle smorfiose, come c'è il gergo delle précieuses. Il palazzo di Rambouillet sconfina alquanto nella corte dei Miracoli. C'è il gergo delle duchesse, lo prova questa frase scritta in un bigliettino galante da una gran dama e bellissima donna della Restaurazione: «Vous trouvez dans ces potains-là une foltitude de raisons pour que je me libertise»3. I codici diplomatici sono gergo; la cancelleria pontificia, dicendo 26 per Roma, grkzingzyal per invio e abfxustgrnogrkzutuxi per duca di Modena, parla in gergo. I medici del Medioevo per dire carota, radice e navone, dicevano: «opponach, parfroschinum reptitalmus, dracathalicum, angelorum, postmegorum», parlavano in gergo. Il fabbricatore di zucchero che dice: «Vergoise tête, claircé, tape, lumps, mélis, bâtarde, commun, brulé, plaque», parla in gergo. Una certa scuola di critici, vent'anni fa diceva: «la moite de Shakespeare est jeux de mots et calembours»4; parlava in gergo. Il poeta e l'artista che, con un senso profondo, qualificassero il signor de Montmorency «un borghese» perché non s'intende di vasi e di statue, parlano in gergo. L'accademico classico che chiama «Flora» i fiori, «Pomona» i frutti, «Nettuno» il mare, «I fuochi» l'amore, «Corsiero» il cavallo, «Venere» la bellezza, «rosa di Bellona» la coccarda tricolore, «triangolo di Marte» il cappello a tre punte, parla in gergo. L'algebra, la medicina, la botanica, hanno il loro gergo. La lingua che si usa a bordo, quell'ammirevole lingua del mare così completa e così pittoresca, che hanno usato Jean Bart, Duquesne, Suffren e Duperré, che si unisce allo zufolamento degli attrezzi, al rumore dei portavoce, all'urto delle scuri di bordo, al rullìo, al vento, alla raffica, al cannone, è tutto un gergo eroico e scintillante che sta a quello selvaggio come il leone sta allo sciacallo. Senza dubbio. Ma, qualunque cosa si possa dire, questo modo di comprendere la parola gergo è un'estensione che non tutti ammetteranno. Quanto a noi, conserviamo a questa parola la sua vecchia accezione precisa, circoscritta e determinata, e restringiamo il gergo all'argot. Il vero argot, il gergo per eccellenza, se queste due parole possono accostarsi, il memorabile gergo che era un reame, non è altro, lo ripetiamo, che la lingua brutta, inquieta, sorniona, traditrice, velenosa, crudele, losca, vile, profonda, fatale della miseria. All'estremità di tutte le degradazioni e di tutte le sventure, c'è un'ultima miseria che si ribella e che si decide a entrare in lotta contro l'insieme dei fatti fortunati e dei diritti regnanti: lotta spaventosa dove, ora astuta, ora violenta, alle volte malsana e feroce attacca l'ordine sociale a colpi di spillo con il vizio e a colpi di bastone con il delitto. Nel bisogno di quella lotta, la miseria ha inventato una lingua da combattimento che è l'argot. Far galleggiare e sopravvivere al di sopra dell'oblio, al di sopra dell'abisso non fosse che il frammento di una lingua qualunque che l'uomo ha parlato e che altrimenti andrebbe perduta, vale a dire uno degli elementi, buoni o cattivi, di cui si compone e si completa la civiltà, estendere la portata dell'osservazione sociale, è servire la civiltà stessa. Questo servizio, Plauto l'ha reso, volendo o non volendo, facendo parlare il fenicio da due soldati cartaginesi; questo servizio lo ha reso Molière, facendo parlare il levantino e ogni sorta di dialetto a tanti suoi personaggi. A questo punto ecco di nuovo le obiezioni si rianimano: il fenicio, a meraviglia! il levantino, finalmente! anche il dialetto, passi! Sono lingue appartenute a nazioni o a province: ma il gergo? a che scopo conservare l'argot! a che scopo «mantenere a galla» l'argot? Non risponderemo che una parola. Certo, se la lingua che ha parlato una nazione o una provincia è degna di interesse, è più degna ancora di attenzione e di studio la lingua che ha parlato la miseria. È la lingua che ha parlato in Francia, per esempio, per più di quattro secoli, non una miseria soltanto, ma la miseria, tutta la miseria umana possibile. E poi, insistiamo, studiare le deformità e le infermità sociali per guarirle, non è certo un compito che offre possibilità di scelta. Lo storico dei costumi e delle idee non ha una missione meno austera dello storico degli avvenimenti. Costui studia la superficie della civiltà, le lotte dinastiche, le nascite dei principi, i matrimoni dei re, le battaglie, le assemblee, i grandi uomini pubblici, le rivoluzioni, tutto ciò che è palese; l'altro storico studia il fondo, il popolo che lavora, che soffre e che aspetta, la donna accasciata, il fanciullo che agonizza, le guerre sorde dell'uomo all'uomo, le ferocie oscure, i pregiudizi, le iniquità convenute, i contraccolpi sotterranei della legge, le evoluzioni segrete delle anime, i fremiti indistinti delle moltitudini, quelli che muoiono di fame, quelli che vanno scalzi, gli oziosi, i diseredati, gli orfani, i disgraziati e gli infami, tutte le larve erranti nell'oscurità. Bisogna che discenda col cuore pieno di carità e di severità, come un fratello e come un giudice, fino a quelle casematte impenetrabili dove strisciano alla rinfusa quelli che sanguinano e quelli che colpiscono, quelli che piangono e quelli che maledicono, quelli che digiunano e quelli che divorano, quelli che sopportano il male e quelli che lo fanno. Questi storici dei cuori e delle anime hanno minori doveri degli storici dei fatti esteriori? Si crede che Dante abbia meno cose da dire di Machiavelli? Il rovescio della civiltà, per essere più profondo e più cupo, è meno impotente del diritto? Si conosce bene la montagna quando non si conosce bene la caverna? Del resto, diciamolo di sfuggita, dalle poche parole che abbiamo detto si potrebbe arguire esista fra le due classi di storici una separazione spiccata che non esiste nella nostra mente. Nessuno è un bravo storico della vita palese, visibile, e pubblica dei popoli se nello stesso tempo, in una certa misura, non è storico della loro vita sotterranea e nascosta; nessuno è un buon osservatore dell'interno se non sa esserlo tutte le volte che bisogna, anche dell'esterno. Lo storico dei costumi e delle idee penetra la storia degli avvenimenti, e viceversa. Sono due ordini di fatti differenti che si rispondono, che si incatenano sempre e sovente si generano. Tutti i lineamenti che la Provvidenza traccia alla superficie d'una nazione hanno i loro paralleli cupi, ma distinti, nel fondo, e tutte le convulsioni del fondo producono sollevamenti alla superficie. La vera storia è mescolata a tutto, perciò il vero storico s'immischia in tutto. L'uomo non è un cerchio a un solo centro; è un'ellisse a due fuochi: i fatti sono uno dei fuochi, le idee sono l'altro. L'argot non è altro che un vestito con il quale la lingua, quando deve fare qualche cattiva azione, si traveste. Si veste di parole che sono maschere e di metafore che sono cenci. In tal modo diventa orribile. Si stenta a riconoscerla. È proprio la lingua francese, la grande lingua umana? Eccola pronta a entrare in scena a dare la risposta al delitto, adatta a tutti gli impieghi del repertorio del male. Non cammina più; zoppica; appoggiandosi sulla gruccia della Corte dei Miracoli, gruccia che può trasformarsi in clava; si chiama trouanderìe, vagabondaggio; tutti gli spettri, suoi valletti l'hanno truccata; striscia e si drizza, ha la doppia andatura del rettile. Ormai è atta a ogni parte, fatta equivoca dal falsario, verderame dall'avvelenatore, annerita dalla fuliggine dell'incendiario; e l'omicida vi mette il suo rosso. Quando da parte degli onesti si ascolta alla porta della società, si sorprende il dialogo di coloro che ne sono fuori. Si distinguono domande e risposte. Si sente senza comprenderlo, un mormorio orribile dallo strano suono quasi come l'accento umano, ma più somigliante all'urlo che alla parola. È l'argot. Le parole sono deformi, e improntate di non si sa quale bestialità fantastica: pare di sentir parlare delle idre. È l'inintelligibile del tenebroso. Ringhia e bisbiglia, completando il crepuscolo con l'enigma. C'è buio nella disgrazia, c'è ancora più buio nel delitto; questi due neri, insieme, compongono l'argot. Oscurità nell'atmosfera, oscurità negli atti, oscurità nelle voci. Spaventosa lingua, rospo che va, viene, saltella, s'arrampica, sbava e si muove mostruosamente in quell'immensa nebbia grigia fatta di pioggia, di tenebre, di fame, di vizio, di menzogna, di ingiustizia, di oscenità, d'asfissia e di gelo; pieno meriggio dei miserabili. Abbiamo compassione dei puniti. Ahimè! Chi siamo noi stessi? Chi sono io che parlo? Chi siete voi che mi ascoltate? Da dove veniamo? Ed è ben certo che non abbiamo commesso nulla prima di essere nati? La terra non somiglia a un carcere? Chissà che l'uomo non sia un pregiudicato dalla giustizia divina? Guardate la vita da vicino. È fatta in modo tale che ovunque vi si sente la punizione. Siete quello che si chiama un uomo felice? Eppure siete triste tutti i giorni. Ogni giorno ha il suo gran dispiacere o la sua piccola preoccupazione. Ieri tremavate per una vita che vi è cara; oggi temete per la vostra; domani sarete inquieto per questioni di denaro, dopodomani lo sarete per la diatriba di un calunniatore, il giorno seguente per la disgrazia di un amico; poi per il tempo che fa, poi per qualcosa di rotto o di perduto, poi per un piacere che la coscienza e la colonna vertebrale vi rimproverano; un'altra volta sarà per gli affari pubblici. Senza contare le pene del cuore. E così di seguito. Una nube si dissipa, un'altra si addensa. Un giorno su cento, a malapena, di piena gioia e di pieno sole. E siete nel piccolo numero dei felici! Quanto agli altri uomini, la notte stagnante è sopra di loro. Chi medita sulle sorti umane, si ferma troppo però su queste due parole: felice, infelice. In questo mondo, evidentemente vestibolo di un altro, non vi sono felici. La sola divisione è questa: gli illuminati e quelli che sono al buio. Diminuire il numero di quelli che sono al buio, aumentare il numero degli illuminati, ecco lo scopo. Per questo noi gridiamo: «Insegnamento!... Scienza!». Insegnare a leggere è accendere il fuoco; ogni sillaba compilata è una scintilla. Del resto, chi dice luce, non dice necessariamente gioia. Si soffre nella luce: l'eccesso brucia. La fiamma è nemica dell'ala. Ardere senza cessare di volare, ecco il prodigio del genio. Quando conoscerete e quando amerete, soffrirete ancora. Il giorno nasce in lacrime. Gli illuminati piangono, non foss'altro per quelli che sono nelle tenebre. I. Radici L'argot è la lingua di chi sta nelle tenebre. Il pensiero è commosso nelle più cupe profondità, la filosofia sociale è sollecitata alle sue più dolorose meditazioni, davanti a questo enigmatico dialetto in pari tempo malfamato e ribelle. Là c'è castigo visibile. Ogni sillaba ne ha l'aspetto spiccato. I vocaboli della lingua comune vi appariscono come accigliati e induriti sotto il ferro del carnefice. Alcuni sembra fumino ancora. Tale frase fa l'effetto della spalla tatuata di un ladro messa a nudo improvvisamente. L'idea rifiuta quasi di lasciarsi esprimere da quei sostantivi condannati dalla giustizia. La metafora è alle volte così sfrontata che si sente che è stata alla gogna. Del resto, nonostante tutto ciò, anzi, a causa di tutto ciò questo strano dialetto ha di diritto il suo scompartimento in quel gran casellario imparziale dove c'è posto per la monetina ossidata come per la medaglia d'oro, e che si chiama letteratura. L'argot, lo si voglia o no, ha la sua sintassi e la sua poesia. È una lingua. Se alle deformità di certi vocabili si riconosce che è stata masticata da Mandrin, dallo splendore di certe immagini si sente che l'ha parlata Villon. Questo verso così squisito e così celebre: Mais où sont tes neiges d'antan?5 è un verso in gergo. Antan - ante annum - è un vocabolo del gergo di Thunes che vuol dire l'anno scorso e per estensione una volta. Trentacinque anni fa, all'epoca della partenza della gran catena del 1827, in una delle celle di Bicêtre si poteva vedere ancora questa massima incisa con un chiodo sul muro da un re di Thunes condannato alla galera: Les dabs d'antan trimaient siempre pour la pierre du Coësre. Il che vuol dire: I re di una volta andavano sempre a farsi consacrare. Nel pensiero di quel re, farsi consacrare, voleva dire andare in galera. Il vocabolo décarade, che esprime la partenza di una pesante vettura al galoppo, è attribuito a Villon, ed è degno di lui. Questa parola, che sprigiona fuoco dalle quattro sillabe, riassume in una onomatopea magistrale tutto l'ammirevole verso di La Fontaine: Six forts chevaux tiraient un coche6. Dal punto di vista puramente letterario, pochi studi sarebbero più curiosi e più fecondi di quello dell'amor. È una lingua nella lingua, una specie di escrescenza malaticcia, un innesto malsano che ha prodotto una vegetazione, un parassita che ha le sue radici nel vecchio tronco gallico, e il cui fogliame sinistro si arrampica su tutto un lato della lingua. Questo è ciò che si potrebbe chiamare il primo aspetto, l'aspetto volgare dell'argot. Ma per coloro che studiano la lingua come bisogna studiarla, cioè come i geologi studiano la terra, l'argot appare come una vera alluvione. A seconda che si scavi più o meno in profondità si trovano nell'argot, sotto al vecchio francese popolare, il provenzale, lo spagnolo, l'italiano, il levantino - lingua di tutti i porti del Mediterraneo - l'inglese e il tedesco, la lingua romanza nelle sue tre varietà: francese, italiana e ladina, il latino, e infine il basco e il celtico. Formazione profonda e bizzarra. Edificio sotterraneo costruito in comune da tutti i miserabili. Ogni razza maledetta ha lanciato i suoi strali, ogni sofferenza ha lasciato cadere la sua pietra, ogni cuore ha dato il suo sasso. Una folla di anime cattive, basse o irritate, che hanno attraversato la vita e sono andate a svanire nell'eternità, sono lì quasi intere e in qualche modo visibili ancora sotto la forma di una parola mostruosa. Si vuole dello spagnolo? Il vecchio argot gotico ne formicola. Ecco buffette, schiaffo, che deriva da bofeton; vantane, finestra (poi vanterne) che deriva da ventano; gat, gatto, che deriva da gato; acite, olio, che deriva da aceyte. Si vuole dell'italiano? Ecco spade, che deriva da spada; carvel, battello, che deriva da caravella. Si vuole dell'inglese? Ecco bichot, vescovo, che deriva da bishop; raille, spia, che deriva da rascal, rascalion furfante; pliche, astuccio, che deriva dapilcher, fodero. Si vuole del tedesco? Ecco il caleur, il giovane, kellner; lo hers, il padrone, herzog (duca). Si vuole del latino? Ecco frangir, rompere, frangere; affurer, rubare, fur, cadène, da catena. C'è un vocabolo che appare in tutte le lingue del continente con una specie di potenza e d'autorità misteriosa, è il vocabolo magnus; la Scozia ne fa mac, che indica il capo della tribù, Mac-Farlane, Mac-Callumore, il gran Farlane, il gran Callumore7; il gergo ne fa meck, e più tardi meg, cioè Dio. Si vuole del basco? Ecco galhisto, il diavolo, che deriva da gaiztoa, cattivo; sorgabon, buonasera. Si vuol del celtico? Ecco blavin, fazzoletto che deriva da blavet, acqua zampillante; mênesse, donna (nel significato cattivo) che deriva da meinec, pieno di pietre; barant, ruscello, da baraton, fontana; goffeur, magnano, da goff, fabbro; la guedouze, la morte, che deriva da guenn-du, bianca-nera. Si vuole della storia? il gergo chiama gli scudi les maltèses, ricordo della moneta che aveva corso sulle galere di Malta. Oltre alle origini filosofiche che abbiamo indicate, il gergo ha altre radici, più naturali ancora, che escono per così dire dalla mente dell'uomo stesso. Prima di tutto la creazione diretta dalla parola. Lì sta il mistero delle lingue. Dipingere con vocaboli che hanno, non si sa come né perché, delle figure. Questo è il fondo primitivo di tutto il linguaggio umano, ciò che si potrebbe chiamare il granito. l'argot pullula di parole di questo genere, vocaboli immediati, creati d'un pezzo, non si sa dove né da chi, senza etimologia, senza analogia, senza derivati, vocaboli solitari, barbari, a volte orridi, che hanno una singolare potenza d'espressione e che vivono. Il carnefice, le taule; la foresta, le sabrì; la paura, la fuga, taf; il lacchè, le larbin; il generale, il prefetto, il ministro, pharos; il diavolo, le rabouin. Niente è più strano di questi vocaboli che mascherano e che mostrano a un tempo. Alcuni, le rabouin per esempio, sono nello stesso tempo grotteschi e terribili, e fanno l'effetto di una smorfia da ciclope. In secondo luogo, la metafora è un enigma in cui si rifugia il ladro che macchina il colpo, il prigioniero che prepara un'evasione. Nessun idioma è più metaforico dell'argot; dévisser le coco, torcere il collo; tortiller, mangiare; être gerbé, essere giudicato; un rat, un ladro di pane; il lansquine, piove, vecchia figura impressionante, che in qualche modo porta la data di nascita con sé, che assimila le lunghe linee oblique della pioggia alle picche grosse e inclinate dei lanzichenecchi, e che fa contenere in un solo vocabolo il detto popolare: il pleut des allebardes. Spesso, mano mano che il gergo passa dalla prima epoca alla seconda, i vocaboli passano dallo stato selvaggio e primitivo al senso metaforico. Il diavolo cessa di essere le rabouin e diventa le boulanger, colui che inforna. È più spiritoso, ma meno grande; qualche cosa come Racine dopo Corneille, come Euripide dopo Eschilo. Certe frasi di argot partecipano delle due epoche e hanno sia il carattere barbarico che il carattere metaforico; somigliano a fantasmagorie. Les sorquers vont solliciter les gails à la lune (i vagabondi rubano cavalli di notte). Una frase che passa davanti alla mente come un gruppo di spettri. Non si sa ciò che si vede. Terzo: l'espediente. l'argot vive sulla lingua. Ne usa a piacer suo, vi attinge a caso, e si limita spesso, quando sorge il bisogno, a snaturarla sommariamente e rozzamente. A volte, con le parole usuali così sformate e complicate da vocaboli di gergo puro, compone locuzioni pittoresche in cui si sente la mescolanza dei due elementi precedenti, la creazione diretta e la metafora. Le cab jaspine! je marronne que la roulotte de Pantin trime dans le sabri: il cane abbaia, suppongo che la diligenza di Parigi passi nel bosco. Le dab est sinve, la dabuge est merloussière, la fée est bative: il borghese è stupido, la borghese è furba, la figlia è bella. Più di frequente, per mettere fuori strada gli ascoltatori, l'argot si limita ad aggiungere indistintamente a tutti i vocaboli della lingua una specie di coda ignobile, una desinenza in aille, in orgue, in iergue, o in uche. Così: Vouziergue trouvaille bonorgue ce gigtlmouche?... Trovate buono questo montone? Frase rivolta da Cartouche a un carceriere, per sapere se la somma offerta per l'evasione andava bene. La desinenza in mar è stata aggiunta recentemente. L'argot, essendo l'idioma della corruzione, si corrompe presto. Inoltre, siccome cerca sempre di nascondersi, appena si sente compreso, si trasforma. Al contrario di ogni altra vegetazione, ogni raggio di luce vi uccide ciò che tocca. Così il gergo va decomponendosi e ricomponendosi continuamente; lavoro oscuro e rapido che non si arresta mai. Fa più strada lui in dieci anni che la lingua in dieci secoli. Così la larton8 diventa le lartif; le gail9 diventa le gaye, la fertanche10, la fertille; le nomignard11, il momacque; i fiques12, i frusques; la chique13, l'égrugeoir; il colabre14 il colas. Il diavolo è di nuovo gahisto, poi il rabouin, poi il boulanger, i poliziotti sono railles, poi roussins, poi rousses, poi marchands de lacets, poi coquers, poi cognes; il carnefice è le taule, poi chariot poi l'atigeur, poi il becquillard. Nel diciassettesimo secolo, battersi era se donner du tabac; nel diciannovesimo, è se chiquer la gueule. Venti locuzioni diverse sono passate fra questi due estremi. Cartouche, parlerebbe ebraico per Lacenaire. Tutti i vocaboli di questa lingua sono continuamente in fuga come gli uomini che li usano. Tuttavia, di quando in quando, a causa di questo movimento stesso, l'antico argot riappare e ridiventa nuovo. Ha capoluoghi propri in cui si conserva. Il Tempie conservava il gergo del diciassettesimo secolo; Bicêtre, quando era prigione conservava il gergo di Thunes. Ci si sentiva la desinenza in anche dei vecchi thuneurs. Boyanchestu, bevi tu? il croyanche, egli crede. Ma non per questo il moto perpetuo cessa di essere la legge. Se il filosofo giunge a fissare un momento, per osservarla, questa lingua che svanisce, questa lingua che svanisce continuamente, cade in dolorose e utili meditazioni. Nessuno studio è più efficace e più fecondo d'insegnamenti. Non c'è metafora, non c'è etimologia del gergo che non contenga una lezione. Fra gli uomini, battre, battere, vuol dire feindre, fingere: si batte una malattia; l'ipocrisia è il loro forte. Per loro l'idea dell'uomo che non si separa dall'idea dell'ombra. La notte, si traduce la sorgue, l'uomo l'orgue. L'uomo è un derivato della notte. Hanno preso l'abitudine di considerare la società come un'atmosfera che li uccide, come una forza fatale, e parlano della loro libertà come se parlassero della loro salute. Un arrestato è un malade; un condannato è un mort. Ciò che è più terribile per il prigioniero, fra le quattro mura che lo seppelliscono, è una specie di castità glaciale, egli chiama la cella il castus. In quel luogo funebre è sempre sotto l'aspetto più ridente che gli appare la vita esteriore. Il prigioniero ha dei ferri ai piedi; credete che pensi che con i piedi si cammina? No, pensa che con i piedi si balla; perciò, appena giunge a segare i ferri, la prima idea che gli viene è che può ballare, e chiama la sega una bastringue15. Un nome è un centro; profonda assimilazione. Il bandito ha due teste, una che discute i suoi atti e lo guida durante la vita, l'altra che ha sulle spalle il giorno in cui muore; la testa che gli consiglia il delitto, la chiama Sorbonne, e la testa che lo espia tronche16. Quando un uomo non ha più che cenci sul corpo e vizi nel cuore, quando è giunto a quella doppia degradazione materiale e morale che caratterizza nelle sue due accezioni il vocabolo gueux, è pronto al delitto; è come un coltello ben affilato, ha due tagli, la pigrizia e la cattiveria: perciò il gergo non dice un pezzente; dice un réguisé17. Che cosa è la galera? Un braciere di dannazione, un inferno. Il forzato si chiama un fagot18. Infine, che nome danno i delinquenti al carcere? le collège19. Tutto un sistema di penitenziario può avere origine da questo vocabolo. Il ladro ha, lui pure, la sua carne da cannone, la materia vile, io, voi, chiunque passi: il pantre (pan, tutto). Si vuol sapere da dove sono uscite la maggior parte delle canzoni di galera, quei modi di dire chiamati nel vocabolario speciale i lirlonfa? Si ascolti questo: Al Châtelet di Parigi c'era una cantina grande e lunga. Questa cantina era a otto piedi sotto il livello della Senna. Non aveva né finestre, né spiragli, l'unica apertura era la porta; gli uomini potevano entrarci, l'aria no. Quella cantina aveva per soffitto una volta di pietra e per pavimento dieci pollici di fango. L'avevano selciata, ma, sotto lo stillicidio delle acque, il selciato era marcito e screpolato. A otto piedi dal suolo, una lunga trave massiccia attraversava quel sotterraneo, da parte a parte; da quella trave cadevano a intervalli, delle catene lunghe tre piedi, e alle estremità di quelle catene c'erano delle gogne. Gli uomini condannati alla galera si mettevano in quella cantina, dove rimanevano fino al giorno in cui partivano per Tolone. Li spingevano sotto quella trave dove ognuno aveva una catena oscillante nelle tenebre che lo aspettava. Le catene, quelle braccia pendenti, e le gogne quelle mani aperte, prendevano quei miserabili al collo. Li inchiodavano, e li lasciavano là. La catena, troppo corta, non permetteva loro di coricarsi. E rimanevano immobili in quella cantina, in quelle tenebre, sotto quella trave, quasi penzoloni, costretti a fare sforzi immensi per giungere fino al pane o alla brocca, la volta sulla testa, il fango fino a mezza gamba, gli escrementi che colavano lungo i garetti, squartati dalla fatica, curvi sulle cosce e sulle ginocchia, attaccandosi con le mani alla catena per riposarsi, non potendo dormire in piedi, svegliati a ogni momento dallo strangolamento della gogna; alcuni non si risvegliavano. Per mangiare, facevano salire fino alla mano, appoggiando il calcagno alla tibia, il pane che gettavano loro nel fango. Quanto tempo rimanevano così? Un mese, due mesi, sei mesi alle volte; uno vi rimase un anno. Quella era l'anticamera della galera. Si era messi là dentro magari per aver rubato un lepre al re. In quel sepolcro terribile che cosa facevano? Ciò che si fa in un sepolcro, agonizzavano, e ciò che si può fare in un inferno: cantavano; perché quando non c'è più speranza, il canto rimane. Nelle acque di Malta, quando si avvicinava una galera, si udivano prima i canti e poi i remi. Il povero bracconiere Survincent, che era passato per la prigione-cantina del Châtelet diceva: «Sono le rime che mi hanno sostenuto». Inutilità della poesia. A che scopo la rima? È in quella cantina che sono nate quasi tutte le canzoni in argot. È dalle segrete del Grand-Châtelet di Parigi che viene il melanconico ritornello delle galere di Montgomery: Timaloumisaine, timaloumison. La maggior parte di quelle canzoni sono lugubri, alcune sono gaie, una è tenera: Icicaille est le théâtre Du petit dardant20. Per quanto facciate non riuscirete mai ad annientare questo eterno residuo del cuore dell'uomo, l'amore. In questo mondo delle azioni cupe, si serba il segreto. Il segreto è la cosa di tutti. Il segreto, per quei miserabili, è l'unità che serve di base all'unione. Rompere il segreto, è strappare a ogni membro di quella comunità feroce qualcosa di se stesso. Denunciare, nella energica lingua del gergo, si traduce: Manger le morceau21. Come se la spia tirasse a lui un po' della sostanza di tutti e si nutrisse d'un pezzo della carne d'ognuno. E ricevere uno schiaffo? La metafora banale risponde: C'est voire trente-six chandelles22. Qui interviene il gergo, e soggiunge: Chandelle, camoufle. Per questo il linguaggio usuale allo schiaffo dà per sinonimo camouflet. Così, per una specie di penetrazione dal basso all'alto, la metafora, questo tragitto incalcolabile, aiutando il gergo, sale dalla caverna all'accademia; Pouillailler dice: J'allume ma camoufle e Voltaire scrive: Langleviel la Baumelle mérite cent camouflets23. Una ricerca nell'argot vuol dire una scoperta a ogni passo. Lo studio e la conoscenza di questo strano idioma conducono al misterioso punto di intersecazione della società regolare con la società maledetta. L'argot è la parola diventata forzato. Che il principio pensante dell'uomo possa essere cacciato così basso, che possa essere trascinato e legato là dalle oscure tirannie della fatalità, che possa essere avvinto a non si sa quali legami in quel precipizio, costerna. O povero pensiero dei miserabili! Ahimè! nessuno andrà in soccorso dell'anima umana in quelle tenebre? Il suo destino è d'attendervi per sempre lo spirito, il liberatore, l'immenso cavaliere dei pegasi e degli ippogrifi, il combattente color dell'aurora che discende dall'azzurro fra due ali, il radioso cavaliere dell'avvenire? Chiamerà sempre invano in suo soccorso la lancia di luce dell'ideale? È condannata a sentir venire, spaventosa, nelle tenebre dell'abisso del Male, a scorgere, sempre più vicino, sotto l'acqua ributtante, quella testa di drago, quella gola ruminante schiuma, quell'ondulazione serpeggiante di artigli, di rigonfiamenti e di anelli? Bisogna che resti là, senza una luce, senza speranza, abbandonata a quella raccapricciante vicinanza, vagamente fiutata dal mostro, fremente, scapigliata, torcendosi le braccia, incatenata per sempre alla roccia della notte, cupa Andromeda bianca e nuda nelle tenebre! III. Argot che piange e argot che ride Come si vede, tutto l'argot intero, il gergo di quattrocento anni fa come quello di oggi, è penetrato da quel cupo spirito simbolico che dà a tutte le parole ora un'andatura dolente, ora un aspetto minaccioso. Ci si sente l'antica tristezza feroce di quei vagabondi della Corte dei Miracoli, che giocavano a carte con dei mazzi particolari, dei quali se ne conserva qualcuno. L'otto di fiori, per esempio, rappresentava un grande albero che portava otto enormi foglie di trifoglio, specie di personificazione fantastica della foresta. Ai piedi di quest'albero si vedeva un fuoco acceso su cui tre lepri facevano arrostire un cacciatore allo spiedo, e dietro, sopra un altro fuoco, una marmitta fumante da cui usciva la testa del cane. Nulla di più lugubre di queste rappresaglie in pittura, sopra un mazzo di carte, se si pensa ai roghi per arrostire i contrabbandieri e al calderone per bollire i falsari. Le diverse forme che prendeva il pensiero nel regno dell'argot, anche la canzone, anche lo scherzo, anche la minaccia, avevano tutte quel carattere di impotenza e di oppressione. Tutti i canti dei quali sono state raccolte alcune melodie, erano umili e lamentosi da piangere. Il pègre si chiama le pauvre pègre, ed è sempre la lepre che si nasconde, il sorcio che sfugge, l'uccello che scappa. Appena reclama, si limita a sospirare. Uno dei suoi gemiti è giunto sino a noi: «Je n 'entrave que le dail comment meck, le daron des orgues, peut agiter ses môme et ses momignards et les locher criblant sans être agité lui même»24. Il miserabile, tutte le volte che ha il tempo di pensare, si fa piccolo davanti alla legge, e meschino davanti alla società; si getta bocconi, supplica, si appella alla pietà; si sente che sa di avere torto. Verso la metà dell'ultimo secolo, avvenne un cambiamento. I canti delle prigioni, i ritornelli dei ladri presero, per così dire, un'aria insolente e gioviale. Il lamentevole maluré fu sostituito da larifla. Nel diciottesimo secolo, in quasi tutte le canzoni delle galere, dei bagni penali e delle ciurme, si trova un'allegria diabolica ed enigmatica. Ci si sente quel ritornello stridente e saltellante che si direbbe rischiarato da una luce fosforescente, che sembra gettato nella foresta da un folletto: Mirlababi surlababo Mirliton ribonribette Surlababi mirlababo Mirliton ribonribo. Si cantava questo sgozzando un uomo in una cantina o in un bosco. Sintomo serio. Nel diciottesimo secolo, l'antica malinconia di queste classi si dissipa. Si mettono a ridere. Burlano il gran meg e il gran dab25. Sotto Luigi XV chiamano il re di Francia «le marquis de Pantin»26. Eccole quasi allegre. Una specie di debole luce esce da quei miserabili come se la coscienza non gli pesasse più. Queste lamentevoli tribù dell'ombra non hanno più soltanto l'audacia disperata delle azioni, ma l'audacia incurante della mente. Indizio che perdono il senso della loro criminalità, e sentono, perfino, tra i pensatori e gli idealisti, non so quale appoggio che essi stessi ignorano. Indizio che il furto e il saccheggio cominciano a infiltrarsi nelle dottrine e nei sofismi, in modo da perdere un po' della loro bruttezza, dandone molta ai sofismi e alle dottrine; indizio infine, se non sorge alcuna diversione, di qualche scoppio prodigioso assai prossimo. Fermiamoci un momento. Chi accusiamo noi? Il diciottesimo secolo? la sua filosofia? No certo. L'opera del diciottesimo secolo è sana e buona. Gli enciclopedisti, con a capo Diderot, i fisiocrati con Turgot, i filosofi con Voltaire, gli utopisti con Rousseau, sono le quattro legioni sacre. Si deve a loro l'immenso progresso dell'umanità verso la luce. Sono le quattro avanguardie del genere umano che vanno ai quattro punti cardinali del progresso; Diderot verso il bello, Turgot verso l'utile, Voltaire verso il vero, Rousseau vèrso il giusto. Ma a fianco e sotto dei filosofi, c'erano i sofisti, vegetazione velenosa mescolata allo sviluppo salubre, cicuta nella foresta vergine. Mentre il carnefice bruciava sullo scalone del Palazzo di Giustizia i grandi libri libertari del secolo, scrittori oggi dimenticati pubblicavano, col privilegio del re, non so quali scritti stranamente destabilizzanti, avidamente letti dai miserabili. Particolare bizzarro, alcune di queste pubblicazioni protette da un principe, si trovano nella Biblioteca segreta. Questi fatti, profondi ma ignorati, non erano veduti alla superficie. A volte è l'oscurità stessa di un fatto che ne forma il pericolo. È oscuro perché è sotterraneo. Di tutti gli scrittori, colui che forse scavò allora nella massa la galleria più malsana, è Restif de La Bretonne27. Questo lavorìo, comune a tutta l'Europa, si diramò in Germania più che altrove. In Germania, durante un certo periodo, descritto da Schiller nel suo famoso dramma I masnadieri, il furto e il saccheggio si eressero quale protesta contro la proprietà e il lavoro; assimilavano certe idee elementari, speciose e false, giuste in apparenza, assurde in realtà, si avviluppavano in queste idee, vi sparivano, in qualche modo, prendevano un nome astratto e passavano allo stato di teoria, e così circolavano tra le folle laboriose, sofferenti e oneste, all'insaputa dei chimici imprudenti che avevano preparato la miscela, all'insaputa delle masse stesse che l'accettavano. Tutte le volte che si produce un fatto simile è grave. La miseria genera la collera; e mentre le classi prospere si accecano o si addormentano - che è sempre chiudere gli occhi - l'odio delle classi disgraziate accende la torcia a qualche mente stizzosa o mal fatta che sogna in un angolo, e che si mette a esaminare la società. L'esame dell'odio, cosa terribile! Da ciò, se la gravità dei tempi lo consente, quelle spaventose insurrezioni. che si chiamavano jacqueries28 una volta, vicino alle quali le agitazioni puramente politiche sono giochi da ragazzi, che non sono più la lotta dell'oppresso contro l'oppressore, ma la rivolta del malessere contro il benessere. Tutto crolla allora. Le jacqueries sono i terremoti di popolo. È con questo pericolo, imminente forse in Europa verso la fine del diciottesimo secolo, che tagliò corto la Rivoluzione francese, questo immenso atto di probità. La Rivoluzione francese, che non è altro che l'ideale armato di spada, si drizzò in piedi, e, con lo stesso moto improvviso, chiuse la porta al male e aprì la porta del bene. Affrontò la questione, promulgò la verità, scacciò il miasma, risanò il secolo, coronò il popolo. Si può dire che creò l'uomo una seconda volta, dandogli una seconda anima, il diritto. Il diciannovesimo secolo ereditò e approfittò dell'opera sua, e oggi la catastrofe sociale che indicavamo prima è semplicemente impossibile. Cieco chi la denuncia! Ingenuo chi la teme! La rivoluzione è il vaccino contro la jacquerie. Grazie alla rivoluzione, le condizioni sociali sono mutate. Le malattie feudali e monarchiche non sono più nel nostro sangue. Non c'è più medioevo nella nostra costituzione. Non siamo più ai tempi di quei spaventosi formicolìi sotterranei, in cui si sentiva sotto i piedi la corsa oscura di un boato sordo, in cui apparivano alla superficie della civiltà non so quali rigonfiamenti di gallerie, di talpe, il suolo si screpolava, la volta delle caverne si apriva, e si vedevano d'un tratto uscire dalla terra teste mostruose. Il senso rivoluzionario è un senso morale. Il sentimento del diritto, sviluppato, sviluppa il sentimento del dovere; la legge di tutti è la libertà, che finisce dove comincia la libertà altrui, secondo l'ammirevole definizione di Robespierre. Dopo l'89, il popolo tutto si dilata nell'individuo fatto sublime; non c'è povero che, avendo il diritto, non ne abbia un raggio; il morto di fame sente in sé l'onestà della Francia; la dignità del cittadino è un'armatura interiore; chi è libero è scrupoloso; chi vota regna. Da ciò l'incorruttibilità; da ciò l'aborto di cupidigie malsane; da ciò gli occhi eroicamente abbassati davanti alle tentazioni. Il risanamento rivoluzionario è tale che in un giorno di libertà, un 14 luglio, un 10 agosto, non c'è più che plebe. Il primo grido delle masse illuminate e in via di sviluppo è: Morte ai ladri! Il progresso è l'uomo onesto; l'ideale e l'assoluto non rubano. Da chi furono scortati nel 1848 i furgoni che contenevano le ricchezze delle Tuileries? dagli straccioni del faubourg Saint-Antoine. Il cencio fece la guardia al tesoro. La virtù fece risplendere quei cenciosi. Là, nei furgoni, nelle casse appena chiuse, alcune ancora aperte, fra cento scrigni splendenti, quella vecchia corona di Francia tutta in diamanti, sormontata dai rubini della regalità, appartenuta al reggente, che valeva trenta milioni. Essi, a piedi nudi, custodivano quella corona. Dunque non più jacqueries. Me ne dispiace per i furbi. È paura vecchia che ha fatto il suo tempo e che non potrebbe più essere impiegata, ora, in politica. La gran molla dello spettro rosso è rotta; tutti lo sanno. Lo spauracchio non spaventa più; gli uccelli ci familiarizzano, gli stercorari ci si posano, i borghesi ci ridono sopra. IV. I due doveri: vegliare e sperare È dissipato ogni pericolo sociale, con tutto questo? No certo. Non più jacquerìe, la società può star sicura; il sangue non le salirà più alla testa; ma si preoccupi di come respira. Non c'è più l'apoplessia, ma la tisi c'è. La tisi sociale si chiama miseria. Si muore tanto minati che fulminati. Non ci stanchiamo di ripeterlo: pensare prima di tutto alle masse diseredate e addolorate, sollevarle, dar loro aria, illuminarle, amarle, allargar magnificamente il loro orizzonte, prodigar loro sotto tutte le forme l'educazione, offrire l'esempio del lavoro, mai l'esempio dell'ozio, diminuire il peso del fardello individuale aumentando la nozione dello scopo universale, limitare la povertà senza limitare la ricchezza, creare vasti campi d'attività pubblica e popolare, avere come Briareo cento mani da tendere da tutte le parti agli oppressi e ai deboli, impiegare la potenza collettiva a quel gran dovere che consiste nell'aprire opifici a tutte le braccia, scuole a tutte le attitudini e laboratori a tutte le intelligenze, aumentare il salario, diminuire la fatica, bilanciare il dare e l'avere, cioè proporzionare l'utile allo sforzo e la sazietà al bisogno; in una parola far sviluppare dal meccanismo sociale, a profitto di coloro che soffrono e di coloro che ignorano, più luce e più benessere; è questo - le anime sensibili non lo dimentichino - il primo degli obblighi fraterni, è questa - che i cuori egoisti lo sappiano - la prima delle necessità politiche. E, diciamolo, tutto ciò non è che l'inizio. La vera questione è questa: il lavoro non può essere una legge senza essere un diritto. Non ci stancheremo mai di dirlo. Se la natura si chiama provvidenza, la società deve chiamarsi previdenza. Lo sviluppo intellettuale e morale non è meno indispensabile del miglioramento materiale. Sapere è un viatico, pensare è cosa di prima necessità; la verità è un nutrimento come il frumento. Una nazione, a digiuno di scienza e di dottrina, dimagrisce. Compiangiamo al pari degli stomaci, le menti che non si nutrono. Se c'è qualcosa di più commovente di un corpo agonizzante per mancanza di pane, è un'anima che muore digiuna di luce. Tutto il progresso tende a questa parte della soluzione. Un giorno resteremo stupiti. Con l'elevarsi del genere umano, gli strati profondi usciranno naturalmente dalla zona di miseria. Si cancellerà la miseria con il semplice elevarsi del livello. Si avrebbe torto a dubitare di questa soluzione benedetta. Il passato, è vero, è fortissimo nel momento in cui siamo. È in ripresa. Questo ringiovanimento di un cadavere è sorprendente; questo morto è un conquistatore. Arriva con la sua legione - le superstizioni, - con la spada - il dispotismo, - con la sua bandiera - l'ignoranza; - da qualche tempo ha vinto dieci battaglie. Avanza, minaccia, ride; è alle nostre porte. Ma noi non disperiamo. Vendiamo il campo dove si accampa Annibale. Noi crediamo, che cosa possiamo temere? Le idee non tornano indietro, come non tornano indietro i fiumi. Ma coloro che non vogliono l'avvenire, ci riflettano. Dicendo no al progresso, non condannano l'avvenire, ma loro stessi. Essi si danno una triste malattia; si inoculano il passato. Non c'è che un modo per rifiutare il domani: morire. Ora nessuna morte, - quella del corpo il più tardi possibile, quella dell'anima mai - è ciò che noi vogliamo. Sì, l'enigma dirà la sua parola, la sfinge parlerà, il problema sarà risolto. Sì, il popolo abbozzato dal diciottesimo secolo, sarà terminato dal diciannovesimo. Idiota chi ne dubita! Lo sbocciare futuro, lo sbocciare prossimo del benessere universale, è un fenomeno divinamente fatale. Immense spinte d'insieme reggono i fatti umani e li conducono tutti in un dato tempo allo stato logico, vale a dire all'equilibrio, all'equità. Una forza composta di terra e di cielo risulta dall'umanità e la governa; questa forza compie miracoli; gli sconvolgimenti meravigliosi non sono per lei più difficili delle peripezie straordinarie. Aiutata dalla scienza, che viene dall'uomo, e dall'evento che viene da qualcun altro si spaventa poco di quelle contraddizioni nei problemi, che al volgo sembrano insolubili. Non è meno abile nel far zampillare una soluzione dal ravvicinamento delle idee, che un insegnamento dal ravvicinamento dei fatti; e ci si può aspettare tutto da parte di questa misteriosa potenza del progresso che un bel giorno confronta l'Oriente e l'Occidente in fondo a un sepolcro e fa dialogare gli imani con Bonaparte nell'interno della grande piramide. In attesa, niente fermate, niente esitazioni nella grandiosa marcia in avanti delle menti. La filosofia sociale è essenzialmente la scienza della pace. Ha per scopo e deve avere per risultato la dissoluzione delle ire con lo studio degli antagonismi. Esamina, sente, analizza; poi ricompone. Procede per via di riduzione, allontanando da ogni cosa l'odio. Che una società s'inabissi al vento che si scatena sugli uomini, si è visto più di una volta; la storia è piena di naufragi di popoli e di imperi: costumi, leggi, religioni; un bel giorno, questo sconosciuto, l'uragano, passa e tutto ciò scompare. Le civiltà dell'India, della Caldea, della Persia, della Siria, dell'Egitto, sono scomparse una dietro l'altra. Perché? Lo ignoriamo. Quali sono le cause di questi disastri? Non lo sappiamo. Queste società avrebbero potuto essere salvate? È stata colpa loro? Si sono ostinate in qualche vizio fatale che le ha perdute? Quanto c'è di suicidio in queste morti terribili di una nazione o di una razza? Domande senza risposta. L'ombra copre le civiltà condannate. Facevano acqua e furono inghiottite; non abbiamo da dire niente di più, ed è con una specie di spavento che guardiamo in fondo a quel mare che si chiama passato, dietro quelle onde colossali, i secoli, sprofondarsi quelle immense navi, Babilonia, Ninive, Tarso, Tebe, Roma, sotto il soffio spaventoso che esce da tutte le bocche delle tenebre. Ma tenebre là, e qui luce. Ignoriamo le malattie delle civiltà antiche, conosciamo le infermità della nostra. Abbiamo su di lei, ovunque, il diritto di luce; contempliamo le sue bellezze e mettiamo a nudo le sue deformità. Scandagliamo il punto del male; e, una volta constatata la malattia, lo studio della causa conduce alla scoperta del rimedio. La nostra civiltà, opera di venti secoli, ne è contemporaneamente il mostro e il prodigio; vale la pena di essere salvata. Lo sarà. Alleviarla è già molto; illuminarla, è ancora qualcosa. Tutti i lavori della filosofia sociale moderna devono convergere verso questo scopo. Oggi il pensatore ha un grande dovere: auscultare la civiltà. Lo ripetiamo, questa auscultazione incoraggia, ed è con questa insistenza nell'incoraggiamento che vogliamo finire queste poche pagine, intermezzo austero di un dramma doloroso. Sotto la mortalità sociale si sente l'immortalità umana. Per avere qua e là quelle piaghe che sono i crateri, quegli eczemi che sono le solfatare, per un vulcano che va in suppurazione e getta il pus, il globo non muore. Le malattie del popolo non uccidono. Eppure, chiunque segue la clinica sociale, ogni tanto scuote il capo. I più forti, i più affezionati, i più logici hanno ore di debolezza. L'avvenire giungerà? Pare necessaria questa domanda quando si vede tanta orribile oscurità. Cupo scontro degli egoisti coi miserabili. Negli egoisti, i pregiudizi, le tenebre dell'educazione ricca, l'appetito aumentato dall'ebbrezza, uno stordimento di prosperità che assordisce, il timore di soffrire che in alcuni va fino all'avversione per i sofferenti, una soddisfazione implacabile, l'io così enfiato che chiude l'anima; presso i miserabili la cupidigia, l'invidia, l'odio di vedere gli altri godere, le profonde scosse della bestia umana verso l'appagamento, i cuori pieni di nebbia, la tristezza, il bisogno, la fatalità, l'ignoranza impura e semplice. Bisogna continuare ad alzare gli occhi verso il cielo? Il punto luminoso che vi si distingue è di quelli che si spengono? L'ideale è spaventoso a vedersi così perduto nell'immensità, piccolo, isolato, impercettibile brillante, ma circondato da tutte quelle grandi minacce nere mostruosamente accumulate attorno a lui; eppure non è maggiormente in pericolo d'una stella tra le fauci delle nubi. 1 Le Dernier Jour d'un Condamné. 2 Il censuario che si stabilisce nel suo fondo non può reclamare i frutti dello stesso durante il passaggio ereditario dei beni immobili del rinunciante. 3 Troverete in tutti questi pettegolezzi un mondo di ragioni perché possa prendermi le mie libertà. 4 Shakespeare per metà è bisticci e giochi di parole. 5 Ma dove sono le nevi di una volta? 6 Sei robusti cavalli tiravano una carrozza. 7 Si osserva che mac, in celtico, vuol dire figlio. 8 Pane. 9 Cavallo. 10 Paglia. 11 Ragazzo. 12 Arredi, panni, bagagli. 13 La chiesa. 14 Il collo. 15 Balera. 16 Mozzata. 17 Riaffilato. 18 Fastello. 19 Collegio. 20 Questo è il teatro / Del piccolo Cupido. 21 Mangiare il boccone. 22 È come vedere trentasei candele. 23 Accendi la mia candela. - Langleviel la Baumelle merita cento schiaffi. 24 Non comprendo come Dio, il padre degli uomini, possa torturare i suoi figli e i suoi fanciulli e sentirli strillare senza essere torturato lui stesso. 25 Il padrone, ovvero il potere; per esteso, Dio. 26 Pantin (burattino): in argot, Parigi. 27 Restif de La Bretonne (1734-1806) poligrafo prolificissimo. Tra i suoi libri di cui è sopravvissuta la fama: Le paysan parvenu, L'Anti-Justine, Le pornograph. 28 Si dice di qualsiasi insurrezione delle classi povere contro le classi privilegiate, e deriva dal soprannome di Jacques Bonhomme che si dava per derisione al contadini, i quali, nel 1358, durante la prigionia di re Giovanni il Buono, in Inghilterra insorsero contro i signori. LIBRO OTTAVO Incanti e desolazioni I. Piena luce Certo il lettore avrà compreso che Eponine, avendo riconosciuto attraverso il cancello l'inquilina di quella rue Plumet dove la Magnon l'aveva inviata, aveva cominciato con l'allontanare da quella via i banditi, poi vi aveva condotto Marius, il quale dopo parecchi giorni di estasi davanti a quel cancello, trascinato da quella forza che spinge il ferro verso la calamita e l'innamorato verso le pietre di cui è fatta la casa di colei che ama, aveva finito con l'entrare nel giardino di Cosette come Romeo nel giardino di Giulietta. Gli era riuscito anche più facile che a Romeo; Romeo fu obbligato a scalare un muro, Marius non ebbe che a forzare un po' una sbarra del decrepito cancello che vacillava nell'alveolo, arrugginito come i denti dei vecchi. Marius era sottile e passò comodamente. Siccome non c'era mai nessuno nella strada e Marius non penetrava nel giardino che di notte, non rischiava di essere veduto. Dall'ora benedetta e santa in cui un bacio fidanzò quelle due anime, Marius vi andò tutte le sere. Se in quel momento della vita Cosette fosse caduta nell'amore di un uomo poco scrupoloso e libertino, sarebbe stata perduta, poiché vi sono nature generose che si abbandonano, e Cosette era una di queste. Una delle magnanimità della donna è cedere. L'amore in quell'altezza in cui è assoluto, si complica di non so quale celeste accecamento del pudore. Ma che pericolo correte o nobili anime! Spesso voi date il cuore, e noi prendiamo il corpo. Il cuore vi rimane, e voi lo custodite nell'ombra, fremendo. L'amore non conosce mezze misure: o perde, o salva. Tutto il destino umano consiste in questo dilemma. Perdita o salvezza, nessuna fatalità lo presenta più inesorabilmente dell'amore. L'amore è la vita, se non è la morte. Culla; tomba, anche. Lo stesso sentimento dice sì e no nel cuore umano. Di tutte le cose che Dio ha creato, il cuore umano è quello che sviluppa più luce, ahimè! e più ombra. Dio volle che l'amore di Marius per Cosette fosse uno di quegli amori che salvano. Finché durò il mese di maggio di quell'anno 1832, si trovavano là tutte le notti, in quel povero giardino selvaggio, sotto quei rami sempre più odorosi e più folti, due esseri formati di tutte le castità e di tutte le innocenze, traboccanti di tutta la felicità del cielo, più vicini agli arcangeli che agli uomini, puri, onesti, inebriati, raggianti, che risplendevano l'uno per l'altra nelle tenebre. A Cosette sembrava che Marius avesse una corona e a Marius che Cosette avesse un'aureola. Si toccavano, si guardavano, si prendevano le mani, si stringevano l'uno contro l'altra; ma c'era una barriera che non sorpassavano mai. Non già che la rispettassero; la ignoravano. Marius sentiva un limite, la purità di Cosette e Cosette sentiva un appoggio: la lealtà di Marius. Il primo bacio era stato anche l'ultimo. Dopo, Marius non era andato più in là dallo sfiorarle con le labbra la mano o lo scialle, o un ricciolo. Ella era per lui un profumo, non una donna: la respirava. Lei non rifiutava nulla e lui non domandava nulla, Cosette era felice e Marius era soddisfatto. Vivevano in quell'inebriante stato che si potrebbe chiamare un'anima abbagliata da un'altra. Era quell'ineffabile primo abbraccio di due verginità nell'ideale. Due cigni che si incontrano sulla Jungfrau. In quell'ora d'amore, ora in cui la voluttà taceva assolutamente sotto l'onnipotenza dell'estasi, Marius, il puro e serafico Marius, sarebbe stato capace di salire piuttosto in casa di una prostituta che alzare la veste di Cosette all'altezza della caviglia. Una volta, al chiaro di luna, Cosette si chinò per raccogliere qualcosa; il busto le si aprì e lasciò vedere il principio del seno: Marius volse gli occhi altrove. Che cosa avveniva in quei due esseri? Nulla. Si adoravano. Di notte, quando essi erano là, quel giardino sembrava un luogo vivente e sacro. Tutti i fiori si aprivano intorno a loro mandandosi incensi; essi aprivano le loro anime e le espandevano nei fiori. La vegetazione lasciva e vigorosa trasaliva piena di forza e d'ebrezza intorno a quei due innocenti, alle cui parole d'amore gli alberi fremevano. Che cosa erano quelle parole? Soffi. Niente di più. Quei soffi bastavano per turbare, per commuovere tutta quella natura. Potenza magica che si stenterebbe a comprendere se si leggessero in un libro quei dialoghi fatti per essere trasportati e sparsi come nubi di fumo dal vento sotto le foglie. Togliere a quei mormorii di due amanti quella melodia che esce dall'anima e che li accompagna come una lira, ciò che resta non è che ombra; voi dite: «Che, è tutto qui?». Sì, fanciullaggini, ripetizioni, risate per nulla, inutilità, sciocchezze, tutto quel che c'è al mondo di più sublime e di più profondo! Le sole cose che valgano la pena di essere ascoltate e di essere dette. L'uomo che non ha mai udito tali sciocchezze, tali inezie, l'uomo che non le ha mai pronunciate, è imbecille e cattivo. Cosette diceva a Marius: «Sai?...». (In tutto ciò, e attraverso quella celeste verginità, senza che fosse possibile all'uno e all'altra di dire come era avvenuto, si davano del tu.) «Sai? mi chiamano Euphrasie.» «Euphrasie? Ma no, ti chiami Cosette.» «Oh!... Cosette è un brutto nome che mi hanno dato quando ero piccina. Ma il mio vero nome è Euphrasie. Forse che non ti piace questo nome, Euphrasie?» «Sì... Ma Cosette non è brutto.» «Forse lo preferisci a Euphrasie?» «Ma... sì.» «Allora anch'io. È vero, è bello, Cosette. Chiamami Cosette.» E il sorriso che aggiungeva faceva di quel dialogo un idillio degno di un bosco celeste. Un'altra volta lei lo guardava fissamente ed esclamava: «Signore, voi siete bello, siete simpatico, avete dello spirito, non siete niente affatto ignorante, siete ben più istruito di me, ma vi sfido a dire: ti amo». E Marius, immerso nell'azzurro, credeva udire una strofa cantata da una stella. Oppure mentre lei gli dava un colpetto perché tossiva, lei gli diceva: «Non tossite, signore. Non voglio si tossisca in casa mia senza il mio permesso. È bruttissimo tossire e inquietarmi. Voglio che tu stia bene, perché prima di tutto, io, se tu non stai bene, sarei oltremodo infelice. Che cosa vuoi che faccia?». E ciò era semplicemente divino. Una volta Marius disse a Cosette: «Figurati che un tempo ho creduto che ti chiamassi Ursule». E questo li fece ridere tutta la serata. In mezzo a un'altra conversazione, egli giunse a esclamare: «Ah, un giorno al Luxembourg, sono stato lì lì per finire di fare a pezzi un invalido!». Ma si fermò subito e andò più in là. Avrebbe dovuto parlare a Cosette della giarrettiera, e ciò era impossibile. C'era un limite sconosciuto, la carne, davanti al quale quell'amore innocente indietreggiava con una specie di sacro orrore. Marius si figurava la vita con Cosette così, senz'altro; andare tutte le sere in rue Plumet, spostare la vecchia sbarra compiacente del cancello, sedersi a fianco sullo stesso sedile, guardare attraverso gli alberi lo scintillio della notte nascente, avvicinare la piega del ginocchio dei suoi calzoni al rigonfio della sottana di Cosette, accarezzarle l'unghia del pollice, darle del tu, aspirare così vicini lo stesso fiore, per sempre, infinitamente. Durante quei momenti le nubi passavano sul loro capo. Ogni volta che il vento soffia, porta via più sogni dell'uomo che nubi del cielo. Che quel casto amore quasi scontroso fosse assolutamente senza galanteria, no. «Fare complimenti» a colei che si ama è il primo modo d'accarezzarla, un mezzo tentativo di audacia. Il complimento, è come un bacio attraverso il velo; la voluttà vi mette la sua dolce punta pur nascondendosi. Davanti alla voluttà il cuore indietreggia, per amare di più. Le carezze di Marius, piene di chimere, erano, per così dire, azzurre: gli uccelli, quando volano là in alto dalla parte degli angeli, devono sentire parole simili. Eppure vi mescolava la vita, l'umanità, tutto il positivismo di cui era capace. Èra ciò che si dice in una grotta, preludio di ciò che si dirà in un'alcova: un'effusione lirica, la strofa e il sonetto uniti, le gentili iperboli dell'amoreggiamento, tutte le raffinatezze dell'adorazione disposte in un mazzolino dal sottile profumo celeste, un ineffabile cinguettio da cuore a cuore. «Ah!», mormorava Marius, «quanto sei bella! Non oso guardarti. Sento come un fremito. È perciò che ti contemplo. Sei una grazia. Non so che cosa abbia l'orlo della tua sottana, quando lascia scorgere la punta del tuo stivaletto, mi agita. E poi che luce incantevole quando mi si schiude il tuo pensiero! Parli, ragioni meravigliosamente. Mi sembra in alcuni momenti che tu sia un sogno. Parla, ti ascolto, ti ammiro. O Cosette, come è strano e incantevole! Sono veramente pazzo. Siete adorabile, signorina. Studio i tuoi piedi al microscopio, e l'anima tua al telescopio.» E Cosette rispondeva: «Ti amo un po' di più: tutto il tempo passato da stamattina». Domande e risposte andavano come potevano in quel dialogo, terminando, sempre d'accordo, sull'amore, come le figurine di sambuco sul chiodo. Tutta la persona di Cosette era semplicità, ingenuità, trasparenza, purezza, luce, candore; si sarebbe potuto dire di Cosette che era chiara. Quelli che la vedevano provavano una sensazione di aprile, di alba. C'era della rugiada nei suoi occhi. Era una luce d'aurora in forma di donna. Era del tutto naturale che Marius, adorandola, l'ammirasse. Ma la verità è che quella piccola collegiale da poco uscita dal convento, conversava con penetrazione squisita, e diceva in certi momenti parole vere e delicate. Il suo cicaleccio era conversazione. Non s'ingannava su nulla e vedeva giusto. La donna pensa e parla col tenero istinto del cuore, che è infallibile. Nessuno sa dire al pari di una donna cose che sono dolci e profonde a un tempo. La dolcezza e la profondità, ecco tutta la donna; ecco tutto il cielo. In quella piena felicità, avevano spesso le lacrime agli occhi. Una coccinella schiacciata, una piuma caduta da un nido, un ramo di biancospino serrato, li commuoveva, e la loro estasi, dolcemente inondata di malinconia, sembrava non domandasse che di piangere. Il più grande sintomo dell'amore è una tenerezza alle volte quasi insopportabile. E, nello stesso tempo - tutte queste contraddizioni sono il gioco di luci dell'amore - ridevano volentieri e con una libertà incantevole, così familiarmente, che a volte sembravano quasi due giovanotti. Tuttavia, a insaputa dei cuori inebriati di castità, la natura indimenticabile è sempre lì. È lì, con il suo scopo brutale e sublime, e, qualunque sia l'innocenza delle anime, si sente, nel più pudico colloquio, l'adorabile e misteriosa sfumatura che separa una coppia di amanti da un paio di amici. Si idolatravano. Il permanente e l'immutabile sussistono. Si ama, si sorride, si ride, si fanno le smorfiette con la punta delle labbra, si allacciano le dita delle mani, ci si dà del tu, e ciò non impedisce l'eternità. Due amanti si nascondono nella sera, nel crepuscolo, nell'invisibile, con gli uccelli, con le rose, si affascinano l'un l'altra nell'ombra, con i cuori negli occhi, mormorano, cinguettano, e, durante questo tempo, immense oscillazioni di astri riempiono l'infinito. II. Stordimento della completa felicità Esistevano vagamente, smarriti di felicità. Non si accorgevano del colera che decimava Parigi proprio in quel mese. Si erano fatte tutte le confidenze che avevano potuto, ma non erano andati molto al di là dei loro nomi. Marks aveva detto a Cosette che era orfano, che si chiamava Marius Pontmercy, che era avvocato, che viveva scrivendo per alcuni editori, che suo padre era colonnello, che era stato un eroe, e che lui, Marius, era in urto con suo nonno, che era ricco. Le aveva detto anche che era barone; ma ciò non aveva fatto effetto alcuno a Cosette. Marius barone? Non aveva capito. Non sapeva che cosa volesse dire quella parola. Marius era Marius. Dal canto suo, lei gli aveva confidato che era stata allevata nel convento del Petit-Picpus, che sua madre era morta, che suo padre si chiamava Fauchelevent, che era buonissimo, dava molto ai poveri, ma che era povero anche lui e si privava di tutto, non permettendo però che mancasse nulla a lei. Cosa bizzarra, in quella specie di sinfonia in cui Marius viveva da quando vedeva Cosette, il passato, anche il più prossimo, era divenuto talmente confuso e lontano per lui, che ciò che Cosette gli raccontò lo soddisfece pienamente. Non pensò nemmeno di parlare dell'avventura notturna nella stamberga di Thénardier, della scottatura, dello strano atteggiamento e della singolare fuga di suo padre. Marius aveva momentaneamente dimenticato tutto ciò; non sapeva nemmeno, alla sera, ciò che aveva fatto al mattino, né dove aveva fatto colazione, né chi gli aveva parlato; aveva dei canti nell'orecchio che lo rendevano sordo a qualunque altro pensiero; non esisteva che nelle ore in cui vedeva Cosette. Allora, siccome si trovava in cielo, era del tutto naturale che obliasse la terra. Entrambi portavano con languore il peso indefinibile delle voluttà immateriali. Così vivono questi sonnambuli che si chiamano innamorati. Ahimè, chi non ha provato tutte queste cose? Perché viene un'ora in cui si esce da questo azzurro, e perché la vita continua dopo? Amare sostituisce quasi il pensare. L'amore è un ardente oblio del resto: provate a chiedere logica alla passione! Non c'è processo logico assoluto nel cuore umano, come non c'è figura geometrica perfetta nella meccanica celeste. Per Cosette e Marius non esistevano più che Marius e Cosette. L'universo intorno a loro era caduto in un buco. Vivevano in un attimo d'oro. Non c'era niente prima, niente dopo. Marius pensava appena che Cosette aveva un padre. Nel suo pensiero c'era l'oblìo dello stordimento. Di che cosa parlavano dunque quegli amanti? Dei fiori, delle rondinelle, del sole al tramonto, del levarsi della luna, di tutte le cose importanti. Si erano detti tutto, eccetto tutto. Il tutto degli amanti è il nulla... Ma il padre, la realtà, quel bugigattolo, quei banditi, quell'avventura, a che prò? Ed era ben sicuro che quell'incubo era un fatto reale? Erano due, si adoravano, non c'era che questo. Ogni altra cosa non esisteva. È probabile che questo smarrimento dell'inferno dietro di noi sia connesso all'arrivo del paradiso. Forse si sono visti i demoni? Ce ne sono? Si tremò? Si soffrì? Non si sa più nulla. Una nube rosea copre tutto. Dunque quei due esseri vivevano così, molto in alto, con tutto l'inverosimile che c'è in natura; né al nadir, né allo zenit, fra gli uomini e i serafini, al di sopra del fango, sotto l'etere, nelle nubi; appena ossa e carne, anima ed estasi, dalla testa ai piedi; già troppo sublimi per camminare in terra, ancora troppo carichi di umanità per scomparire nell'azzurro, sospesi come atomi che aspettano il precipitato; in apparenza fuori del destino; ignorando quelle rotaie che si chiamano ieri, oggi, domani; meravigliati, stupefatti, fluttuanti; abbastanza leggeri per la fuga nell'infinito; quasi pronti alla sparizione eterna. In quel cullarsi, quasi dormivano svegli. O letargia splendida del reale soffocato dall'ideale! A volte, quantunque Cosette fosse bella, Marius chiudeva gli occhi davanti a lei. Tenere gli occhi chiusi è il miglior modo per vedere l'anima. Marius e Cosette non si domandavano dove tutto ciò li avrebbe condotti. Si consideravano già arrivati. È una strana pretesa degli uomini quella di volere che l'amore conduca in qualche parte. III. Principio d'ombra Jean Valjean non sospettava nulla. Cosette, un po' meno sognatrice di Marius, era gaia, e ciò bastava a Jean Valjean per essere felice. I pensieri che Cosette aveva, le sue tenere preoccupazioni, l'immagine di Marius che le riempiva l'anima, nulla toglievano alla purezza incomparabile della sua bella fronte casta e sorridente. Era nell'età in cui la vergine porta il suo amore come l'angelo porta il suo giglio. Dunque Jean Valjean era tranquillo. E poi quando due amanti si intendono, tutto va sempre benissimo, e chiunque altro potrebbe turbare il loro amore è mantenuto in una completa cecità da un piccolo numero di precauzioni: sempre le stesse per tutti gli innamorati. Così mai obiezioni di Cosette a Jean Valjean. Voleva passeggiare? Sì, babbuccio mio. Voleva rimanere in casa? Benissimo. Voleva passare la serata con Cosette? Ne era lietissima. Siccome lui si ritirava sempre alle dieci di sera, in quelle occasioni Marius non entrava nel giardino che dopo quell'ora, quando, stando in strada, udiva Cosette aprire la porta-finestra della scalinata. Inutile dire che il giorno non s'incontrava mai con Marius. Jean Valjean non pensava nemmen più che Marius esistesse. Soltanto una volta, un mattino, gli avvenne di dire a Cosette: «Guarda come sei bianca dietro la schiena!». La sera prima Marius, in un momento di trasporto, aveva spinto Cosette contro il muro. La vecchia Toussaint, che si coricava di buon'ora, non pensava che a dormire, una volta terminate le sue faccende, e ignorava tutto come Jean Valjean. Marius non metteva mai piede in casa. Quando era con Cosette, si nascondevano in un vano dietro la scala per non essere veduti né uditi dalla strada, e sedevano là, accontentandosi spesso di stringersi le mani venti volte in un minuto; era tutta la loro conversazione. In quegli instanti, fosse piombato un fulmine a trenta passi, non se ne sarebbero accorti, tanto il pensiero di uno assorbiva e si immergeva profondamente nel pensiero dell'altra. Purezze limpide. Ore tutte candide, quasi tutte uguali. Questo genere d'amore è una collezione di foglie di giglio e di piume di colomba. Tutto il giardino era fra loro e la strada. Ogni volta che Marius entrava e usciva, rimetteva a posto accuratamente la sbarra del cancello in modo che nessuna traccia fosse visibile. Di solito, andava via a mezzanotte, e ritornava in casa di Courfeyrac. Courfeyrac diceva a Bahorel: «Lo credi?... Ora Marius torna a casa verso l'una del mattino». Bahorel rispondeva: «Che vuoi! C'è sempre un petardo in un seminarista». In certi momenti Courfeyrac incrociava le braccia, si faceva serio, e diceva a Marius: «Giovane, vi state guastando». Courfeyrac, uomo pratico, non vedeva di buon occhio quel riflesso di un paradiso invisibile su Marius; aveva poca abitudine alle passioni inedite, e se ne spazientiva, e faceva sovente delle prediche a Marius perché rientrasse nel reale. Un mattino gli gettò questo ammonimento: «Mi fai l'effetto di stare sulla luna, regno del sogno, provincia dell'illusione, capitale Bolla di Sapone. Via sii bravo, come si chiama?». Ma nulla poteva «far parlare» Marius. Gli si sarebbero potute piuttosto strappare le unghie che una delle tre sillabe sacre di cui si componeva quel nome ineffabile: Cosette. L'amore vero è luminoso come l'aurora e silenzioso come la tomba. Soltanto che, per Courfeyrac, c'era questo di cambiato in Marius: aveva un mutismo raggiante. Durante quel dolce mese di maggio, Marius e Cosette conobbero queste immense felicità. Bisticciarsi e darsi del voi, unicamente per darsi meglio del tu, dopo. Parlarsi lungamente, e nei più minuziosi particolari, di persone che non li interessavano affatto; prova di più che in quell'incantevole opera che si chiama amore, il libretto è quasi nulla. Per Marius, ascoltare Cosette parlare di nastri. Per Cosette, ascoltare Marius parlar di politica. Sentire, ginocchio contro ginocchio, il rumore delle vetture in rue de Baby-Ione. Considerare lo stesso pianeta nello spazio o la stessa lucciola nell'erba. Tacere insieme; dolcezza ancora più grande che parlare. Ecc., ecc. Tuttavia diverse complicazioni si avvicinavano. Una sera Marius s'incamminava all'appuntamento per il boulevard des Invalides. Camminava, al solito, con la fronte bassa; quando stava per svoltare l'angolo della rue Plumet, sentì vicino a lui: «Buona sera, signor Marius». Alzò la testa e riconobbe Eponine. Provò un effetto singolare. Non aveva pensato una sola volta a quella ragazza dal giorno in cui lei lo aveva condotto in rue Plumet, non l'aveva più rivista, e gli era completamente uscita dal pensiero. A lei doveva la sua felicità presente, eppure gli dava fastidio incontrarla. È un errore credere che la passione, quando è felice e pura, conduca l'uomo a uno stato di perfezione; essa lo conduce semplicemente, l'abbiamo constatato, a uno stato di oblio. In tale situazione, l'uomo dimentica di essere cattivo, ma dimentica anche di essere buono. La riconoscenza, il dovere, i ricordi essenziali e importuni, svaporano. In qualsiasi altro momento, Marius sarebbe stato ben diverso con Eponine. Assorto in Cosette, non s'era nemmeno chiaramente reso conto che quella ragazza si chiamasse Eponine Thénardier, e che portasse un nome scritto nel testamento di suo padre, un nome per il quale, due mesi prima, si sarebbe così arditamente sacrificato. Noi mostriamo Marius tale e quale era: suo padre stesso spariva un po' nella sua anima sotto lo splendore del suo amore. Alquanto imbarazzato rispose: «Ah! siete voi, Eponine?». «Perché mi date del voi? Vi ho fatto forse qualcosa?» «No», rispose. Certo, non aveva nulla contro di lei. Tutt'altro. Sentiva soltanto di non poter fare diversamente: dando del tu a Cosette non poteva che dare del voi a Eponine. Siccome taceva lei esclamò: «Dite dunque...». Poi s'interruppe. Sembrava che le parole mancassero a quella creatura altre volte così spensierata e così ardita. Cercò di sorridere e non potè. Riprese: «Ebbene?...». Poi tacque ancora e rimase con gli occhi bassi. «Buona sera, signor Marius», disse a un tratto bruscamente e se ne andò. IV. Cab in inglese corre e in gergo abbaia Il giorno seguente era il 3 giugno, il 3 giugno 1832, dato che bisogna ricordare per via dei gravi avvenimenti che erano a quell'epoca sospesi sull'orizzonte di Parigi come nubi cariche di pioggia. Marius sul far della notte seguiva la solita strada con gli stessi pensieri d'estasi nel cuore, quando scorse fra gli alberi del viale, Eponine che si dirigeva verso di lui. Due giorni di seguito era troppo. Si volse con vivacità, lasciò il bastione, e andò in rue Plumet passando per rue Monsieur. Allora Eponine lo seguì fino in rue Plumet, cosa che non aveva fatto ancora. Sino allora si era accontentata di vederlo quando passava sul boulevard senza nemmeno cercare d'incontrarlo. Soltanto il giorno precedente aveva cercato di parlargli. Lo seguì dunque, senza che lui se ne accorgesse. Lo vide smuovere le sbarre del cancello e scivolare nel giardino. «Guarda!», disse, «entra in casa.» Si avvicinò al cancello, tastò le sbarre una dopo l'altra e riconobbe facilmente quella che Marius aveva smossa. Mormorò a mezza voce con accento lugubre: «Così non va, Lisette!». Si sedette sul muricciolo del cancello, vicinissimo alla sbarra, come se volesse custodirla. Era precisamente il punto in cui il cancello toccava il muro vicino. Lì c'era un angolo buio dove Eponine scompariva completamente. Rimase così più di un'ora senza muoversi e senza fiatare, in preda alle sue idee. Verso le dieci di sera, una delle due o tre persone che passavano in rue Plumet, un vecchio borghese in ritardo che si affrettava in quel luogo deserto e diffamato, costeggiando la cancellata del giardino, giunto all'angolo formato dal cancello col muro, sentì una voce cupa e minacciosa che diceva: «Non mi sorprende se viene tutte le sere!». Il passante si guardò attorno e non vide nessuno; non osò guardare in quell'angolo nero, ed ebbe una gran paura. Raddoppiò il passo. Ed ebbe ragione di affrettarsi, poiché pochi minuti dopo, sei uomini che camminavano separati a qualche distanza, uno dagli altri, rasentando il muro, che si sarebbero potuti prendere per una pattuglia di ronda, entrarono in rue Plumet. Il primo che giunse al cancello del giardino, si fermò, e aspettò gli altri; un secondo dopo, erano tutti e sei riuniti. Questi uomini si misero a parlare a bassa voce: «È icicaille1», disse uno di loro. «C'è un cab2 nel giardino?», domandò un altro. «Non so. In tutti i casi ho levè3, una polpetta che gli faremo morfiler4.» «Hai del mastice per frangir la vanterne5?» «Sì.» «Il cancello è vecchio», riprese un quinto con la voce da ventriloquo. «Tanto meglio», disse quello che aveva parlato per secondo. «Così non criblera6 sotto la bastringue7, e non sarà tanto duro a faucher8.» Il sesto, che non aveva ancora aperto bocca, si mise a esaminare il cancello, come aveva fatto il giorno prima Eponine, stringendo successivamente ogni sbarra, e scuotendola con precauzione. Giunse così a quella che Marius aveva tolta. Mentre stava per afferrarla, una mano, uscendo improvvisamente dall'ombra, si abbatté sul suo braccio; sentì un colpo in mezzo al petto, e una voce roca gli disse senza gridare: «C'è un cab». Nello stesso tempo vide una ragazza pallida in piedi davanti a lui. L'uomo provò quell'emozione che dà sempre l'inaspettato. Si irritò orribilmente; niente è formidabile a vedersi come le bestie feroci inquiete; il loro aspetto spaventato è spaventoso. Indietreggiò e balbettò: «Chi è questa stupida?...». «Vostra figlia.» Era Eponine che parlava a Thénardier. All'apparizione di Eponine, gli altri cinque, cioè Claquesous, Gueulemer, Babet, Montparnasse e Brujon, si erano avvicinati senza rumore, senza fretta, senza dire una parola, con la lentezza sinistra propria di quegli uomini notturni. Tenevano in mano non so quali orribili ordigni. Gueulemer teneva in mano una di quelle tenaglie curve che gli oziosi chiamano fauchons. «Ah, guarda! Che fai qui? Che cosa vuoi da noi? Sei pazza?», esclamò Thénardier, gridando quanto si può gridare parlando a voce bassa. «Vieni a impedirci di lavorare?» Eponine si mise a ridere e gli saltò al collo. «Sono qua, babbino mio, perché ci sono. Forse che non è permesso di sedersi sulle pietre, ora? Voi sì che non dovreste essere qua. Che cosa venite a fare, visto che è un biscotto? L'avevo detto alla Magnon. Non c'è da fare niente qui. Ma abbracciatemi dunque, mio buon paparino! Quanto tempo è che non vi vedo!... Siete fuori, dunque?» Thénardier cercò di svincolarsi dalle braccia di Eponine e brontolò: «Va bene. Mi hai abbracciato. Sì, sono fuori e non sono dentro. Ora vattene». Ma Eponine non lasciava la presa e raddoppiava le carezze. «Babbino mio, come avete fatto dunque? Bisogna essere proprio bravi per venir fuori di là. Raccontatemi! E mia madre? dov'è mia madre? Datemi notizia della mamma». Thénardier rispose: «Sta bene, non so, lasciami, ti dico di andartene». «Ebbene, proprio non voglio andarmene», disse Eponine, con una smorfia da ragazza viziata. «Mi mandate via quando sono quattro mesi che non vi vedo e ho avuto appena il tempo di abbracciarvi.» E tornò a prendere suo padre per il collo. «Ah, ma è stupida», disse Babet, «sbrighiamoci! Gueulemer, possono passare i coquers9.» La voce da ventriloquo disse: «Nous n'sommes pas le jour de l'an. - A bécoter papa, maman»10. Eponine si volse verso i cinque banditi: «Guarda, c'è il signor Brujon. Buon giorno, signor Babet. Buon giorno, signor Claquesous. Che, non mi riconoscete, signor Gueulemer? Come va, Montparnasse?». «Sì, ti riconosciamo!», disse Thénardier. «Lasciaci tranquilli.» «È l'ora delle volpi, non delle galline», disse Montparnasse. «Vedi bene che abbiamo da goupiner icigo11», soggiunse Babet. Eponine prese la mano di Montparnasse. «Bada», esclamò lui, «ti tagli, ho un lingre ouvert12.» «Mio piccolo Montparnasse», rispose Eponine dolcissimamente, «bisogna avere fiducia nelle persone. Sono figlia di mio padre, forse. Signor Babet, signor Gueulemer, hanno incaricato me di chiarire la cosa.» Eponine non parlava in argot. Da quando conosceva Marius, quella lingua spaventosa le era divenuta impossibile. Strinse fra le sue manine ossute e deboli come le mani di uno scheletro le grosse dita ruvide di Gueulemer, e continuò: «Sapete bene che non sono stupida. Di solito mi si crede. Vi ho reso vari servizi in certe occasioni. Ebbene, mi sono informata, vi esporreste inutilmente, vedete. Vi giuro che non c'è niente da fare in questa casa». «Ci sono delle donne sole», disse Gueulemer. «No, le persone hanno sloggiato.» «Le candele no, però!», fece Babet. E mostrò a Eponine, attraverso le cime degli alberi, una luce che si muoveva nella soffitta del padiglione. Era la Toussaint ancora sveglia che stendeva la biancheria da asciugare. Eponine tentò un ultimo sforzo. «Ebbene», disse, «è gente poverissima, è una baracca dove non hanno un soldo.» «Vattene al diavolo!», grido Thénardier. «Quando avremo rivoltato la casa, e avremo messo la cantina in alto e il granaio in basso, ti diremo quello che c'è dentro e se sono des balles, des rondes ou des broques13.» E la respinse per passare oltre. «Mio buon amico, signor Montparnasse», disse Eponine, «ve ne prego, non entrate, voi che siete un buon ragazzo!» «Bada, ti taglierai», ripetè Montparnasse. Thénardier soggiunse con quell'accento decisivo che gli era proprio: «Vattene, la fée14, e lascia che gli uomini facciano i loro affari!». Eponine lasciò la mano di Montparnasse che aveva stretto di nuovo, e disse: «Volete proprio entrare in quella casa?». «Un po'!», fece il ventriloquio burlandola. Ancora lei si appoggiò al cancello, tenne fronte ai sei banditi armati fino ai denti, ai quali la notte dava visi da demoni, e disse a voce ferma e bassa: «Ebbene, io non voglio». Si arrestarono stupefatti. Il ventriloquo non osò più prenderla in giro. E lei riprese: «Ascoltate bene, amici! Ora parlo. Prima di tutto, se entrate nel giardino, se toccate questo cancello, grido, busso alla porta, do l'allarme, vi faccio ammanettare tutti e sei, chiamo i poliziotti». «Lo farà», disse Thénardier sottovoce a Brujon e al ventriloquo. Ella scosse la tesa a soggiunse: «Cominciando da mio padre». Thénardier si avvicinò. «Non così vicino, galantuomo!», disse lei. Egli indietreggiò brontolando fra i denti: «Ma che cosa ha, dunque?». E soggiunse: «Cagna!». Lei si mise a ridere in un modo terribile. «Come volete, ma non entrerete. Non sono la figlia del cane, poiché sono la figlia del lupo. Siete in sei, che cosa mi fa? Siete uomini! Bene, io sono una donna. Non mi fate paura, andate. Vi dico che non entrerete in questa casa perché non mi garba. Se vi avvicinate, abbaio. Ve l'ho detto. Io sono il cab, e me ne infischio di voi. Andate per la vostra strada! Andate dove volete, ma non venite qui, ve lo proibisco. Voi a colpi di coltello, io a colpi di ciabatta, è lo stesso: forza, fatevi sotto!» Fece un passo verso i banditi, era spaventosa: si mise a ridere. «Perdinci! Non ho paura. Quest'estate avrò fame, quest'inverno avrò freddo. Siete cretini, siete bestie se credete di far paura a una ragazza! Di che, paura? Carina, questa! Perché avete delle scimunite di amanti che si nascondono sotto il letto quando alzate la voce, ecco il perché! Io, io non ho paura di nulla!» Fissò Thénardier, e disse: «Nemmeno di voi, padre!». Poi guardando i banditi con quelle sue pupille sanguigne, da spettro, continuò: «Che cosa importa a me se domani mi raccolgono in rue Plumet sul selciato, uccisa da colpi di coltello da mio padre, o che mi trovino fra un anno nelle reti di Saint-Cloud o all'isola dei Cigni in mezzo ai vecchi turaccioli fradici e ai cani annegati!». Fu costretta a interrompersi; una tosse secca la prese, il respiro le usciva come un rantolo dal petto stretto e debole. Poi riprese: «Non ho che da gridare; corrono, patatrac. Voi altri siete in sei, io sono tutti». Thénardier fece un movimento verso di lei. «Non ti avvicinare!», gridò. Egli si fermò e le disse con dolcezza: «Ebbene, no, non mi avvicinerò, ma non parlare così forte! Figlia mia, vuoi proprio impedirci di lavorare? Eppure bisogna ci guadagniamo la vita. Non senti più nessun affetto per tuo padre!». «Mi fate andare in bestia», disse Eponine. «Eppure bisogna che viviamo, che mangiamo...» «Crepate.» Detto ciò, si sedette sul basamento del cancello canticchiando: Mon bras si dodu, Ma jambe bien faite Et le temps perdu15. Appoggiava un gomito sul ginocchio e il mento nella mano; dondolava un piede con indifferenza. La veste stracciata lasciava vedere le caviglie magre. Il lampione vicino ne rischiarava il profilo e l'atteggiamento. Non si poteva vedere nulla di più risoluto e di più sorprendente. I sei banditi interdetti, cupi per essere tenuti in scacco da una ragazza, andarono sotto l'ombra proiettata dal lampione e tennero consiglio con alzate di spalla, umiliati e furiosi. Lei li guardava con aspetto pacifico e selvaggio. «Ha qualche cosa», disse Babet. «Un motivo. Che sia innamorata del cab? Eppure è peccato perdere il colpo. Due donne e un vecchio che abita nel cortiletto posteriore, ci sono delle tende belle alle finestre. Il vecchio deve essere un guinal16. Credo sia un buon affare.» «Ebbene, entrate voialtri!», esclamò Montparnasse. «Fate l'affare. Io resterò con la ragazza e se fa rumore..» E mostrò il coltello che teneva nella manica, aperto. Thénardier non diceva parola e sembrava pronto a fare tutto ciò che avessero voluto. Brujon, che era un po' l'oracolo, e che aveva, come si sa, «indicato l'affare», non aveva ancora parlato. Sembrava pensoso. Passava per uno che non indietreggiava dinanzi a nulla, e si sapeva che aveva svaligiato, solo per fare una spacconata, una sezione di poliziotti. Inoltre componeva versi e canzoni, la qual cosa gli dava una grande autorità. Babet l'interrogò: «Non dici nulla, Brujon?». Brujon rimase ancora un momento silenzioso, poi scosse la testa in parecchi modi, e finalmente si decise ad alzar la voce: «Ecco: questa mattina ho incontrato due monelli che si picchiavano; questa sera m'imbatto in una donna che strepita. Tutto ciò è di malaugurio. Andiamocene». E se ne andarono. Andandosene, Montparnasse mormorò: «Se avreste voluto le avrei torto il collo». Babet rispose: «Io no. Non strangolo una donna!». All'angolo della via, si fermarono e si scambiarono a voce cupa questo dialogo enigmatico: «Dove andiamo a dormire stasera?». «Sotto Pantin17.» «Hai la chiave del cancello, Thénardier?» «Perdinci!» Eponine che li seguiva con gli occhi, li vide riprendere la strada dalla quale erano venuti. Si alzò e si mise a seguirli rasente i muri e le case. Li seguì così sino al boulevard. Lì si separarono, e vide quei sei uomini scomparire nell'oscurità con la quale sembravano fondersi. V. Cose della notte Dopo la partenza dei banditi, rue Plumet riprese il suo tranquillo aspetto notturno. Quanto era avvenuto in quella strada non avrebbe turbato una foresta. I boschi, le selve, le brughiere, i rami strettamente allacciati, le alte erbe hanno una loro misteriosa esistenza; il formicolio selvaggio vi scorge le improvvise apparizioni dell'invisibile; ciò che è al disotto dell'uomo vi distingue attraverso la nebbia ciò che è al di là dell'uomo; le cose ignorate da noi viventi vi si confrontano nella notte. La natura aspra e selvaggia si turba a certi accostamenti in cui si crede di sentire il soprannaturale. Le forze dell'ombra si conoscono, e hanno i loro misteriosi equilibri. I denti e le unghie temono l'inafferrabile. La bestialità assetata di sangue, i voraci appetiti in cerca di preda, gli istinti armati di unghie e di mascelle che hanno per sorgente e per scopo il ventre, guardano e fiutano con inquietudine l'impassibile lineamento di uno spettro che si delinea sotto un sudario, in piedi nella sua vaga veste fremente, e che sembra viva di una vita morta e terribile. Quelle brutalità, che sono solo materia, temono confusamente di aver a che fare con l'immensa oscurità che si condensa in un essere sconosciuto. Una figura nera che sbarra il passaggio arresta subito la bestia feroce. Ciò che esce dal cimitero intimidisce e sconcerta ciò che esce dall'antro; il feroce ha paura del sinistro; i lupi indietreggiano davanti a un vampiro. VI. Marius torna alla realtà al punto di dare il suo indirizzo a Cosette Mentre quella specie di cagna dal volto umano montava la guardia alla cancellata e i sei banditi cedevano davanti a una ragazza, Marius era vicino a Cosette. Mai il cielo era stato più stellato e più incantevole, mai gli alberi avevano stormito di più, mai il profumo delle erbe era stato più penetrante; mai gli uccelli si erano addormentati tra le foglie con un mormorio più dolce; mai tutte le armonie della serenità universale avevano meglio risposto alla musica interiore dell'amore; mai Marius si era sentito più avvinto, più felice, più estasiato. Ma aveva trovato Cosette triste, Cosette aveva pianto. Aveva gli occhi rossi! Era la prima nube in quell'ammirevole sogno. La prima parola di Marius era stata: «Cos'hai?». E lei aveva risposto: «Ecco». Poi si era seduta sulla panchina, e mentre lui prendeva posto tutto tremante vicino a lei, aveva proseguito: «Mio padre m'ha detto stamane di star pronta, perché aveva degli affari e forse saremmo stati costretti a partire». Marius fremette dalla testa ai piedi. Quando si è in fin di vita, morire vuol dire partire, quando si è al principio, partire vuol dire morire. Da sei settimane, Marius, a poco a poco, lentamente, per gradi, prendeva ogni giorno possesso di Cosette. Possesso tutto ideale, ma profondo. Come abbiamo già spiegato, nel primo amore si prende l'anima assai prima del corpo, più tardi si prende il corpo assai prima dell'anima; a volte l'anima non si prende affatto; i Faublas e i Prudripmme aggiungono: «Perché non c'è»; ma il sarcasmo è, per fortuna, una bestemmia. Marius, dunque, possedeva Cosette, come si possiedono gli spiriti; ma l'avvolgeva con tutta l'anima sua e la custodiva gelosamente con incredibile convinzione. Possedeva il suo sorriso, il suo respiro, il suo profumo, il raggio profondo delle sue pupille azzurre, la dolcezza della sua pelle quando le toccava la mano, il grazioso neo che aveva sul collo, tutti i suoi pensieri. Avevano stabilito di non addormentarsi mai senza sognare l'una dell'altro, e avevano mantenuto la parola. Egli possedeva dunque tutti i sogni di Cosette. Egli la guardava continuamente e sfiorava a volte, col suo respiro, i capelli sottili, corti, che lei aveva alla nuca, e dichiarava che non ve n'era uno, uno solo che non appartenesse a lui, Marius. Contemplava e adorava le cose che indossava, il nodo del nastro, i guanti, i polsini, le scarpine, come cose sacre di cui era il padrone. Pensava che era il signore di quei bei pettini che lei portava nei capelli, e si diceva anche - sordi e confusi balbettamenti della voluttà che si faceva strada - che non c'era un laccio della sua veste, non una maglia delle sue calze, non una piega del suo busto, che non fosse sua. A fianco di Cosette, si sentiva vicino al suo bene, vicino alla sua cosa, vicino al suo despota e alla sua schiava. Sembrava che avessero confuso le loro anime al punto che, se avessero voluto riprenderle, non avrebbero potuto riconoscerle. «Questa è la mia.» «No, è la mia.» «Ti assicuro che t'inganni. È ben mia.» «Ciò che prendi per tuo, è mio.» Marius era qualcosa che faceva parte di Cosette e Cosette era qualcosa che faceva parte di Marius. Marius sentiva Cosette vivere in lui. Avere Cosette, possedere Cosette, era per lui come respirare. Fu in mezzo a questa fede, a questa ebrezza, a questo possesso verginale, inaudito e assoluto, a questa sovranità, che la parola: «partire» cadde a un tratto, e che la voce aspra della realtà gli disse: «Cosette non è tua!». Marius si risvegliò. Da sei settimane, viveva fuori della vita; quella parola: «partire» ve lo fece rientrare duramente. Non trovò nulla da dire. Cosette sentiva soltanto che la sua mano era freddissima. Gli domandò a sua volta: «Che cos'hai!». Le rispose così sottovoce che Cosette non intese. «Non comprendo ciò che hai detto.» E proseguì: «Stamattina mio padre mi ha detto di preparare tutte le mie cose e di tenermi pronta, che mi darà la sua biancheria da mettere in un baule, che era obbligato a fare un viaggio, che saremmo partiti, che ci vorrà un grande baule per me e uno piccino per lui, di preparare tutto ciò da qui a una settimana e che andremo, forse, in Inghilterra». «Ma è mostruoso!», esclamò Marius. È certo che in quel momento, nella mente di Marius, nessun abuso di potere, nessuna violenza, nessun abominio dei più turpi tiranni, nessuna azione di Busiride, di Tiberio e di Enrico vili uguagliava in ferocia questo: Fauchelevent conduceva sua figlia in Inghilterra per affari. Domandò con voce debole: «E quando partirai?». «Non m'ha detto quando.» «E quando tornerai?» «Non lo so.» Marius si alzò e disse freddamente: «Cosette, ci andrete?». Cosette volse verso di lui i suoi begli occhi pieni di angoscia e rispose con una specie di smarrimento: «Dove? In Inghilterra?». «Ci andrete?» «Perché mi date del voi?» «Vi chiedo se andrete con lui.» «Come vuoi che faccia?», disse lei giungendo le mani. «Così andrete?» «Se mio padre ci va...» «E così ci andrete?» Cosette prese la mano di Marius e gliela strinse senza rispondergli. «Va bene», disse Marius. «Allora andrò io altrove.» Cosette sentì il senso di quelle parole più che comprenderle. Impallidì talmente che il suo volto divenne bianco nell'oscurità. Balbettò: «Che vuoi dire?». Marius la guardò, poi alzò lentamente gli occhi verso il cielo e rispose: «Nulla». Quando le sue pupille si abbassarono, vide Cosette che gli sorrideva. Il sorriso di una donna che si ama, ha un tale splendore che si vede di notte. «Come siamo stupidi! Marius, ho un'idea.» «Quale?» «Se noi partiamo, parti anche tu! Ti dirò dove! Vieni a raggiungermi dove sarò.» Marius in quel momento era del tutto in sé. Era rientrato nella realtà. Disse a Cosette: «Partire con voi! Sei pazza! Ma ci vuole del denaro, e non ne ho! Andare in Inghilterra? Ma devo ancora non so quanto, più di dieci luigi a Courfeyrac, un mio amico che tu non conosci! Ho un cappello vecchio che non vale tre soldi, un abito al quale mancano i bottoni davanti, una camicia tutta stracciata, i buchi nei gomiti, le scarpe che fanno acqua: da sei settimane non ci penso più, e non te l'ho detto. Cosette! Sono un miserabile. Tu non mi vedi che di notte, e mi ami; se mi vedessi di giorno, non mi daresti un soldo! Andare in Inghilterra! Eh!... non ho di che pagare il passaporto.» Si gettò contro un albero vicino, in piedi, con le braccia sopra la testa, la fronte contro la scorza, non sentendo né il legno che gli scorticava la pelle, né la febbre che gli martellava le tempie, immobile e vicino a cadere, come la statua della disperazione. Rimase a lungo così. Si rimarrebbe l'eternità in quegli abissi. Finalmente si voltò. Sentiva dietro di lui un leggero rumore soffocato, dolce, triste. Era Cosette che singhiozzava. Piangeva da più di due ore a fianco di Marius che pensava. Andò da lei, cadde in ginocchio e prostrandosi lentamente, le prese la punta del piede che usciva dalla veste e lo baciò. Lei lo lasciò fare in silenzio. Ci sono momenti in cui la donna accetta, come una dea cupa e rassegnata, la religione dell'amore. «Non piangere», le disse. Lei mormorò: «Ma se forse parto e tu non puoi venire!...». Lui continuò: «Mi ami?». Lei gli rispose singhiozzando questa parola che non è mai così incantevole come attraverso le lacrime: «Ti adoro!». Lui proseguì con un suono di voce che era un'inesprimibile carezza: «Non piangere. Fallo per me». «E tu mi ami?», disse lei. Lui le prese la mano: «Cosette, non ho mai dato la mia parola d'onore a nessuno, perché la mia parola d'onore mi fa paura. Sento che mio padre mi è vicino. Ebbene, ti do la mia più sacra parola d'onore che se parti morirò». Nell'accento con cui pronunciò queste parole c'era una malinconia così solenne e tranquilla, che Cosette tremò. Sentì quel freddo che dà una cosa cupa e vera al suo passaggio. Dall'emozione cessò di piangere. «Ora ascolta», disse; «domani non mi aspettare.» «Perché?» «Aspettami dopodomani.» «Oh! perché?» «Vedrai.» «Stare un giorno senza vederti! ma è impossibile.» «Sacrifichiamo un giorno per avere forse tutta la vita.» E Marius soggiunse a mezza voce, in disparte: «È un uomo che non cambia le sue abitudini, e non ha mai ricevuto che di sera». «Di quale uomo parli?», domandò Cosette. «Io?... non ho detto nulla.» «Che cosa speri dunque?» «Aspetta fino a dopodomani.» «Lo vuoi proprio?» «Sì, Cosette.» Lei gli prese la testa fra le mani, alzandosi sulla punta dei piedi per essere alta come lui, cercando di vedergli negli occhi la speranza. Marius riprese: «Ora che ci penso, è necessario che tu sappia il mio indirizzo; può accadere qualcosa, non si sa mai; abito in casa di un amico che si chiama Courfeyrac, rue de la Verrerie, numero sedici». Frugò in tasca, trasse un temperino e con la lama scrisse sul gesso del muro: 16, me de la Vetrerie. Intanto Cosette si era rimessa e lo guardava negli occhi. «Dimmi che cosa pensi, Marius; tu hai un pensiero. Dimmelo. Ah, dimmelo perché passi una buona notte!» «Il mio pensiero, eccolo: è impossibile che Dio voglia separarci. Aspettami dopodomani.» «Che cosa farò fino allora? Tu sei fuori, vai, vieni! Come sono felici gli uomini! Io rimango tutta sola!... Oh, come sarò triste!... Che cosa farai, dunque, domani, che cosa farai domani sera, di'?» «Tenterò una cosa.» «Allora pregherò Dio e penserò a te perché riesca. Non ti interrogo più, poiché non vuoi. Tu sei il mio padrone. Domani passerò la serata cantando quella musica dell'Euryanthe che ti piace e che sei venuto a sentire una sera dietro la mia finestra. Ma dopodomani verrai presto. Ti aspetterò là, alle nove precise, ti avverto. Dio mio! com'è triste che i giorni siano così lunghi! Senti, quando saranno le nove sarò in giardino.» «E io pure.» E senza esserselo detto, mossi dallo stesso pensiero, trascinati da quelle correnti elettriche che mettono due amanti in comunicazione continua, tutti e due, inebriati di voluttà fino al dolore, stettero nelle braccia l'uno dell'altra, senza accorgersi che le loro labbra si erano unite mentre i loro sguardi alzati, traboccanti di estasi e pieni di lacrime, contemplavano le stelle. Quando Marius uscì, la via era deserta. Era il momento in cui Eponine seguiva i banditi fino al bastione. Mentre Marius pensava con la testa poggiata contro un albero, un'idea gli aveva attraversato la mente: un'idea, ahimè!... che giudicava lui stesso insensata e impossibile. Aveva preso una decisione violenta. VII. Il cuore vecchio e il cuore giovane A quell'epoca, il vecchio Gillenormand aveva i suoi novantun anni suonati. Abitava sempre con la signorina Gillenormand in rue des Filles-du-Calvaire, numero sei, in quella vecchia casa che era sua. Era uno di quei vecchi all'antica che aspettano la morte restando dritti, che l'età carica senza farli piegare, e che il dolore stesso non curva. Tuttavia, da qualche tempo sua figlia diceva: «Mio padre non è più lui». Non schiaffeggiava più le serve; non picchiava più il bastone con tanta vivacità sul pianerottolo della scala quando Basque tardava ad aprirgli. La rivoluzione di luglio l'aveva irritato appena per sei mesi. Aveva visto quasi con tranquillità nel Moniteur quest'accoppiamento di parole: Humblot-Conté, pari di Francia. Il fatto è che il vecchio era depresso. Non cedeva, non si arrendeva perché non era né nella sua natura fisica, né nella sua natura morale; ma si sentiva mancare dentro di sé. Da quattro anni aspettava Marius a pie fermo, convinto che un giorno o l'altro quel cattivo soggetto avrebbe suonato alla porta; ma poi, in certe ore cupe, si diceva che per poco che Marius avesse ancora aspettato... Non era la morte che gli riusciva insopportabile, era l'idea che forse non avrebbe rivisto più Marius. Non rivedere più Marius; quest'idea non era ancora entrata nel suo cervello fino a quel giorno: ma da quando cominciò a balenargli lo agghiacciava. L'assenza - come succede sempre nei sentimenti naturali e veri - non aveva fatto che aumentare il suo amore di nonno per il ragazzo ingrato che se n'era andato così. È nelle notti di dicembre, a dieci gradi sotto zero, che si pensa di più al sole. Gillenormand era o si credeva, incapace di fare un passo, lui il nonno, verso il nipote. «Creperei, piuttosto», diceva. Non sentiva di avere alcun torto; ma pensava a Marius con un affetto profondo e la muta disperazione di un buon vecchio che se ne va nelle tenebre. Cominciava a perdere i denti, e ciò aumentava la sua tristezza. Gillenormand, senza per altro confessarlo a se stesso, perché ne sarebbe stato furioso e vergognoso, non aveva mai amato un'amante come amava Marius. Nella sua camera, davanti al capezzale del suo letto, aveva fatto mettere, come la prima cosa che voleva vedere svegliandosi, un antico ritratto dell'altra sua figlia, quella che era morta, la signora Pontmercy, ritratto fatto quando lei aveva diciotto anni. Guardava continuamente quel ritratto. Un giorno, osservandolo, giunse a dire: «Trovo che le assomiglia». «A mia sorella?», chiese la signorina Gillenormand. «Ma sì.» Il vecchio soggiunse: «E anche a lui». Una volta, mentre stava seduto con le ginocchia l'una contro l'altra e gli occhi quasi chiusi, in un atteggiamento abbandonato, sua figlia si arrischiò a dirgli: «Padre mio, siete sempre in collera?». E si fermò non osando andare più in là. «Con chi?» «Con quel povero Marius?...» Egli alzò il vecchio capo, posò il pugno dimagrito e rugoso sulla tavola, e gridò con l'accento irritato e vibrante: «Povero Marius, dite! Quel signore è un imbecille, un cattivo soggetto, un vanerello, ingrato, senza cuore, senz'anima, un orgoglioso, un uomo cattivo!». E si voltò perché sua figlia non vedesse la lacrima che aveva negli occhi. Tre giorni dopo, ruppe un silenzio che durava da quattr'ore per dire a sua figlia a bruciapelo: «Avevo avuto l'onore di pregare la signorina Gillenormand di non parlarmene più». La zia Gillenormand rinunciò a ogni tentativo e fece questa profonda diagnosi: «Mio padre non ha mai voluto troppo bene a mia sorella dopo la Sua sciocchezza. È chiaro che detesti Marius». «Dopo la sua sciocchezza», voleva dire: dopo che aveva sposato il colonnello. Del resto, come si è potuto dedurre, la signorina Gillenormand non era riuscita nel tentativo di sostituire il suo favorito, l'ufficiale dei lancieri, a Marius. Il sostituto, Theodule non era affatto riuscito, Gillenormand non aveva accettato il qui pro quo. Un vuoto del cuore non si accomoda certo con un tappabuchi. Theodule, dal canto suo, anche fiutando l'eredità, sentiva ripugnanza per la fatica di piacere. Il vecchio annoiava il lanciere, e il lanciere urtava il vecchio. Certo, il luogotenente Theodule era gaio, ma ciarlone: furioso, ma volgare; buontempone, ma di cattiva compagnia; aveva delle amanti, è vero, e ne parlava molto, vero anche questo; ma ne parlava male. Tutte le sue qualità avevano un difetto. Gillenormand era indispettito di sentirlo raccontare tutte le avventure che aveva attorno alla caserma, in rue de Babylone. E poi il luogotenente Gillenormand andava a trovarlo alle volte in uniforme con la coccarda tricolore. Questo lo rendeva semplicemente impossibile. Papà Gillenormand aveva finito col dire a sua figlia: «Ne ho abbastanza del tuo Theodule. Mi piacciono poco i soldati in tempo di pace. Ricevilo tu, se vuoi. Non so se mi piacciono meno gli spadaccini o quelli che si trascinano dietro la sciabola. Il tintinnio delle lame in battaglia è meno miserabile del rumore del fodero sul pavimento. E poi inarcarsi come uno smargiasso e stringersi come una femminetta: avere un busto sotto una corazza, è ridicolo due volte. Quando si è un uomo si sta a uguale distanza dalle spacconate e dalle scempiaggini. Né bravaccio, né bellimbusto. Tieni per te il tuo Theodule». Sua figlia ebbe un bel dirgli: «Eppure è vostro pronipote»: si persuase che Gillenormand, che era nonno fino alla punta delle unghie, non era affatto prozio. In fondo, siccome egli aveva spirito e faceva confronti, Theodule non era servito ad altro che a far desiderare di più Marius. Una sera - era il 4 giugno, cosa che non impediva a papa Gillenormand di tenere un buon fuoco nel caminetto - si era congedato da sua figlia, che cuciva nella camera vicina. Si trovava solo con i piedi sugli alari, mezzo circondato dal grande paravento di ceromandel a nove ante poggiato alla tavola dove ardevano due candele sotto un paralume verde, sprofondato nella poltrona, con un libro in mano, ma senza leggere. Era vestito, secondo la sua moda, da incroyable, e somigliava a un antico ritratto di Garat. Questo lo avrebbe fatto rincorrere per la strada, ma sua figlia lo copriva sempre quando usciva con un largo soprabito da vescovo che gli nascondeva gli abiti. In casa, tranne che per alzarsi e andare a letto, non portava mai veste da camera. «Invecchia», diceva. Papà Gillenormand pensava a Marius amorosamente e amaramente e, come sempre, l'amarezza lo dominava. La sua tenerezza inasprita finiva sempre col bollire e mutarsi in indignazione. Era giunto al punto in cui si cerca di prendere una risoluzione e di accettare ciò che strazia. Stava per spiegarsi che ormai non c'era più ragione perché Marius tornasse, che se avesse voluto tornare lo avrebbe già fatto, che bisognava rinunciarvi. Provava ad abituarsi all'idea che era finita, e che sarebbe morto senza rivedere «quel signore». Ma tutta la sua natura si ribellava; la sua vecchia paternità non poteva acconsentirvi. «Che!», diceva, ed era il suo ritornello doloroso, «Non tornerà più.» La testa calva gli si curvava sul petto e fissava vagamente sulla cenere del focolare uno sguardo pietoso e irritato. Nel mezzo di questa meditazione, il vecchio domestico, Basque, entrò e domandò: «Il signore può ricevere il signor Marius?». Il vecchio si drizzò a sedere, livido e simile a un cadavere che si leva sotto una scossa galvanica. Tutto il sangue gli rifluì al cuore. Balbettò: «Il signor Marius chi?». «Non so», rispose Basque, intimidito e sconcertato dall'aspetto del padrone, «non l'ho veduto. È Nicolette che m'ha detto: "C'è un giovane, dite che è il signor Marius".» Papà Gillenormand balbettò a voce bassa: «Fate entrare». E rimase nello stesso atteggiamento, la testa ciondoloni, l'occhio fisso sulla porta. Questa si aprì. Un giovane entrò. Era Marius. Si fermò sulla porta come aspettando che gli si dicesse di entrare. L'abito quasi miserabile non si vedeva nell'oscurità prodotta dal paralume. Non si distingueva che il suo viso calmo e grave, ma stranamente triste. Papà Gillenormand, inebetito di stupore e di gioia, rimase alcuni istanti senza vedere altro che un chiarore, come quando si è davanti a un'apparizione. Si sentì vicino a svenire: scorse Marius come attraverso uno sbalordimento. Era lui, era proprio Marius! Finalmente! dopo quattro anni! Egli lo avvinse, per così dire, tutt'intero in un'occhiata. Lo trovò bello, nobile, distinto, alto, uomo fatto, in atteggiamento conveniente, con l'aspetto incantevole. Sentì voglia di aprirgli le braccia, di chiamarlo, di precipitarsi; le viscere gli si fondevano in estasi, le parole affettuose lo gonfiavano e gli traboccavano dal petto; alla fine tutta quella tenerezza si fece largo e gli giunse alle labbra, ma, a causa del contrasto che formava il fondo della sua natura, con voce dura disse bruscamente: «Che cosa venite a fare qui?». Marius rispose imbarazzato: «Signore...». Gillenormand avrebbe voluto che Marius si gettasse nelle sue braccia. Fu scontento di Marius e di se stesso. Sentì di essere duro e sentì che Marius era freddo. Per quel buonuomo era un'insopportabile e irritante ansietà sentirsi così tenero dentro di sé e non poter essere che duro esternamente. Ridivenne amaro. Interruppe Marius, dicendo bruscamente: «Allora, perché venite?». Quell'allora significava: «Se non venite per abbracciarmi». Marius guardò il nonno, al quale il pallore dava un viso di marmo. «Signore...» Il vecchio rispose con voce severa: «Venite a domandarmi perdono? Avete riconosciuto i vostri torti?». Credeva di mettere Marius sulla via e che il «ragazzo» si sarebbe spiegato. Marius fremette: era la riprovazione di suo padre che gli si domandava; abbassò gli occhi e rispose: «No, signore». «E allora», esclamò impetuosamente il vecchio con un dolore pungente e pieno di collera, «che cosa volete da me?» Marius giunse le mani, fece un passo, e disse con voce debole e che tremava: «Signore, abbiate pietà di me». Queste parole commossero Gillenormand; dette più presto, lo avrebbero intenerito; ma giungevano troppo tardi. Il nonno si alzò, si appoggiò al bastone con ambo le mani; le labbra erano bianche, la fronte corrugata, l'alta figura dominava Marius chinato. «Pietà di voi, signore! È l'adolescente che domanda pietà al vecchio di novantun anni? Voi entrate nella vita, io ne esco; voi andate allo spettacolo, al ballo, al caffè, al biliardo, avete spirito, piacete alle donne, siete un bel giovane; io, in piena estate, sputo sui tizzoni; voi siete ricco delle sole ricchezze che ci siano, io ho tutte le miserie della vecchiaia: l'infermità, l'isolamento! Voi avete trentadue denti, lo stomaco buono, l'occhio vivace, la forza, l'appetito, la salute, l'allegria, una selva di capelli neri, io non ho nemmeno più capelli bianchi; ho perduto i miei denti, ho perduto le mie gambe, perdo la memoria; vi sono tre nomi di strade che confondo continuamente, rue Chariot, rue du Chaume e rue Saint-Claude, sono a questo; voi avete tutto l'avvenire pieno di sole davanti a voi, io comincio a non vederci più, tanto m'inoltro nella notte; voi siete innamorato, certamente, io non sono amato da nessuno al mondo; e voi mi domandate pietà! Perdinci, Molière ha dimenticato tutto questo. Se è così che scherzate a palazzo, signori avvocati, vi faccio i miei sinceri complimenti. Siete penosi.» E il nonagenario riprese con voce corrucciata e grave: «Ah, già; e che cosa volete?». «Signore», disse Marius, «so che la mia presenza vi spiace, ma vengo soltanto per domandarvi una cosa, e poi me ne vado subito.» «Siete uno sciocco!», disse il vecchio. «Chi vi dice di andarvene?» Questa era la traduzione delle parole che aveva in fondo al cuore: «Ma domandami perdono, dunque! Gettati al mio collo!». Gillenormand sentiva che Marius l'avrebbe lasciato tra pochi istanti, che la sua cattiva accoglienza lo respingeva, che la sua durezza lo scacciava; si diceva tutto ciò e il suo dolore aumentava, e siccome il suo dolore si volgeva immediatamente in collera, la sua durezza aumentava. Avrebbe voluto che Marius comprendesse, e Marius non comprendeva; il che lo rendeva furioso. «Come! Mi avete lasciato, me, vostro nonno; avete abbandonata la mia casa per andare non so dove, avete desolato vostra zia, siete stato, lo si indovina, a fare la vita da scapolo, a fare il donnaiolo: rientrare a tutte le ore, a divertirvi; non mi avete nemmeno fatto sapere se eravate vivo, avete fatto dei debiti senza nemmeno dirmi di pagarveli, siete diventato un attaccabrighe, un rissoso e, dopo quattro anni, venite in casa mia, e non avete altro da dirmi?». Questo modo violento di spingere il nipote alla tenerezza, non produsse che il silenzio di Marius. Gillenormand incrociò le braccia, gesto che, fatto da lui, era singolarmente imperioso, e apostrofò Marius amaramente: «Finiamola. Venite a chiedermi qualcosa? dite. Ebbene, che cosa?... Che cosa? Parlate». «Signore», disse Marius, con lo sguardo di un uomo che sente di cadere in un precipizio, «vengo a domandarvi il permesso di sposarmi». Gillenormand suonò. Basque spalancò la porta. «Fate venire mia figlia.» Un secondo dopo, la porta si aprì; la signorina Gillenormand non entrò, ma si mostrò; Marius era in piedi, muto, con le braccia penzoloni, con una faccia da criminale; Gillenormand andava e veniva in lungo e in largo nella camera. Si volse verso la figlia e le disse: «Nulla. È il signor Marius. Ditegli buon giorno. Il signore vuole ammogliarsi. Ecco. Andatevene». Il suono della voce secca e rauca del vecchio annunciava una strana violenza di collera. La zia guardò Marius con un'aria stravolta, parve appena riconoscerlo, non lasciò sfuggire un gesto né una sillaba e disparve al soffio di suo padre come un fuscello nell'uragano. Nel frattempo Gillenormand era tornato ad appoggiarsi al caminetto. «Sposarvi a ventun anni! Avete preso questa decisione! Non avete più che un permesso da chiedere, una formalità! Sedete, signore. Ebbene, c'è stata una rivoluzione dacché ebbi l'onore di vedervi. I giacobini hanno avuto il sopravvento, dovete essere contento. Non siete repubblicano da quando siete barone? Accomodate bene le cose, bravo! La Repubblica fa da salsa alla baronia. Siete stato decorato dall'Impero di Luigi? Vi siete tinto un po' del colore del Louvre, signore? Qui vicino, in rue Saint-Antoine, di fronte rue Nonaindières, c'è una palla incastrata nel muro al terzo piano di una casa con questa iscrizione: 28 luglio 1830. Andate a vedere. Fa un bell'effetto questo. Ah!... fanno delle belle cose, i vostri amici! A proposito, non fanno una fontana al posto del monumento al duca di Berry?... Dunque volete ammogliarvi? con chi? Si può senza indiscrezione domandarvi con chi?» Tacque, e prima che Marius avesse avuto il tempo di rispondere, soggiunse vivamente: «Ah, già, ma avete una posizione? vi siete fatto una fortuna? Quanto guadagnate col vostro mestiere di avvocato?». «Nulla», disse Marius con una specie di fermezza e di risoluzione quasi feroce. «Nulla?... Non avete per vivere che i mille e duecento franchi che vi passo?» Marius non rispose. Gillenormand continuò: «Ah, comprendo, è la ragazza che è ricca?». «Come me.» «Che?! senza dote?» «Già.» «Speranze?» «Non credo.» «Nuda! E cos'è il padre?» «Non so.» «E come si chiama?» «Signorina Fauchelevent.» «Fauche... che?» «Fauchelevent.» «Puah!», fece il vecchio. «Signore», esclamò Marius. Gillenormand l'interruppe col tono di chi parla a se stesso: «E così, ventun anni, senza posizione, mille e duecento franchi all'anno, la signora baronessa Pontmercy andrà a comperare due soldi di prezzemolo dall'erbivendola». «Signore», soggiunse Marius nello smarrimento dell'ultima speranza che sfumava, «ve ne supplico! ve ne scongiuro, in nome del cielo, a mani giunte, signore, mi metto ai vostri piedi, permettetemi di sposarla!» Il vecchio scoppiò in una risata stridente e lugubre attraverso la quale tossiva e parlava. «Ah! ah! ah! Vi siete detto: "Perdinci, vado a trovare quel vecchio parruccone, quell'assurdo imbecille! Che peccato che io non abbia venticinque anni! Come gli manderei una bella intimazione rispettosa! Come farei bene senza di lui! È lo stesso, gli dirò: 'Vecchio cretino, tu sei troppo felice di vedermi, ho voglia di sposarmi, ho voglia di sposare la signorina non si sa chi, figlia del signore non si sa che cosa; io non ho scarpe, lei non ha camicia, è così; ho voglia di romperla con la mia carriera, con il mio avvenire, con la mia gioventù, con la mia vita; ho voglia di fare un tonfo nella miseria con una donna al collo; è la mia idea, bisogna che tu acconsenta!'. E il vecchio fossile acconsentirà. 'Va bene ragazzo mio, come vorrai; attaccati la tua pietra al collo, sposa la tua Pousseleven, Coupelevent...'" Mai, signore mai!» «Padre mio!...» «Mai!» All'accento con cui fu pronunciato questo mai, Marius perse ogni speranza. Attraversò la camera a passo lento, con la testa china, vacillando, somigliante più a un moribondo che a qualcuno che cammina. Gillenormand lo seguiva con gli occhi, e, al momento in cui la porta si aprì e Marius stava per uscire, fece quattro passi con quella vivacità senile dei vecchi impetuosi e viziati, prese Marius per il colletto, lo ricondusse energicamente nella camera, e gli disse: «Raccontami come è andata!». Soltanto la parola padre mio, sfuggita a Marius, aveva prodotto questa rivoluzione. Marius lo guardò smarrito. Il viso mobile di Gillenormand non esprimeva più null'altro che una rude e ineffabile bonomia. L'avo aveva fatto posto al nonno. «Andiamo, vediamo, parla, raccontami i tuoi amori, chiacchiera, dimmi tutto! Caspita! Come sono stupidi i giovani!» «Padre mio...», ripetè Marius. Tutta la faccia del vecchio s'illuminò di un indicibile splendore. «Sì, è così! chiamami padre tuo, e vedrai!» C'era qualcosa di buono, di così dolce, di così aperto, di così paterno in quella rudezza, che Marius, in quel subitaneo passaggio dallo scoraggiamento alla speranza ne fu come stordito e snervato. Era seduto vicino al tavolo, e la luce delle candele metteva in evidenza i guasti del suo abito che Gillenormand considerava con stupore. «Ebbene, padre mio...», disse Marius. «Ah sì», interruppe Gillenormand, «dunque non hai un soldo?... Sei messo come un ladro...» Cercò in un cassetto, e ne tolse una borsa che posò sul tavolo. «Prendi, ecco cento luigi, comprati un cappello.» «Padre mio», proseguì Marius, «padre mio, se sapeste! L'amo. Voi non ve lo immaginate, la prima volta che la vidi fu al Luxembourg, dove lei si recava; da principio non le badavo tanto, e poi, non so come, me ne innamorai. Oh, come divenni infelice! Finalmente la vedo tutti i giorni, ora, in casa sua, suo padre non lo sa; figuratevi che partono; è nel giardino che ci vediamo, la sera: suo padre vuol condurla in Inghilterra; allora mi son detto: "Diventerò pazzo, morrò, farò una malattia, mi getterò nel fiume. Bisogna assolutamente che la sposi perché altrimenti impazzirò. Ecco tutta la verità, non credo di aver dimenticato nulla. Abita in un giardino dove c'è un cancello, in rue Plumet. Dalla parte degli Invalides.» Papà Gillenormand si era seduto raggiante vicino a Marius. Ascoltandolo e assaporandone il suono della voce gustava nello stesso tempo una lunga presa di tabacco. Alle parole rue Plumet, interruppe l'aspirazione e lasciò cadere il resto del tabacco sulle ginocchia. «Rue Plumet! tu dici rue Plumet! Vediamo dunque! Non c'è una caserma da quelle parti?... Ma se è così, tuo cugino Théodule, me ne ha parlato. Il lanciere, l'ufficiale... "Una ragazzina, amico mio, una ragazzina!..." Perdio sì, rue Plumet. È quella che prima si chiamava rue Blomet. Ecco che me ne ricordo. Ne ho inteso parlare di quella piccina del cancello di rue Plumet. In un giardino. Una Pamela18. Non hai cattivo gusto. La dicono a modo. Fra di noi, credo che quel vagheggino di lanciere le abbia fatto un po' la corte. Non so fin dove sia giunto. Alla fine non importa. Del resto non bisogna credergli. Sì, Marius!... È bene che un giovane come te sia innamorato. È l'età. Mi piaci più innamorato che giacobino. Ti preferisco cotto per una sottana, caspita! di venti sottane, che di Robespierre. Per parte mia mi rendo questa giustizia, in fatto di senza braghe19, non mi sono mai piaciute che le belle donne. Le belle ragazze sono le belle ragazze, che diamine! Non c'è osservazione da fare. In quanto alla piccina ti riceve di nascosto del padre? È normale. Ho avuto delle storielle simili anch'io. Più di una. Sai che si fa? non si prende la cosa di petto; non si precipita nel tragico; non si finisce con un matrimonio e dal sindaco con tanto di sciarpa. Si cerca di essere semplicemente un giovane di spirito. Si ha del buonsenso. Sdrucciolate, mortali, ma non sposatevi. Si viene a trovare il nonno che è buono e che ha sempre qualche rotolo di luigi nel vecchio cassetto; gli si dice: "Nonno, ecco qua". E il nonno dice: "È semplice. Bisogna che la gioventù si diverta e che la vecchiaia si roda". Sono stato giovane, tu diventerai vecchio. Va figlio mio, farai altrettanto con i tuoi piccini. Eccoti duecento pistole, divertiti. Niente di meglio. È così che la faccenda deve andare. Non ci si sposa, ma ciò non impedisce... Mi comprendi?» Marius, pietrificato e in condizioni di non poter articolare una parola, fece con la testa un segno negativo. Il vecchio scoppiò in una risata, ammiccò con la vecchia pupilla, gli diede un colpetto sul ginocchio, lo guardò negli occhi con aria misteriosa e raggiante, e gli disse con la più affettuosa alzata di spalle: «Stupido!... fattene un'amante». Marius impallidì. Non aveva capito nulla di tutto ciò che aveva detto suo nonno. Quell'arruffio di rue Blomet, di Pamela, di caserme, di lanciere, era passato davanti a Marius come una fantasmagoria. Nulla di tutto ciò poteva avere rapporto con Cosette, che era un giglio. Il vecchio divagava. Ma quella divagazione era terminata in una parola che Marius aveva compreso e che era una mortale ingiuria per Cosette. Quella frase, fattene un'amante, entrò nel cuore del severo giovane come una spada. Si alzò, raccolse il suo cappello da terra, e camminò verso la porta con passo sicuro e fermo. Giunto là si volse, si inchinò profondamente davanti a suo nonno, raddrizzò la testa e disse: «Cinque anni fa oltraggiaste mio padre; oggi oltraggiate mia moglie. Non vi domando più nulla, signore. Addio». Papà Gillenormand, stupefatto, aprì la bocca, stese le braccia, cercò di alzarsi, e prima che avesse potuto pronunciare una parola, la porta si era richiusa e Marius era scomparso. Il vecchio rimase alcuni istanti immobile e fulminato, senza poter parlare né respirare, come se un pugno gli stringesse la gola. Alla fine si strappò dalla poltrona, corse alla porta come si può correre a novant'anni, l'aprì e gridò: «Aiuto! al soccorso!». Comparve sua figlia, poi i domestici. Egli riprese con un rantolo lamentoso: «Corretegli dietro! fermatelo! Che cosa gli ho fatto? È pazzo. Se ne va! Ah, mio Dio! mio Dio! questa volta non ritornerà più!». Andò alla finestra che dava sulla strada, l'aprì con le vecchie mani tremanti, si sporse con più di mezzo corpo mentre Basque e Nicolette lo trattenevano di dietro, e chiamò: «Marius! Marius! Marius! Marius!». Ma Marius non poteva più udirlo; proprio in quel momento svoltava l'angolo di rue Saint-Louis. Il nonagenario portò due o tre volte le mani alle tempie con una espressione di angoscia, indietreggiò traballando e si sprofondò in una poltrona, senza polso, senza voce, senza lacrime, scuotendo la testa e agitando le labbra con aria istupidita, non avendo più negli occhi e nel cuore che qualcosa di cupo e di profondo che somigliava alla notte. 1 Qui. 2 Cane. 3 Portato. Dallo spagnolo llevan. 4 Mangiare. 5 Rompere un vetro per mezzo di un impiastro di mastice, che, poggiato sul vetro, ne trattiene i pezzi e impedisce il rumore. 6 Striderà. 7 La sega. 8 Tagliare. 9 Le guardie. 10 «Non è il primo dell'anno - Da sbaciucchiare papà e mamma.» 11 Lavorare qui. 12 Un coltello aperto. 13 Franchi, soldi o centesimi (palle, tondi o chicchini). 14 Figlia. 15 Il mio Braccio paffuto, / La mia gamba ben fatta / E il tempo perduto. 16 Un ebreo. 17 Parigi. 18 Si allude all'omonimo romanzo di Samuel Richardson (1689-1761). Il romanzo venne pubblicato in due parti: la prima nel 1740, la seconda nel 1742. 19 Riferimento ai Sans-culottes (i sanculotti), rivoluzionari estremisti. LIBRO NONO Dove vanno? I. Jean Valjean Verso le quattro pomeridiane di quello stesso giorno, Jean Valjean era seduto sulla parte posteriore di uno dei punti più solitari del Champ de Mars. Fosse prudenza, fosse desiderio di raccogliersi, fosse semplicemente in seguito a uno di quegli insensibili mutamenti di abitudini che s'introducono poco a poco in tutte le esistenze, usciva assai di rado con Cosette. Aveva una giacca da operaio e un paio di calzoni di tela grigia; un berretto a lunga visiera gli nascondeva il viso. In quel momento era calmo e felice sul conto di Cosette; ciò che l'aveva per qualche tempo spaventato e turbato si era dissipato; ma da una settimana o due, ansietà di un'altra natura erano sopraggiunte. Un giorno, passeggiando sul bastione, aveva visto Thénardier; grazie al travestimento, Thénardier non l'aveva riconosciuto; ma da allora Jean Valjean l'aveva riveduto parecchie volte, e in quel momento aveva la certezza che Thénardier ronzasse nel quartiere. Questo gli era bastato per deciderlo a prendere una grande risoluzione. Thénardier da quelle parti, significava tutti i pericoli contemporaneamente. Inoltre Parigi non era tranquilla: i torbidi politici offrivano l'inconveniente, per chiunque avesse qualcosa da nascondere nella sua vita, che la polizia era divenuta inquietissima e molto ombrosa, e che cercando le tracce di un uomo come Pépin o Morey1, potevano benissimo scoprire quelle di Jean Valjean. Così Jean Valjean si era deciso a lasciare Parigi, e anche la Francia, e a trasferirsi in Inghilterra. Aveva avvisato Cosette. Prima di otto giorno voleva essere partito. Si era seduto sul pendio del Champ de Mars, volgendo nella mente ogni sorta di pensieri. Thénardier, la polizia, il viaggio, la difficoltà di procurarsi un passaporto. A tutto questo, bisognava aggiungere un fatto inspiegabile che lo aveva assai colpito e per il quale era ancora in ansia. La mattina di quello stesso giorno, era il solo alzato in tutta la casa e passeggiava in giardino prima che le imposte della finestra di Cosette si fossero aperte, aveva visto queste parole incise nel muro, probabilmente da un chiodo: 16, RUE DE LA VERRERIE Era cosa recente, i graffi erano bianchi nella vecchia calcina nera, un cespuglio d'ortica ai piedi del muro era coperto di gesso fino fresco. Probabilmente era stato scritto nella notte. Cos'era? Un indirizzo? un segnale? un avviso per lui? In tutti i casi, era evidente che il giardino era violato, e che vi penetravano degli sconosciuti. Si ricordò gli incidenti bizzarri che avevano già destato l'allarme nella casa. La sua mente si mise a lavorare su tale traccia. Si guardò bene dal parlare a Cosette delle parole scritte sul muro, temendo di spaventarla. In mezzo a queste preoccupazioni vide, da un'ombra che il sole proiettava, che qualcuno si era fermato sulla cresta del parapetto immediatamente dietro di lui. Stava per voltarsi quanto una carta piegata in quattro gli cadde sulle ginocchia, come se una mano l'avesse lasciata andare al disopra della sua testa. Prese la carta, la spiegò e vi lesse questa parola scritta in grosse lettere a matita: SLOGGIATE Jean Valjean si alzò vivamente; non c'era più nessuno; cercò attorno e vide un essere più grande di un fanciullo, più piccolo di un uomo, vestito di un camiciotto grigio e un paio di calzoni di velluto di cotone color polvere, che scavalcava il parapetto e si lasciava scivolare nel fossato del Champ de Mars. Jean Valjean rientrò subito in casa, tutto pensoso. II. Marius Marius era partito desolato da casa Gillenormand. Vi era entrato con ben poca speranza e ne usciva con una gran disperazione. Del resto - e coloro che hanno osservato il cuore umano lo comprenderanno - il lanciere, l'ufficiale, il bellimbusto, il cugino Théodule, non avevano lasciato alcuna ombra nella sua mente. Nemmeno la minima. Il poeta drammatico potrebbe in apparenza sperare qualche complicazione da questa rivelazione fatta a bruciapelo al nipote dal nonno. Ma ciò che il dramma guadagnerebbe, lo perderebbe la verità. Marius era nell'età in cui, in fatto di male, non si crede nulla; più tardi viene l'età in cui si crede tutto. I sospetti non sono altro che rughe; la prima giovinezza non ne ha. Ciò che agita Otello, scivola su Candido. Sospettare di Cosette!... Marius avrebbe commesso assai più facilmente ogni sorta di delitti. Si mise a camminare per le vie, risorsa di coloro che soffrono. Alle due del mattino, rientrò in casa di Courfeyrac e si gettò così vestito sul letto. Il sole era ben alto quando si addormentò di quel sonno pesante e terribile che lascia andare e venire le idee nel cervello. Quando si svegliò, vide in piedi nella camera, col cappello in testa, pronti a uscire e molto affaccendati, Courfeyrac, Enjolras, Feuilly e Combeferre. Courfeyrac gli disse: «Vieni ai funerali del generale Lamarque?». Gli sembrò che Courfeyrac parlasse cinese. Uscì qualche tempo dopo di loro. Si mise in tasca le due pistole dategli da Javert per l'avventura del 3 febbraio, e che gli erano rimaste. Quelle pistole erano ancora cariche. Sarebbe difficile dire quale oscuro pensiero avesse in mente portandole con sé. Girò tutta la giornata senza sapere dove andare; pioveva a intervalli, e non se ne accorgeva; per pranzare comprò da un fornaio un pane da un soldo, se lo mise in tasca e lo dimenticò. Sembrava avesse fatto un bagno nella Senna senza accorgersene. Vi sono momenti in cui si ha una fornace nel cranio: Marius era in uno di quei momenti là. Non sperava più nulla, non temeva più nulla; aveva fatto quel passo dal giorno precedente. Aspettava la sera con un'impazienza febbrile, non aveva più che un'idea chiara: alle nove avrebbe visto Cosette. Quest'ultima felicità adesso era tutto il suo avvenire; dopo, mistero. A intervalli, sempre camminando nei viali più deserti, gli sembrava di sentire in Parigi strani rumori. Allora usciva con la testa fuori dalla meditazione in cui era immerso, e diceva: «Si battono?». Al cader della notte, alle nove precise, come aveva promesso a Cosette, era in rue Plumet. Quando si avvicinò al cancello, dimenticò tutto. Erano quarantotto ore che non vedeva Cosette, e stava per rivederla; ogni altro pensiero si cancellò e non ebbe più che una gioia inaudita e profonda. Quei minuti in cui si vive dei secoli hanno sempre questo di sovrano e mirabile, che nel momento in cui passano riempiono interamente il cuore. Marius smosse la sbarra e si precipitò nel giardino. Cosette non era al posto dove di solito lo aspettava. Attraversò il folto del bosco e andò nell'angolo vicino alla scalinata. «Mi aspetta là», si disse. Cosette non c'era. Alzò gli occhi, e vide che le imposte della casa erano chiuse. Fece il giro del giardino, era deserto. Allora ritornò alla casa, e insensato d'amore, ebbro, spaventato, disperato di dolore e di inquietudine, come un padrone che entra in casa sua in un brutto momento, bussò alle imposte. Bussò, bussò ancora, arrischiando di vedere aprirsi la finestra e la faccia cupa del padre presentarsi e domandargli: «Che cosa volete?». Ma questo era nulla in proporzione di ciò che intuiva. Quando ebbe bussato alzò la voce e chiamò: «Cosette, Cosette!», gridò. «Cosette!», ripetè imperiosamente. Nessuno rispose. Era finita. Nessuno nel giardino; nessuno nella casa. Marius fissò gli occhi disperati su quella casa lugubre, così nera, così silenziosa, più vuota di una tomba. Guardò il sedile di pietra dove aveva passate tante ore deliziose accanto a Cosette. Allora si sedette sui gradini della scala, col cuore pieno di dolcezza e di risoluzione, benedisse il suo amore in fondo al pensiero, e si disse che, siccome Cosette era partita, non aveva da fare altro che morire. A un tratto sentì una voce che sembrava venire dalla strada e che gridava attraverso gli alberi: «Signor Marius!». Si drizzò. «Ehi?», disse. «Signor Marius, siete là?» «Sì.» «Signor Marius», riprese la voce, «i vostri amici vi aspettano alla barricata di rue de la Chanvrerie.» Quella voce non gli era interamente sconosciuta. Somigliava alla voce rauca e rude di Eponine. Marius corse al cancello, tolse la sbarra mobile, vi passò la testa e vide qualcuno, che gli parve fosse un ragazzo, scomparire nel crepuscolo, correndo. III. Mabeuf La borsa di Jean Valjean risultò inutile al signor Mabeuf. Mabeuf, nella sua venerabile austerità infantile, non aveva accettato il regalo degli astri; non aveva ammesso che una stella potesse farsi moneta, cambiarsi in luigi d'oro. Non aveva indovinato che ciò che cadeva dal cielo veniva da Gavroche. Aveva portata la borsa al commissario di polizia del quartiere come oggetto smarrito messo da chi l'aveva trovato a disposizione dei reclamanti. La borsa così fu perduta davvero, perché nessuno la reclamò e non soccorse neppure Mabeuf. Del resto, Mabeuf aveva continuato ad andare sempre peggio. Le esperienze sull'indaco non erano riuscite meglio al Jardin des Plantes di quanto lo fossero nel suo giardino di Austerlitz. L'anno prima, doveva i mensili alla governante; ora era in arretrato anche con il fitto della casa. Il Monte di Pietà, passati i sedici mesi, gli aveva venduto le incisioni in rame della sua Flora. Qualche calderaio ne aveva fatto delle casseruole. Scomparsi i rami, non potendo più nemmeno completare gli esemplari scompagnati della sua Flora che ancora possedeva, aveva ceduto a un prezzo bassissimo a un libraio incisioni e testo, come scarti. Non gli era rimasto più nulla dell'opera di tutta la sua vita. Si mise a mangiare il denaro di quegli esemplari. Quando vide che quella meschina risorsa finiva, rinunciò al giardino e lo lasciò incolto. Prima, molto tempo prima, aveva rinunciato alle due uova e al pezzo di bue che mangiava di quando in quando. Pranzava con pane e patate. Aveva venduto i suoi ultimi mobili, poi tutto ciò che aveva di doppio per quanto riguarda il letto, gli abiti e le coperte; poi gli erbari e le stampe; ma aveva ancora i suoi libri più preziosi, tra i quali parecchi piuttosto rari; fra gli altri, Les quadrins historiques de la Bible, edizione del 1560, La Concordance des Bibles di Pierre de Besse, Les Marguerites de la Marguerite di Jean de la Haye, con dedica alla regina di Navarra, il libro De la Charge et dignité de l'ambassadeur del signor di Villiers Hotman, un Florilegium rabbinicum del 1664, un Tibullo del 1567 con questa splendida iscrizione: Venetiis in oedibus Manutianis; infine un Diogene Laerzio, stampato a Lione nel 1644, e dove si trovavano le famose varianti del manoscritto 411, del tredicesimo secolo, del Vaticano, e quelle dei due manoscritti di Venezia, 393 e 394, così profittevolmente consultati da Henri Estienne, e tutti i passaggi in dialetto dorico che si trovano soltanto nel celebre manoscritto del dodicesimo secolo della biblioteca di Napoli. Il signor Mabeuf non accendeva mai il fuoco in camera sua e si coricava col giorno per non consumare la candela. Sembrava che non avesse più vicini, lo evitavano quando usciva; egli se ne accorgeva. La miseria di un bambino interessa sua madre, la miseria di un giovane interessa una ragazza, la miseria di un vecchio non interessa nessuno. Di tutte le miserie questa è la più fredda. Tuttavia, papà Mabeuf non aveva interamente perduto la serenità infantile. La sua pupilla diventava alquanto vivace quando si fissava sui suoi libri, e sorrideva quando considerava Diogene Laerzio, che era un esemplare unico. L'armadio a vetri era il solo mobile che avesse conservato oltre l'indispensabile. Un giorno mamma Plutarco gli disse: «Non ho un soldo per il pranzo». Ciò che chiamava pranzo, era un pane e quattro o cinque patate. «A credito?», chiese il signor Mabeuf. «Sapete bene che me lo rifiutano.» Il signor Mabeuf aprì la biblioteca, guardò a lungo i suoi libri, uno a uno, come un padre, obbligato a decimare i suoi figli, li guarderebbe prima di scegliere; poi ne prese vivamente uno, se lo mise sotto il braccio e uscì. Rientrò due ore dopo, e non aveva più nulla sotto il braccio; posò trenta soldi sulla tavola, e disse: «Fate la spesa». Da quel momento mamma Plutarco vide abbassarsi sul candido viso del vecchio un velo cupo che non si rialzò più. Il giorno dopo, quello che seguì e tutti gli altri, era costretto a ricominciare. Mabeuf usciva con un libro, e rientrava con una moneta d'argento. Siccome i rivenditori librai lo vedevano costretto a vendere, gli pagavano venti soldi ciò che lui aveva pagato venti franchi, a volte anche allo stesso libraio. A un volume per volta, tutta la biblioteca finì così. In alcuni momenti diceva: «Eh, ho ottant'anni!», come se avesse non so quale ultima speranza di giungere alla fine dei suoi giorni prima di finire i suoi libri. La sua tristezza aumentava. Per altro, una volta ebbe una consolazione. Uscì con un Robert Estienne che vendette per trentacinque soldi sul quai Malaquais e ritornò con un aldino che aveva acquistato per quaranta soldi in rue des Grès. «Devo cinque soldi», disse tutto raggiante a mamma Plutarco. Quel giorno non mangiò. Faceva parte della società di orticoltura. Si conosceva la sua miseria. Il presidente di questa società lo andò a vedere, gli promise di parlare di lui al ministro dell'agricoltura e del commercio, e lo fece. «Ma come, dunque!», esclamò il ministro. «Lo credo bene! Un vecchio scienziato! un botanico! un uomo inoffensivo! Bisogna far qualcosa per lui!» Il giorno seguente il signor Mabeuf ricevette un invito a pranzo a casa del ministro. Mostrò, tremando di gioia, la lettera a mamma Plutarco: «Siamo salvi!», disse. Il giorno stabilito si recò dal ministro. Si accorse che la cravatta stropicciata, l'abito vecchio macchiato e gli stivali sciupati meravigliavano gli uscieri. Nessuno gli parlò, nemmeno il ministro. Verso le dieci di sera, mentre aspettava sempre una parola, sentì la moglie del ministro, una bella signora scollata alla quale non aveva osato avvicinarsi, chiedere: «Ma chi è dunque quel vecchio signore?». Se ne tornò a casa a piedi, a mezzanotte, sotto una pioggia fittissima. E aveva venduto un Elzevir per pagare la vettura, all'andata! Aveva preso l'abitudine di leggere tutte le sere, prima di coricarsi, alcune pagine del suo Diogene Laerzio. Conosceva abbastanza il greco per godere delle singolarità del testo che possedeva. Ormai era questa la sua ultima gioia. Passarono alcune settimane. Improvvisamente mamma Plutarco cadde malata. Una cosa più triste del non avere denari per acquistare il pane, è non averne per comprare medicine. Una sera, il medico aveva ordinato una pozione molto cara. E poi, la malattia si aggravava, ci voleva un'infermiera. Il signor Mabeuf aprì la sua biblioteca; non c'era più nulla. L'ultimo volume era partito. Non gli restava che il Diogene Laerzio. Prese l'esemplare unico sotto il braccio e uscì; era il 4 giugno 1832; andò alla porte Saint-Jacques, dal successore di Royol, e ritornò con cento franchi. Posò la pila delle monete da cinque sul tavolino da notte della vecchia serva, e rientrò in camera sua senza dire una parola. Il giorno seguente, all'alba, si sedette sul pilastro rovesciato nel suo giardino, e al di sopra della siepe lo si sarebbe potuto vedere tutta la mattina, immobile, con la fronte bassa, lo sguardo vagamente fisso sugli alberi, sulle aiole avvizzite. Pioveva a intervalli, ma il vecchio pareva non se ne accorgesse. Nel pomeriggio, dei rumori straordinari scoppiarono dentro Parigi. Assomigliavano a colpi di fucile e a clamori di una folla. Papà Mabeuf alzò la testa. Scorse un giardiniere che passava, e domandò: «Che succede?». Il giardiniere rispose, con la vanga in spalla e l'accento più pacifico: «Sommosse». «Come, sommosse?» «Sì, si battono.» «Perché si battono?» «E che ne so!», fece il giardiniere. «Da che parte?», soggiunse Mabeuf. «Dalla parte dell'Arsenale.» Papà Mabeuf rientrò in casa sua, prese il cappello, cercò macchinalmente un libro per metterlo sotto il braccio, e non trovandolo esclamò tra sé: «Ah!... è vero!». E se ne andò come smarrito. 1 P.-T.-F. Pepin e P. Morey presero parte a varie sommosse e alle giornate di luglio del 1830. Furono condannati a morte nel 1836. LIBRO DECIMO Il 5 giugno 1832 I. La superficie della questione Di che cosa si compone una sommossa? Di nulla e di tutto. Di una elettricità che si sviluppa a poco a poco, di una fiamma scaturita improvvisamente, di una forza errante, di un soffio che passa. Questo soffio incontra delle teste che parlano, dei cervelli che sognano, delle anime che soffrono, delle passioni che bruciano, delle miserie che urlano e le trasporta. Dove? A caso. Attraverso lo Stato, attraverso le leggi, attraverso la prosperità e l'insolenza degli altri. Le convinzioni esacerbate, gli entusiasmi inaspriti, le indignazioni commosse, gli istinti di guerra compressi, i giovani coraggi esaltati, gli accecamenti generosi, la curiosità, il gusto di mutare, la sete dell'inatteso, quel sentimento che fa sì che uno si diverta a leggere la locandina di un nuovo spettacolo e che a teatro ci piaccia il fischio del macchinista; gli odii vaghi, i rancori, i contrasti, ogni vanità che creda sempre avverso il destino; i malessere i sogni fantastici, le ambizioni circondate da dirupi, chiunque speri da un crollo una risalita, infine, più in basso, la turba, questo fango che prende fuoco; tali sono gli elementi della sommossa. Ciò che c'è di più grande, e ciò che c'è di più infimo; gli esseri che s'aggirano fuori di tutto, aspettando un'occasione, scapestrati, gente che non si sa che cosa voglia, vagabonda, da trivio, quelli che dormono di notte in un deserto di case senz'altro tetto che le fredde nubi del cielo, quelli che domandano ogni giorno il pane al caso e non al lavoro, gli sconosciuti della miseria e del nulla, le braccia nude e i piedi scalzi appartengono alla sommossa. Chiunque ha nell'anima una rivolta contro un fatto qualunque dello stato, della vita o della sorte, confida nella sommossa, e appena questa si profila, comincia a fremere e a sentirsi sollevato dal turbine. La sommossa è una specie di tromba dell'atmosfera sociale che si forma improvvisamente in certe condizioni di temperatura, e che, nel suo turbinare sale, corre, tuona, strappa, spiana, schiaccia, demolisce, sradica, trascinando le grandi nature e le semplici, l'uomo forte e lo spirito debole, il trono d'albero e il filo di paglia. Sventura a colui che essa trascina come a colui che essa urta! Si spezzano l'uno contro l'altro. Comunica a quelli che afferra, non so quale straordinaria potenza. Empie il primo venuto della forza degli avvenimenti; fa proiettili di tutto. Fa un proiettile di una pietra, e un generale di un facchino. Se si crede a certi oracoli della politica sorniona, dal punto di vista del potere, c'è da augurarsi un po' di sommossa. Sistema: la sommossa solidifica i governi che non rovescia. Mette alla prova l'esercito; concentra la borghesia; stira i muscoli della polizia; constata la forza dell'ossatura sociale. È una ginnastica, quasi igiene. Il potere sta meglio dopo una sommossa, come l'uomo dopo una frizione. La sommossa, trent'anni fa, era giudicata sotto altri punti di vista. Per tutte le cose c'è una teoria che si autoproclama «il buonsenso»; Filinto contro Alceste1, mediazione offerta tra il vero e il falso; spiegazione, ammonizione, attenuazione un po' altera che, proprio perché è mescolata di biasimo e di scusa, si crede la saggezza e spesso non è che la pedanteria. Tutta una scuola politica, chiamata del giusto mezzo, è uscita di là. Fra l'acqua fredda e l'acqua calda, c'è il partito dell'acqua tiepida. Questa scuola, con la sua falsa profondità, tutta di superficie, che analizza gli effetti senza rimontare alle cause, rimprovera, dall'alto di una mezza scienza, le agitazioni della piazza pubblica. A sentire certe scuole: «Le sommosse che complicarono i fatti del 1830 tolsero a questo grande avvenimento una parte della sua purezza. La rivoluzione di luglio era stata un bel colpo di vento popolare, improvvisamente seguito dal cielo sereno. Esse fecero ritornare il cielo nebuloso, fecero degenerare in dispute quella rivoluzione prima così notevole per la sua coerenza. Nella rivoluzione di luglio, come in ogni progresso ottenuto per scosse, c'erano fratture segrete: la sommossa le rese sensibili. Si potè dire: "Ah, è rotto", dopo la rivoluzione di luglio non si sentiva che la liberazione, dopo le sommosse si sentì la catastrofe. Ogni sommossa chiude le botteghe, deprime la finanza, costerna la borsa, sospende il commercio, incaglia gli affari, precipita i fallimenti; non c'è più denaro; le fortune private sono inquiete, il credito pubblico scosso, l'industria sconcertata, i capitali si ritirano, il lavoro ribassa, ovunque c'è la paura; contraccolpi in tutte le città. Da ciò gli abissi. Si è calcolato che il primo giorno di sommossa costa alla Francia venti milioni, il secondo quaranta, il terzo sessanta. Una sommossa di tre giorni costa centoventi milioni, cioè, per non vedere che il risultato finanziario, equivale a un disastro, un naufragio o una battaglia perduta che annienti una flotta di sessanta vascelli di linea». Senza dubbio, storicamente, le sommosse ebbero la loro bellezza; la guerra del selciato non è meno grandiosa e meno patetica della guerra dei boschi; in questa v'è l'anima delle foreste, in quella il cuore delle città; la prima ha Jean Chouan, la seconda ha Jeanne2. Le sommosse fecero risaltare, in un rosso bagliore splendidamente, tutti i tratti particolari del carattere parigino, la generosità, l'abnegazione, l'allegria tempestosa, il coraggio dimostrato dagli studenti come parte essenziale dell'intelligenza, la guardia nazionale imperterrita, i bivacchi dei bottegai, le fortezze dei monelli, il disprezzo della morte dei passanti. Tra i combattenti, non c'era che una differenza d'età; è la stessa razza, sono gli stessi uomini stoici che muoiono a vent'anni e per le loro idee, a quaranta per le loro famiglie. L'armata, sempre triste nelle guerre civili, opponeva la prudenza all'audacia. Le sommosse, mentre manifestarono l'ardire popolare, fecero l'educazione del coraggio borghese. «Va bene. Ma tutto ciò, vale il sangue versato? E al sangue versato aggiungete l'avvenire offuscato, il progresso compromesso, l'inquietudine fra i migliori, i liberali onesti disperati, l'assolutismo straniero felice delle ferite fatte alla rivoluzione dai rivoluzionari stessi, i vinti del 1830 trionfanti, che esclamano: "L'abbiamo ben detto!". Aggiungete Parigi rafforzata forse, ma, certo, la Francia indebolita. Aggiungete, perché bisogna dire tutto, i massacri che disonorano troppo spesso la vittoria dell'ordine divenuto feroce, sulla libertà divenuta pazza. Tutto sommato, le sommosse sono state funeste.» Così parla questa quasi sapienza di cui la borghesia, questo semipopolo, si contenta così volentieri. Quanto a noi, rigettiamo questa parola troppo ampia e troppo comoda: la sommossa. Fra movimento popolare e movimento popolare, distinguiamo. Noi non domandiamo se una sommossa costi quanto una battaglia. Qui sorge la questione della guerra. La guerra non è un flagello come la sommossa una calamità? E quando il 14 luglio fosse costato centoventi milioni? Il ristabilimento di Filippo v in Spagna è costato alla Francia due miliardi. A prezzo uguale noi preferiremmo il 14 luglio. Del resto, respingiamo queste cifre, che sembrano ragioni e non sono che parole. Data una sommossa, la esaminiamo in quanto tale. In quanto dice l'obiezione dottrinaria sopra esposta, non si tratta che dell'effetto, noi cerchiamo le cause. Precisiamo. II. Il fondo della questione C'è la sommossa, c'è l'insurrezione; sono due collere: una ha torto, l'altra ha diritto. Negli stati democratici, i soli fondati sulla giustizia, avviene a volte che la frazione usurpi; allora il tutto si solleva, e la necessaria rivendicazione del suo diritto può giungere fino alla presa delle armi. In tutte le questioni che riguardano la sovranità collettiva, la guerra contro la frazione è insurrezione; l'attacco della frazione contro il tutto è sommossa; a seconda che le Tuileries contengano il re o la Convenzione, sono giustamente o ingiustamente attaccate. Lo stesso cannone puntato contro la folla ha torto il 10 agosto e ragione il 14 vendemmiale3. Apparenza simile, fondo diverso; gli svizzeri difendono il falso, Bonaparte difende il vero. Ciò che il suffragio universale ha fatto nella sua libertà e nella sua sovranità non può essere disfatto dalla strada. Anche nelle cose di pura civiltà, l'istinto delle masse, ieri chiaroveggente, può domani essere turbato. La stessa furia è legittima contro Terray e assurda contro Turgot. La distruzione delle macchine, i saccheggi dei depositi, l'interruzione delle strade ferrate, le demolizioni dei bacini per le navi, le false strade della moltitudine, il diniego della giustizia del popolo al progresso, Ramus assassinato dagli studenti, Rousseau scacciato dalla Svizzera a sassate, è sommossa; Israele contro Mosè, Atene contro Focione, Roma contro Scipione, è sommossa. Parigi contro la Russia, è insurrezione. I soldati contro Alessandro, i marinai contro Cristoforo Colombo, è la stessa rivolta: rivolta empia; perché? Perché Alessandro con la spada ha fatto per l'Asia quello che Cristoforo Colombo ha fatto per l'America con la bussola; Alessandro, come Colombo, trova un mondo. Questi doni di un mondo alla civiltà sono un tale aumento di luce che ogni resistenza, in quel caso, è colpevole. Alle volte il popolo inganna la sua stessa fedeltà; la folla tradisce il popolo. C'è, per esempio, nulla di più strano di quella lunga e sanguinosa protesta dei venditori di sale di contrabbando, legittima rivolta cronica, che nel momento decisivo, nel giorno della salvezza, nell'ora della vittoria popolare, sposa il trono, cambia partito, e d'insurrezione contro, si fa sommossa per? Cupi capolavori dell'ignoranza! Il venditore di sale di contrabbando fugge dalle forche reali, e con un resto di corda al collo, inalbera la coccarda bianca. Il «Morte alle gabelle» partorisce un «Viva il re». Gli autori delle stragi del San Bartolomeo, gli strangolatori del settembre, i massacratori di Avignone, gli assassini di Coligny, di Madame de Lamballe, di Brune, Miquelets, Verdeis, Canedettes, i compagni di Jéhu, i cavalieri del bracciale, ecco la sommossa. La Vandea è una grande sommossa cattolica. Il rumore del diritto in movimento si riconosce: non sempre esce dall'agitazione delle masse scolvolte; ci sono ire pazze, ci sono campane fesse; non tutte le campane danno il suono del bronzo. La scossa delle passioni e dell'ignoranza è ben altro della scossa del progresso. Levatevi, sia pure, ma per farvi più grandi. Mostratemi da quale parte andate. Non ci sono insurrezioni che in avanti. Ogni altra levata è malvagia; ogni passo violento è sommossa; indietreggiare è una via di fatto contro il genere umano. L'insurrezione è l'eccesso di furore della verità; i selciati che la rivoluzione sommuove gettano la scintilla del diritto. Quei selciati non lasciano alla sommossa che il loro fango. Danton contro Luigi XVI, è l'insurrezione, Hébert contro Danton è la sommossa. Da ciò viene che, l'insurrezione, in dati casi, può essere, come ha detto Lafayette, il più sacro dei doveri, la sommossa il più fatale degli attentati. C'è pure qualche differenza nell'intensità del fuoco: l'insurrezione è spesso vulcano, la sommossa è spesso fuoco di paglia. La rivolta è qualche volta nel potere. Polignac è un sovvertitore; Camille Desmoulins è un governante. Alle volte l'insurrezione, è resurrezione. La soluzione di tutto con il suffragio universale, essendo un patto eminentemente moderno, ed essendo tutta la storia anteriore a questo fatto - da quattromila anni - piena del diritto violato e della sofferenza dei popoli, ogni epoca della storia porta con sé la protesta che le è possibile. Sotto i Cesari non c'era insurrezione, ma c'era Giovenale. Il facit indignano sostituisce i Gracchi. Sotto i Cesari c'è l'esiliato di Assuan; ma c'è pure l'uomo degli Annali. Non parliamo dell'immenso esiliato di Patmos che, lui pure, schiaccia il mondo reale con una protesta in nome del mondo ideale, fa della visione una satira enorme, e getta su Roma-Ninive, su Roma-Babilonia, su Roma-Sodoma, il fiammeggiante riverbero dell'Apocalisse. Giovanni sulla sua roccia è la sfinge sul suo piedistallo; si può non comprenderlo, è un giudeo, e parla ebraico; ma l'uomo che scrisse gli Annali è un latino, o per meglio dire un romano4. Siccome i Neroni regnarono in modo nero, debbono essere dipinti con lo stesso colore. Il lavoro al bulino sarebbe sbiadito; bisogna versare nell'intaglio una prosa concentrata che morda. I despoti in qualche modo servono a produrre i pensatori. Parola incatenata, è parola terribile. Lo scrittore raddoppia e triplica il suo stile quando il silenzio è imposto al popolo da un padrone. Da quel silenzio esce una certa calma misteriosa che filtra e si coagula in bronzo nel pensiero. La compressione nella storia produce la concisione nello storico. La solidità granitica di una prosa celebre non è altro che un consolidamento contro il tiranno. La tirannia costringe lo scrittore a riduzioni di ampiezza che sono aumenti di forza. Il periodare ciceroniano, appena sufficiente per Verre, si smusserebbe su Caligola. Meno estensione nella frase, più intensità nel colpo. Tacito pensa a braccio piegato. L'onestà di un gran cuore, condensata in giustizia e in verità, fulmina. Sia detto di passaggio, è da notarsi che Tacito non è storicamente sovrapposto a Cesare. I Tiberi sono riservati a lui. Cesare e Tacito sono due fenomeni successivi, l'incontro dei quali sembra misteriosamente evitato da colui che, nell'apparato scenico dei secoli, regola le entrate e le uscite. Cesare è Grande, Tacito è grande; Dio risparmia quelle due grandezze non facendole cozzare una contro l'altra. Il giustiziere, colpendo Cesare, poteva colpire troppo ed essere ingiusto. Dio non volle. Le grandi terre d'Africa e di Spagna, i pirati di Cilicia distrutti, la civiltà introdotta in Gallia, in Bretagna, in Germania, tutta quella gloria copre il Rubicone. C'è in questo una specie di delicatezza, di giustizia divina, esitante a lasciare sull'usurpatore illustre lo storico formidabile, facendo grazia a Cesare di Tacito, e accordando le circostanze attenuanti al genio. Certo, il dispotismo rimane dispotismo, detestabile anche sotto il despota di genio. C'è corruzione sotto i tiranni illustri, ma la peste mortale è più orribile ancora sotto i tiranni infami. In quei regni nulla vela la vergogna; e Tacito come Giovenale schiaffeggiano più inutilmente davanti al genere umano questa ignominia senza replica. Roma sta peggio sotto Vitellio che sotto Silla. Sotto Claudio e sotto Domiziano, c'è una deformità di bassezze corrispondente alla laidezza del tiranno. L'abiezione degli schiavi è un prodotto diretto del despota: un miasma esala da quelle coscienze corrotte in cui si riflette il padrone: i poteri pubblici sono immondi, i cuori sono piccini, le coscienze basse, le anime come cimici; è così sotto Caracalla, è così sotto Commodo, è così sotto Eliogabalo, mentre non esce dal Senato romano sotto Cesare che l'odore di sterco tipico dei nidi d'aquila. Da ciò la venuta, apparentemente in ritardo, dei Tacito e dei Giovenale; è nell'ora dell'evidenza che il dimostratore compare. Ma Giovenale e Tacito, come Isaia ai tempi biblici, come Dante nel Medioevo, sono l'uomo; la sommossa e l'insurrezione sono la folla, che a volte ha torto, a volte ha ragione. Nella maggior parte dei casi, la sommossa esce da un fatto materiale; l'insurrezione è sempre un fenomeno morale. La sommossa è Masaniello; l'insurrezione è Spartaco. L'insurrezione confina con la mente, la sommossa con lo stomaco; Gaster5 si irrita, ma Gaster, certo, non ha sempre torto. Nelle questioni di miserie, la sommossa, Buzançais, per esempio, ha un punto di partenza vero, patetico e giusto. Tuttavia rimane sommossa. Perché avendo ragione nel fondo, ha torto nella forma. Feroce, quantunque con diritto, violenta quantunque forte, colpisce a caso; ha camminato come un elefante cieco, schiacciando; ha lasciato dietro di sé cadaveri di vecchi, di donne e di fanciulli; ha versato, senza sapere perché, il sangue degli inoffensivi e degli innocenti. Nutrire il popolo è un fine bello; trucidarlo è un mezzo cattivo. Tutte le proteste armate, anche le più legittime, anche il 10 agosto, anche il 14 luglio, incominciano con lo stesso turbamento. Prima che il diritto si sviluppi, c'è tumulto e schiuma. Al principio l'insurrezione è sommossa, allo stesso modo che il fiume è torrente. Ordinariamente finisce in questo oceano: rivoluzione. Eppure, alle volte, venuta dalle alte montagne che dominano l'orizzonte, la giustizia, la sapienza, la ragione, il diritto, fatta della più pura neve dell'ideale, dopo una lunga caduta di roccia in roccia, dopo aver riflesso il cielo nella sua trasparenza ed essersi ingrossata di cento affluenti nel maestoso incedere del trionfo, l'insurrezione si perde a un tratto in qualche pantano borghese, come il Reno in una palude. Tutto ciò appartiene al passato; l'avvenire è ben altro. Il suffragio universale ha questo di ammirevole, che dissolve la sommossa nel suo principio, e dando voto all'insurrezione, le toglie le armi. La scomparsa delle guerre, della guerra della strada come della guerra di frontiera, questo è l'inevitabile progresso. Qualunque cosa sia oggi, la pace è il Domani. Del resto, insurrezione o sommossa, in che cosa la prima differisca dalla seconda, il borghese propriamente detto, non lo sa. Conosce poco queste sfumature. Per lui tutto è sedizione, ribellione pura e semplice, rivolta del dogma contro il padrone, tentativo di mordere che bisogna punire con la catena e la cuccia, un abbaiare e un ringhiare fino al giorno in cui la testa del cane, ingrandita a un tratto, si delinea confusamente nell'ombra quale testa di leone. Allora il borghese grida: «Viva il popolo!». Data questa spiegazione, cosa fu per la storia il movimento del giugno 1832?... Una sommossa?... Un'insurrezione? È un'insurrezione. Potrà accaderci, in questa descrizione di un terribile avvenimento, di dire talvolta sommossa, ma solo per qualificare i fatti superficiali e conservando sempre la distinzione fra la forma di sommossa e il fondo di insurrezione. Il moto del 1832 ha avuto, nella sua esplosione rapida e nella sua estinzione lugubre, tanta grandezza che gli stessi che vi vedono solo una sommossa ne parlano con rispetto. Per loro, è come un residuo del 1830. Le immaginazioni esaltate, dicono, non si calmano in un giorno. Una rivoluzione non si taglia di netto. Ha sempre, necessariamente, alcuni sussulti prima di ritornare allo stato di pace, come una montagna che ridiscenda verso la pianura. Non ci sono Alpi senza Giura, né Pirenei senza Asturie. Quella crisi poetica della storia contemporanea che la memoria dei parigini chiama l'epoca delle sommosse, è, di sicuro, caratteristica tra le ore burrascose di questo secolo. Un'ultima parola prima di entrare nel racconto. I fatti che saranno narrati appartengono a quella realtà, drammatica e vivente che lo storico a volte trascura, per mancanza di tempo e di spazio. Eppure è lì la vita, il palpito, il fremito umano. I piccoli particolari - crediamo di averlo detto - sono - per così dire - il fogliame dei grandi avvenimenti e si perdono nella lontananza della storia. L'epoca detta delle sommosse abbonda di particolari di questo genere. Le istruzioni giudiziarie, per ragioni diverse, non hanno rivelato tutto, né, forse, tutto approfondito. Mettiamo dunque in luce, tra le singolarità conosciute e pubblicate, cose che non si sono sapute, fatti sui quali è passato per alcuni l'oblio, la morte per altri. La maggior parte degli attori di queste scene gigantesche sono scomparsi; ma ciò che noi racconteremo, possiamo dire: lo abbiamo veduto. Cambieremo qualche nome, perché la storia racconta e non denuncia, ma dipingeremo cose vere. Per le esigenze del libro che stiamo scrivendo, non mostreremo che un lato e un episodio, di certo il meno conosciuto, delle giornate del 5 e 6 giugno 1832; ma faremo in modo che il lettore scorga sotto il cupo velo che stiamo per alzare, il vero volto di quella spaventosa avventura popolare. III. Un funerale. Occasione per rinascere Nella primavera del 1832, benché da tre mesi il colera avesse raggelato gli spiriti e gettato sulla loro agitazione non so quale cupa apatia, Parigi era da molto tempo pronta a una rivolta. Come abbiam detto, la grande città somiglia a un pezzo d'artiglieria; quando è carica, basta che cada una scintilla perché il colpo parta. Nel giugno 1832, la scintilla fu la morte del generale Lamarque. Lamarque era un uomo di fama e d'azione. Aveva avuto successivamente, sotto l'Impero e sotto la Restaurazione, i due coraggi necessari alle due epoche; il coraggio dei campi di battaglia e il coraggio della tribuna. Era eloquente come era stato valoroso; si sentiva la spada nella sua parola. Come Foy, suo predecessore, dopo aver tenuto alto il comando teneva alta la libertà. Sedeva tra la sinistra e l'estrema sinistra, amato dal popolo perché accettava le sorti dell'avvenire, amato dalla folla perché aveva servito bene l'imperatore. Come i conti Gerard e Drouet, egli era uno dei marescialli in pectore di Napoleone. I trattati del 1815 lo irritavano come un'offesa personale. Odiava Wellington con un odio diretto che piaceva alla moltitudine; e dopo diciassette anni, appena attento agli avvenimenti intermedi, aveva maestosamente conservato la tristezza di Waterloo. Nella sua agonia, nella sua ultima ora, aveva stretto al petto una spada donatagli dagli ufficiali dei cento giorni. Napoleone era morto pronunciando la parola esercito, Lamarque pronunciando la parola patria. La sua morte, prevista, era tenuta dal popolo come una perdita e dal governo come un'occasione. Quella morte fu un lutto. Come tutto ciò che è amaro, il lutto può mutarsi in rivolta. È ciò che avvenne. La vigilia e il mattino del 5 giugno, giorno fissato per il trasporto funebre di Lamarque, il faubourg Saint-Antoine, che il convoglio doveva toccare, prese un aspetto temibile. Si armavano come potevano. Alcuni falegnami portavano via gli arnesi del banco di lavoro «per sfondare le porte». Uno di esso con un ferro da calzettaia si era fatto un pugnale. Un altro, nella febbre «di attaccare» si coricava vestito da tre giorni. Un carpentiere chiamato Lombier incontrò un compagno che gli chiese: «Dove vai?». «Cosa vuoi! Non ho armi.» «E allora?» «Vado in cantiere a prendere il compasso.» «Per farne che?» «Non so», rispose Lombier. Un altro, chiamato Jacqueline, un tipo risoluto, fermava tutti gli operai che passavano. «Vieni qua, tu!» Pagava dieci soldi di vino, e diceva: «Hai lavoro?». «No.» «Va da Filspierre, tra la barrière de Montrettil e quella di Charonne, e ne avrai.» In casa di Filspierre c'erano cartucce e armi. Certi capi conosciuti facevano la posta, cioè correvano in casa dell'uno e dell'altro per radunare i loro. Da Barthélémy, vicino alla barrière du Trône, da Chapel, al Petit-Chapeau, i bevitori si avvicinavano con aspetto grave. Si sentivano dire: «Dove hai la pistola?». «Sotto la giubba, e tu?» «Sotto la camicia.» In rue Traversière, davanti allo stabilimento Goland e in corte Maison-Brûlée, davanti all'officina di utensili Bernier, dei gruppi bisbigliavano. Tra i più ardenti, si notava tale Mavot, un operaio che non faceva mai più di una settimana nella stessa fabbrica: i padroni lo licenziavano «perché bisognava litigare con lui tutti i giorni». Mavot venne ucciso il giorno seguente nella barricata di Ménilmontant. Pretot, che doveva morire pure lui nella lotta, assecondava Mavot, e a questa domanda: «Qual è il tuo scopo?». Rispondeva: «L'insurrezione». Alcuni operai radunati all'angolo di rue Bercy, aspettavano un tale chiamato Lemarin, agente rivoluzionario del faubourg Saint-Marceau. Si scambiavano parole d'ordine quasi pubblicamente. Dunque, il 5 giugno, in una giornata mista di pioggia e di sole, il feretro del generale Lamarque attraversò Parigi con la pompa militare ufficiale, un po' aumentata per precauzione. Due battaglioni con i tamburi a lutto, i fucili con la bocca a terra, diecimila guardie nazionali con la sciabola al fianco, le batterie dell'artiglieria della guardia nazionale scortavano la bara. Il carro funebre era trainato da alcuni giovani. Gli ufficiali degli Invalides li seguivano a breve distanza, portando rami di alloro. E poi una gran folla agitata, strana: la sezione degli Amici del popolo, la scuola di diritto, la scuola di medicina, i rifugiati di tutte le nazionalità, bandiere spagnole, italiane, tedesche, polacche, bandiere tricolori orizzontali, tutti gli stendardi possibili, ragazzi che agitavano rami verdi, scalpellini e carpentieri che facevano sciopero in quel momento, tipografi riconoscibili dai berretti di carta che camminavano due a due, tre a tre, elevando grida, agitando quasi tutti dei bastoni, alcuni delle sciabole, senza ordine, eppure con una sola anima, ora accalcati ora in colonna. Alcuni plotoni si sceglievano dei capi; un uomo, armato di un paio di pistole perfettamente visibili, sembrava passare in rivista le file che si aprivano davanti a lui. Nei controviali dei bastioni, sui rami degli alberi, uomini, donne, fanciulli; gli occhi erano pieni di ansia. Una folla armata passava, un'altra spaventata guardava. Il governo, dal canto suo, osservava. Osservava con la mano sull'impugnatura della spada. Si potevano vedere, pronti a marciare con le giberne piene, fucili e moschetti carichi, in place Louis XV, quattro squadroni di gendarmi a cavallo con i trombettieri in testa; al Quartiere Latino e al Jardin des Plantes, la guardia municipale scaglionata di via in via; alla Halle-aux-Vins uno squadrone di dragoni; alla Grève una metà del 12° leggeri, l'altra metà alla Bastiglia; il 6° dragoni ai Celestini. L'artiglieria riempiva la corte del Louvre. Il resto delle truppe era consegnato in caserma, senza contare i reggimenti dei dintorni di Parigi. Il potere, inquieto, teneva sospesi sulla folla minacciosa ventiquattromila soldati nella città e trentamila nei sobborghi. Diverse voci circolavano nel corteo. Si parlava di intrighi legittimisti; si parlava del duca di Reichstadt, che Dio faceva morire nel momento stesso in cui la folla lo indicava per l'Impero. Un personaggio rimasto sconosciuto annunciava che all'ora fissata, due capofabbrica guadagnati alla causa avrebbero aperto al popolo le porte di una fabbrica di armi. Sulle fronti scoperte di tutti c'era un entusiasmo misto a preoccupazione. Si vedevano anche qua e là, in quella moltitudine in preda a tante emozioni violente ma nobili, delle vere facce da malfattori e delle bocche ignobili che dicevano: «Saccheggiamo!». Vi sono certe agitazioni che rimuovono il fondo della palude e che fanno salire nell'acqua delle nubi di fango. Fenomeno al quale non sono estranee anche le polizie «pulite». Il corteo s'incamminò, con una lentezza febbrile, dalla casa del defunto lungo i boulevards fino alla Bastiglia. Ogni tanto pioveva; la pioggia non faceva nulla a quella folla. Parecchi incidenti segnarono il tragitto; il feretro portato attorno alla colonna Vendôme, dei sassi tirati al duca Eitz-James, visto su di un balcone col cappello in testa, il gallo tricolore strappato a uno stendardo popolare e trascinato nel fango; una guardia municipale ferita da una sciabolata alla porte Saint-Martin, un ufficiale del 12° leggeri che gridava: «Sono repubblicano!», la scuola del Politecnico, che, dopo una consegna forzata, arrivava al grido di: «Viva la scuola Politecnica! Viva la Repubblica!»... Alla Bastiglia, lunghe file di minacciosi perdigiorno provenienti dal faubourg Saint-Antoine confluirono nel corteo e una certa agitazione cominciò a serpeggiare per la folla. Si udì un uomo dire a un altro: «Lo vedi quello lì, con la barbetta rossa? È lui che ci dirà quando sparare». Pare che quella stessa barbetta rossa sia stata notata anche in seguito, con la medesima funzione, in un'altra sommossa, l'affare Quéssinet. Il carro funebre superò la Bastiglia, costeggiò il canale, traversò il ponticello e raggiunse la spianata del Pont d'Austerlitz; là si fermò. In quel momento la folla, vista a volo d'uccello, avrebbe offerto l'impressione di una cometa, con la testa alla spianata e la coda che si allungava sul lungosenna Bourdon, coprendo la Bastiglia e prolungandosi sul boulevard fino alla porte Saint-Martin. Attorno al carro funebre si formò un circolo. L'immensa folla taceva. Lafayette parlò e disse addio a Lamarque. Fu un momento toccante e solenne: le teste si scoprirono, i cuori battevano. All'improvviso un uomo a cavallo, vestito di nero, apparve in mezzo al gruppo con una bandiera rossa - altri dicono con una picca sormontata da un berretto rosso. Lafayette volse altrove la testa. Exelmans lasciò il corteo. Quella bandiera rossa sollevò un uragano e disparve. Dal lungosenna Bourdon al Pont d'Austerlitz uno di quei clamori che assomigliano a ondate mosse la folla. Due grida. Due grida prodigiose s'udirono: «Lamarque al Panthéon» «Lafayette al palazzo municipale!». In mezzo alle acclamazioni della folla alcuni giovani si attaccarono al carro funebre e cominciariono a trascinare Lamarque, nel feretro, attraverso il Pont d'Austerlitz e Lafayette, in un fiacre, per il lungosenna Morland. Nella folla che circondava e acclamava Lafayette, si notava, e lo segnavano a vista, un tedesco chiamato Ludwig Snyder, morto poi centenario, che aveva fatto pure la guerra del 1776, e che aveva combattuto a Trenton sotto Washington, e sotto Lafayette e Brandwine. Nel frattempo sulla riva sinistra la cavalleria municipale si sbandava e sbarrava il ponte; sulla riva destra i dragoni uscivano dai Celestini e si spingevano per il lungosenna Morland. Il popolo che trascinava Lafayette li vide improvvisamente a una svolta dal lungosenna e gridò: «I dragoni!». I dragoni si avanzavano al passo, in silenzio, con le pistole nelle fondine, le sciabole nel fodero, i moschetti nella custodia, in sella, in cupa attesa. Si fermarono a duecento passi dal ponticello. La vettura in cui si trovava Lafayette giunse fino a loro, che aprirono le file e lasciarono passare, chiudendosi subito dopo. In quel momento i dragoni e la folla si toccarono. Le donne scappavano terrorizzate. Che cosa avvenne in quel momento fatale? Nessuno saprebbe dirlo. È il momento tenebroso in cui due nubi si mescolano. Alcuni raccontano che una fanfara suonando la carica fu sentita dalla parte dell'arsenale; altri che un dragone pugnalò un ragazzo; fatto è che tre colpi d'arma da fuoco partirono subito: il primo uccise il capo squadrone Cholet, il secondo una vecchia sorda che stava chiudendo la finestra in rue Contrescarpe, il terzo bruciò la spallina di un ufficiale. Una donna gridò: «Si comincia troppo presto!...». E d'un tratto si vide dalla parte opposta al lungosenna Morland uno squadrone di dragoni che era rimasto in caserma, sboccare al galoppo, con le sciabole nude, da rue Bassompierre e boulevard Bordon, e spazzare tutto davanti a sé. Allora, detto fatto, la tempesta si scatena, le pietre piovono, la fucileria scoppia; molti si precipitano giù dall'argine e passano il piccolo braccio della Senna oggi riempito; i cantieri dell'isola Louviers, questa vasta cittadella già pronta, si riempiono di combattenti; si strappano i pali, si tirano pistolettate, si improvvisa una barricata mentre i giovani respinti passano il Pont d'Austerlitz col carro funebre, a passo di corsa, e caricano la guardia municipale; i carabinieri accorrono, i dragoni sciabolano, la folla si disperde in tutti i sensi, un fragore di guerra vola ai quattro angoli di Parigi; si grida: «Alle armi!»; si corre, si rovescia, si fugge, si resiste. La collera aumenta la sommossa come il vento propaga il fuoco. IV. Fermenti di altri tempi Non c'è nulla di più straordinario del primo vibrare di una sommossa. Tutto scoppia ovunque contemporaneamente. Era previsto? Si. Era preparato? No. Da dove esce? Dal selciato. Da dove cade? Dalle nubi. Qui l'insurrezione ha il carattere di un complotto; là di una improvvisazione. Il primo venuto si impadronisce di una corrente della folla e la conduce dove vuole. Inizio pieno di spavento dove si mescola una specie di allegria formidabile. Da principio sono clamori, si chiudono i magazzini, i banchi dei mercati scompaiono; poi colpi di arma da fuoco isolati; persone che fuggono; colpi dati col calcio dei fucili urtano i portoni; si sentono i servi ridere nei cortili delle case e dire: «Ci sarà movimento!». Non era passato un quarto d'ora, ed ecco cosa avveniva quasi contemporaneamente in venti punti diversi di Parigi. In rue Sainte-Croix-de-la-Bretannière, una ventina di giovani dalla barba e dai capelli lunghi entravano in un caffè e un momento dopo ne uscivano portando una bandiera tricolore orizzontale coperta a lutto e con tre uomini armati in testa: uno aveva una sciabola, un altro un fucile, il terzo una picca. In rue del Nonaindières, un borghese ben vestito, panciuto, dalla voce sonora, calvo, la fronte alta, la barba nera e un paio di quei mustacchi duri che non si possono piegare, offriva pubblicamente delle cartucce a quanti passavano. In rue Saint-Pierre-Montmartre, uomini dalle braccia nude portavano uno stendardo nero su cui era scritto in lettere bianche: Repubblica o morte! In rue des Jeûneurs, in rue de Cadran, in rue Montorgueil, in rue Mandar, comparivano dei gruppi che agitavano degli stendardi sui quali si distingueva in lettere d'oro la parola sezione, seguita da un numero. Uno di quegli stendardi era rosso e blu con un'impercettibile striscia bianca nel mezzo. Si saccheggiava una fabbrica di armi nel boulevard Saint-Martin, e tre botteghe d'armaiolo, la prima in rue Beaubourg, la seconda in rue Michel-Le-Comte, l'altra in rue du Temple. In pochi minuti le mille mani della folla presero e portarono via duecentotrenta fucili, quasi tutti a due canne, sessantaquattro sciabole, ottanta pistole. Per armare più gente, uno prendeva il fucile, l'altro la baionetta. Di fronte al lungosenna della Grève, dei giovani armati di moschetti si situavano in casa di certe donne per tirare. Uno fra essi aveva un moschetto a rotella. Suonavano, entravano e si mettevano a fabbricare cartucce. Una di queste donne ha detto: «Non sapevo che cosa fossero le cartucce; è stato mio marito che me lo ha insegnato». Un gruppo sfondava una bottega di antiquariato in rue Vieilles-Handriettes e vi prendeva degli yatagan e delle armi turche. Il cadavere di un muratore ucciso da un colpo di fucile giaceva in rue Perle. E poi, sulla riva destra e sulla sinistra, sui lungosenna, sui boulevards, nel quartiere latino, nel quartiere dei mercati, uomini ansimanti, operai, studenti, membri di sezione, leggevano proclami e gridavano: Alle armi!, rompevano i lampioni, staccavano le vetture, spaccavano il selciato, sfondavano le porte delle case, sradicavano gli alberi rovistavano nelle cantine, ruzzolavano le botti, ammucchiavano sassi, pietre, mobili, assi. Costruivano barricate. Si costringevano i borghesi ad aiutare. Entravano in casa delle donne e si facevano dare la sciabola e il fucile dei mariti assenti, e sulle porte si scriveva con del bianco di Spagna: Le armi sono state prese. Alcuni firmavano col loro nome la ricevuta del fucile e della sciabola, e dicevano: Mandateli a cercare domani al municipio. Per le vie disarmavano le sentinelle isolate e le guardie nazionali che andavano alla loro sezione. Si strappavano le spalline agli ufficiali. In rue du Cimitière Saint-Nicolas, un ufficiale della guardia nazionale, inseguito da una truppa armata di bastoni e di fioretti, si rifugiò a stento in una casa da cui non potè uscire che di notte, e travestito. Nel quartiere Saint-Jacques, gli studenti uscivano a sciami dalle loro case, risalivano rue de Saint-Hyacinthe per recarsi al caffè del Progresso o discendevano al caffè dei Sette Biliardi, in rue des Mathurins. Là, davanti alle porte, dei giovani in piedi sui paracarri distribuivano armi. Si saccheggiava il cantiere di rue Transnonain per fare delle barricate. In un solo punto gli abitanti resistettero all'angolo delle rues Saint-Avoye e Simon-le-Frane dove distrussero da sé le barricate. In un solo punto gli insorti cedettero, abbandonando una barricata cominciata in rue du Temple dopo aver fatto fuoco su un distaccamento della guardia nazionale, fuggendo per rue de la Corderie. Il distaccamento raccolse dalla barricata una bandiera rossa, un pacco di cartucce e trecento palle da pistola. Le guardie nazionali stracciarono la bandiera e ne portarono i lembi sulle punte delle baionette. Tutto ciò che qui raccontiamo avveniva contemporaneamente in tutti i punti della città in mezzo a un vasto tumulto, come una serie di fulmini in un solo rombo da tuono. In meno di un'ora ventisette barricate sorsero da terra nel solo quartiere dei mercati. Nel centro c'era quella famosa casa al n. 50, punto di partenza di Jeanne e dei suoi centosei compagni, e che, fiancheggiata da un lato da una barricata a Saint-Merry, e dall'altro da una barricata in rue Maubée, dominava tre vie, la rue des Arcis, rue Saint-Martin e rue Aubry-le-Boucher di fronte. Due barricate a squada si spiegavano una in rue Montorguel sulla Grande Truanderie, l'altra da rue Geoffroy-Langevin sulla rue Sainte-Avoye. Senza contare innumerevoli barricate in venti altri quartieri di Parigi, al Marais, alla Montagne Sainte-Geneviève: una in rue Ménilmontant, dove si vedeva un portone tolto dai gangheri; un'altra vicino al piccolo pont de l'Hôpital fatta con una sgranatrice staccata e rovesciata, a trecento passi dalla prefettura di polizia. Alla barricata di rue Ménétriers, un uomo ben vestito distribuiva danaro ai lavoratori. Alla barricata di rue Grenetat apparve un cavaliere, e consegnò a quello che sembrava il capo della barricata qualcosa che aveva l'aspetto di un rotolo di denaro. «Ecco», disse, «per pagare le spese, il vino, eccetera.» Un giovane biondo, senza cravatta, andava da una barricata all'altra portando la parola d'ordine. Un altro con la sciabola nuda, un berretto turchino da poliziotto in testa, metteva a posto le sentinelle. All'interno, al di qua delle barricate, le bettole e le portinerie erano mutate in posti di guardia. Del resto, la sommossa si conteneva secondo la più sapiente tattica militare. Le vie strette, disuguali, sinuose, piene d'angoli e di voltate, erano ammirevolmente scelte; i dintorni dei mercati, particolarmente, formavano una rete di strade più intricata di una foresta. La società degli Amici del popolo, si diceva, aveva preso la direzione dell'insurrezione nel quartiere Sainte-Avoye. Perquisirono un uomo ucciso in rue Ponceau: gli trovarono in tasca una mappa di Parigi. Ciò che aveva realmente preso la direzione della sommossa, era una specie di impetuosità sconosciuta che era nell'aria. L'insurrezione aveva, improvvisamente, costruito le barricate con una mano e con l'altra aveva preso quasi tutti i posti della guarnigione. In meno di tre ore, come una striscia di polvere che si accende, gli insorti avevano invaso e occupato, sulla riva destra, l'Arsenale, il municipio di place Royale, tutto il Marais, la fabbrica d'armi Popincourt; la Galiote, il Château d'Eau, tutte le vie vicine ai mercati; sulla riva sinistra, la caserma dei Veterani, Sainte-Pelagie, place Maubert, la polveriera dei Deux Moulins, tutte le porte della città. Alle cinque di sera, erano padroni della Bastiglia, della Lingerie, dei Blancs Manteaux; i loro esploratori giungevano già in place des Victoires, e minacciavano la Banca, la caserma dei Petits-pères, l'Hôtel de Poste. Un terzo di Parigi era in mano alla sommossa. In tutti i punti la lotta era impegnata e dalle requisizioni, dalle case visitate, dalle botteghe d'armaiolo invase, risultò questo: che il combattimento cominciato a sassate continuava a schioppettate. Verso le sei di sera, il passaggio di Saumon divenne campo di battaglia. La sommossa era da una parte, le truppe dall'altra. Sparavano da un cancello all'altro. Un osservatore, un sognatore, l'autore di questo libro, che era andato a vedere il vulcano da vicino si trovò nel passaggio preso fra due fuochi. Per difendersi dalle pallottole non aveva che le sporgenze delle mezze colonne che separano le botteghe; rimase quasi una mezz'ora in quella pericolosa situazione. Nel frattempo suonava l'adunata, le guardie nazionali si vestivano e si armavano in fretta, le legioni uscivano dai municipi, i reggimenti uscivano dalle caserme. Di fronte al passaggio dell'Ancre un tamburino era stato pugnalato. Un altro in rue du Cygne, era stato assalito da una trentina di giovani che gli avevano sfondato il tamburo e preso la sciabola. Un altro giaceva morto in rue Grenier Sainte-Lazare. In rue Michelle-Compte, tre ufficiali caddero morti uno dopo l'altro. Parecchie guardie municipali ferite in rue Lombardi, retrocedevano. Davanti alla Cour Batave, un distaccamento di guardie nazionali trovava una bandiera rossa con questa scritta: Rivoluzione repubblicana, n. 127. Era proprio una rivoluzione. L'insurrezione aveva fatto del centro di Parigi una specie di cittadella inestricabile, tortuosa, colossale. Lì era il focolare, lì stava la questione, evidentemente. Tutto il resto non era che scaramuccia. Ciò che provava che tutto si "sarebbe deciso lì, è che in quel posto ancora non si battevano. I soldati di alcuni reggimenti erano incerti, la qual cosa si aggiungeva all'oscurità spaventosa della crisi. Ricordavano l'ovazione popolare che aveva accolto nel luglio 1830 la neutralità del 53° fanteria. Due uomini intrepidi, provati dalle grandi guerre, il maresciallo di Lobau e il generale Bugeaud, comandavano, Bugeaud alle dipendenze di Lobau. Enormi pattuglie, composte di battaglioni di linea inquadrati da compagnie intere della guardia nazionale, e preceduti da un commissario di polizia con sciarpa, andavano in ricognizione nelle vie insorte. Dal canto loro, gli insorti mettevano vedette agli angoli dei quadrivi, e inviavano audacemente delle pattuglie fuori delle barricate. Si osservava da ambo le parti. Il governo, con un'armata nelle mani, esitava; la notte giungeva e si cominciava a sentire la campana di Saint-Merry suonare a martello. Il ministro della Guerra di allora, il maresciallo Soult, che aveva veduto Austerlitz, considerava il tutto con preoccupazione. Quei vecchi marinai, abituati alla manovra corretta non avendo per risorsa e per guida che la tattica, questa bussola delle battaglie, erano tutti disorientati davanti a quell'immensa schiuma che si chiama la collera pubblica. Il vento delle rivoluzioni non è maneggevole. Le guardie nazionali del circondario accorrevano in fretta e in disordine. Un battaglione del 12° leggeri giungeva a passo di corsa da Saint-Denis, il 14° fanteria giungeva da Courbevoie, le batterie della scuola militare avevano preso posizione al Carrousel; dei cannoni scendevano da Vincennes. Alle Tuileries andava formandosi il vuoto, Luigi Filippo si mostrava tranquillo. V. Originalità di Parigi In due anni, come abbiamo detto, Parigi aveva visto più di un'insurrezione. Tranne i quartieri insorti, nulla è di solito più stranamente calmo della fisionomia di Parigi durante una sommossa. Parigi si abitua molto presto a tutto - «non è che una sommossa» - e Parigi ha tanto da fare che non si scomoda per così poco. Soltanto queste città colossali possono offrire simili spettacoli. Soltanto questi recinti immensi possono contenere la guerra civile e non so quale bizzarra tranquillità nello stesso tempo. Di solito, quando l'insurrezione comincia, quando si sente il tamburo, l'appello, l'adunata generale, il bottegaio si limita a dire: «Pare che ci sia del subbuglio in rue Saint-Martin». Oppure: «Nel faubourg Saint-Antoine». Spesso aggiunge con indifferenza: «Da qualche parte, laggiù». Più tardi, quando si distingue il rumore straziante e lugubre della moschetteria e dei fuochi di plotone, il bottegaio dice: «Si scaldano, dunque! Guarda, si scaldano!...». Un momento dopo, se la sommossa si avvicina e ha la meglio, chiude precipitosamente la bottega e indossa in fretta l'uniforme, cioè mette al sicuro la merce e rischia se stesso. Si spara in un quadrivio, in un passaggio, in un vicolo senza uscita; si prende, si perde e riprende la barricata; il sangue cola, la mitraglia crivella le facciate delle case, le pallottole uccidono le persone nei loro letti, i cadaveri ingombrano il selciato. In alcune vie, più lontano, si ode il cozzare delle bilie da biliardi nei caffè. I teatri aprono i battenti, si danno operette. I curiosi parlano e ridono a due passi da quelle strade in piena guerra. Le vetture camminano; i passanti pranzano in città. Talvolta nello stesso quartiere in cui si combatte. Nel 1831, s'interruppe una sparatoria per lasciar passare un corteo di nozze. All'epoca dell'insurrezione del maggio 1839, in rue Saint-Martin, un vecchietto malandato che trascinava un carretto a mano sormontato da un cencio tricolore nel quale c'erano delle bottiglie piene d'un liquido qualunque, andava e tornava dalla barricata alla truppa e dalla truppa alla barricata, offrendo imparzialmente dei bicchieri di cocco, ora al governo, ora all'anarchia. Non c'è niente di più strano; ed è questo il carattere proprio delle sommosse di Parigi, quale non si trova in nessun'altra capitale. Ci vogliono per questo due cose: la grandezza di Parigi e la sua allegria. Ci vuole la città di Voltaire e di Napoleone. Eppure, questa volta, nella sollevazione armata del 5 giugno 1832, la grande città sentiva qualcosa che era forse più forte di lei. Ebbe paura. Si videro ovunque, nei quartieri più lontani e più «disinteressati» le porte, le finestre e le imposte chiuse in pieno giorno. I coraggiosi si armarono, i vili si nascosero. Il passante incurante e affaccendato scomparve. Molte vie erano deserte come alle quattro del mattino. Circolavano particolari allarmanti, si spandevano notizie fatali. Che quelli si erano impadroniti della banca; - che, soltanto nel chiostro di Saint-Merry, erano seicento, nascosti e pigiati nella chiesa; - che la fanteria non era sicura; - che Armando Carrel6 era stato a trovare il maresciallo Clauzel e che il maresciallo aveva detto: «Abbiate prima un reggimento»; - che Lafayette era malato, ma che tuttavia aveva detto: «Sono con voi. Vi seguirò ovunque ci sarà posto per una sedia»; - che bisognava star pronti, che a mezzanotte certe persone avrebbero saccheggiato le case isolate negli angoli deserti di Parigi (in questo si conosceva l'immaginazione della polizia, questa Ann Radcliffe7 mescolata al governo); - che una batteria era stata piazzata in rue Aubry-le-Boucher; - che Lobau e Bugeaud si erano messi d'accordo; e che a mezzanotte o allo spuntare del giorno, al più tardi, quattro colonne avrebbero marciato contemporaneamente sul centro della sommossa, la prima dalla Bastiglia, la seconda dalla porte Saint-Martin, la terza dalla Grève, la quarta dalle Halles: - che forse così le truppe avrebbero evacuato Parigi per ritirarsi al Champ de Mars; che non sapevano cosa sarebbe avvenuto, ma che, di certo, stavolta, sarebbe stato qualcosa di grave. Si preoccupavano delle titubanze del maresciallo Soult. - Perché non attaccava subito? Certo, era profondamente assorto. Il vecchio leone sembrava fiutasse in quell'ombra un mostro sconosciuto. Venne la sera: i teatri non si aprirono; le pattuglie giravano irritate, frugavano i passanti, arrestavano i sospetti. Alle nove più di ottocento persone erano arrestate, la questura era affollata, la Conciergerie era affollata, la Force era affollata. Alla Conciergerie, in particolare, il lungo sotterraneo chiamato la rue de Paris era cosparso di fasci di paglia su cui giacevano mucchi di prigionieri che Lagrange, l'uomo di Lione, arringava calorosamente. Tutta quella paglia, smossa da tante persone, faceva come il rumore di un'acquazzone. Altrove i prigionieri dormivano all'aria aperta, gli uni sugli altri, sotto i portici. Ovunque ansia e timore, cosa insolita per Parigi. Nelle case ci si barricava, le mogli e le madri erano inquiete; si udiva soltanto: «Ah mio Dio! Non è tornato a casa!». Appena in lontananza si udiva qualche raro movimento di vetture. Sul limitare delle porte si ascoltavano le grida, i tumulti, i rumori sordi e indistinti, e si diceva: «È la cavalleria», oppure: «Sono i cassoni dell'artiglieria che galoppano» - le trombe, i tamburi, le fucilate, e specialmente quel lamentevole rintocco della campana di Saint-Merry. Si aspettava il primo colpo di cannone, degli uomini comparivano agli angoli delle vie e sparivano gridando: «Rientrate in casa!». Ci si affrettava a mettere il catenaccio alle porte. Si diceva: «Come andrà a finire?». Di quando in quando, a misura che la notte scendeva, Parigi sembrava tingersi più lugubremente del terribile splendore della sommossa. 1 Personaggi del Misanthrope di Molière. 2 Jean Cottereau, detto Jean Chouan, guidò l'insurrezione dei contadini del Maine, della Bretagna e della Normandia. Jeanne, un operaio, fu l'eroico difensore della rue Saint-Martin e rue Saint-Merry. 3 La prima data è la presa delle Tuileries; il 14 vendemmiale (5 ottobre) invece ricorda un tentativo realista contro la Convenzione sventato da Napoleone, allora generale. 4 Ovvero Tacito. L'esiliato di Assuan è Giovenale; l'esiliato di Patmos è Giovanni Evangelista. 5 Gaster è la personificazione dello stomaco. Un personaggio chiamato così compare in Rabelais. 6 Giornalista repubblicano, fondatore del National. 7 Celebre scrittrice inglese, principale rappresentante del romanzo gotico. LIBRO UNDICESIMO L'atomo fraternizza con l'uragano I. Alcuni chiarimenti sull'origine della poesia di Gavroche. Influenza di un accademico su detta poesia Nel momento in cui l'insurrezione - nata dall'urto del popolo e della truppa davanti all'Arsenale - determinò un movimento a ritroso nella folla che seguiva il carro funebre e che per tutta la lunghezza dei boulevards, pesava, per così dire, sulla testa del convoglio, nacque uno spaventoso riflusso. La moltitudine si sparse, le file si ruppero, tutti corsero, partirono, scapparono, gli uni gridando all'attacco, gli altri col pallore della fuga. Il gran fiume che copriva i boulevards si divise in un batter d'occhio; straripò a destra e a sinistra e si sparse in torrenti per duecento strade contemporaneamente, con l'impeto di una chiusa lasciata libera. In quel momento un ragazzo in cenci che discendeva da rue Ménilmontant, tenendo in mano un arboscello fiorito che aveva raccolto sulle alture di Belleville, scorse nella mostra di una bottega di una rigattiera una vecchia pistola da sella. Gettò il ramo fiorito sul selciato, ed esclamò: «Mamma cosa, piglio a prestito il vostro machin1». E scappò con la pistola. Due minuti dopo, una fiumana di borghesi spaventati che fuggiva per rue Amelot e rue Basse, incontrò il ragazzo che brandiva la pistola e cantava: La nuit on ne voit rien. Le jour on voit très bien. D'un écrit apocryphe Le bourgeois s'ébouriffe. Pratiquez la vertu, Tutu, chapeau pointu!2. Era il piccolo Gavroche che andava alla guerra. Sul boulevard si accorse che la pistola era senza cane. Di chi era la strofa che gli serviva a cadenzare la sua marcia, e tutte le altre canzoni che, all'occasione, cantava volentieri? Lo ignoriamo. Chissà? Sue, forse. Del resto Gavroche era al corrente di tutte le canzonette popolari in circolazione, e vi mescolava il proprio gorgheggio. Folletto e galoppino, faceva un miscuglio delle voci della natura e delle voci di Parigi. Combinava il repertorio degli uccelli col repertorio delle officine. Conosceva degli imbrattatele, tribù attigua alla sua. Era stato a quel che pare, per tre mesi apprendista tipografo. Un giorno, aveva fatto una commissione per il signor Baour-Lormian, uno dei quaranta3. Gavroche era un birichino letterato. Del resto non sospettava che in quella brutta notte piovosa in cui aveva offerto ospitalità nell'elefante a due ragazzi, avesse fatto le veci della Provvidenza proprio per i suoi fratelli. Lasciata rue des Ballets allo spuntar del giorno, era tornato in fretta all'elefante, ne aveva tirato fuori con destrezza i due ragazzi, aveva diviso con essi la qualunque colazione che aveva inventata, poi se n'era andato, affidandoli alla strada, la buona madre che aveva allevato anche lui. Lasciandoli, aveva dato loro convegno per la sera nello stesso luogo, e li aveva salutati con questo discorso: «Je casse une canne, o, come si dice altrimenti, me la svigno, o, come si dice a corte, filo. Ragazzi, se non trovate babbo e mamma tornate qui stasera. Vi darò da cenare e da dormire». I due ragazzi, raccolti da qualche agente di polizia, o rubati da qualche saltimbanco, o semplicemente smarriti nell'immenso rompicapo cinese che è Parigi, non erano tornati. I bassifondi della società attuale sono pieni di quelle tracce perdute. Gavroche non li aveva riveduti. Dieci o dodici settimane erano passate da quella notte. Più di una volta gli era avvenuto di grattarsi la testa dicendo: «Dove diavolo saranno i miei due ragazzi?». Nel frattempo, con la pistola in mano, era giunto in rue Pont-aux-Choux. Notò che in quella via c'era solo una bottega aperta e, cosa degna di riflessione, una bottega da pasticcere. Ecco un'occasione provvidenziale per mangiare ancora una sfoglia con la marmellata prima di entrare nell'ignoto. Gavroche si fermò, si tastò i fianchi, rivoltò le tasche, e si mise a gridare: «Soccorso!». Era dura dover fare a meno del dolcetto supremo. Non per questo Gavroche si arrestò. Due minuti dopo, era in rue Saint-Louis. Attraversando rue Parc-Royal sentì il bisogno di distrarsi dal prurito delle paste che non aveva potuto avere, e si procurò l'immensa voluttà di stracciare in pieno giorno gli avvisi degli spettacoli. Un po' più lontano, vedendo passare un gruppo di persone a modo, che gli sembrarono dei benestanti, alzò le spalle e sputò a caso davanti a loro questa boccata di bile filosofica: «Questi possidenti, come sono grassi! Si ingozzano. Divorano buoni pranzi. Che cosa ne fanno del denaro? Non ne sanno nulla. Lo mangiano, ecco tutto!... Il ventre se li porta via!». II. Gavroche in marcia Agitare una pistola senza cane tenendola in mano in mezzo alla strada è una funzione pubblica tale, che Gavroche sentiva crescere l'entusiasmo a ogni passo. Fra i brani della Marsigliese che cantava, gridava: «Tutto va bene. Soffro molto alla zampa sinistra, mi duole il reuma, ma sono contento, cittadini. I borghesi non hanno da fare altro che contenersi, poiché starnuterò delle strofe sovversive. Che cosa sono le spie della polizia? Sono cani. Corpo d'un!... non manchiamo di rispetto ai cani. Con tutto ciò vorrei averne uno alla portata della mia pistola. Vengo dal boulevard, amici miei: si scalda, bolle, brontola. È tempo di schiumare la pentola. Avanti uomini! Che un sangue impuro inondi i solchi! Do la mia vita per la patria, non rivedrò più la mia concubina, to-tò finito, sì, finito! Ma che importa, viva la gioia! Battiamoci perdio! Sono stufo del dispotismo». In quell'istante il cavallo di una guardia nazionale cadde a terra. Gavroche posò la pistola sul selciato, rialzò l'uomo, poi l'aiutò a rialzare il cavallo. Fatto questo, raccolse la pistola e riprese la strada. In rue Thorigny tutto era pace e silenzio. Quell'apatia, tipica del Marais, contrastava col vago rumore circostante. Quattro comari parlavano sulla soglia di una casa. La Scozia ha triadi di streghe, ma Parigi ha quartetti di comari; e il «Tu sarai Re» sarebbe lugubremente gettato a Bonaparte nel quadrivio Baudoyer come a Macbeth nella selva d'Armuyr. Pressappoco lo stesso gracchiare. Le comari di rue Thorigny non si occupavano che dei loro affari. Erano tre portinaie e una straccivendola con la gerla e l'uncino. Sembravano tutt'e quattro in piedi ai quattro angoli della vecchiaia che sono la caducità, la decrepitezza, la rovina e la tristezza. La cenciaiola era umile. In questa società esposta ai venti, la cenciaiola saluta, la portinaia protegge. Ciò dipende dal mucchio all'angolo del paracarro che è come lo desiderano le portinaie, grasso o magro, secondo la fantasia di chi lo accumula. Quella cenciaiola era una gerla riconoscente, e sorrideva, e con che sorriso! alle tre portinaie. Diceva cose come: «Ah, dunque il vostro gatto è cattivo?». «Mio Dio! I gatti, lo sapete, naturalmente sono nemici dei cani. Sono i cani che si lamentano.» «E la gente anche.» «Eppure le pulci del gatto non vanno dietro la gente.» «Non è per il fastidio, ma i cani sono pericolosi. Mi ricordo che un anno c'erano tanti cani che furono costretti a stamparlo sui giornali. Era il tempo in cui alle Tuileries i grossi montoni trascinavano la carrozzella del re di Roma. Vi ricordate del re di Roma?» «Io preferivo il duca di Bordeaux.» «Io ho conosciuto Luigi XVIII e lo preferisco.» «La carne è cara, mamma Patagon!» «Ah, non me ne parlate, la macelleria è un orrore! Un orrore orribile. Non danno che la giunta.» A questo punto la cenciaiola intervenne: «Signore, il commercio non va. I mucchi di immondizie sono meschini. Non si getta via più nulla. Si mangia tutto». «Ce ne sono di più povere di noi, Vargoulême.» «Ah sì, questo è vero», rispose la cenciaiola con deferenza, «io ho una posizione.» Ci fu una pausa, e la raccoglitrice di cenci, cedendo a quel bisogno di farsi valere, che è proprio della natura umana, aggiunse: «Al mattino, rientrando, pulisco la gerla, faccio la scelta. Formo perciò diversi mucchi nella mia camera. Metto i cenci in un paniere, i torsoli in un mastello, la biancheria nell'armadio, le lane nel cassettone, la carta vecchia in un angolo della finestra, le cose buone a mangiarsi nella scodella, le ciabatte dietro la porta, e gli ossi sotto il letto». Gavroche, fermatosi dietro il gruppo, ascoltava. «Ohe, vecchie, che avete da parlare di politica?», disse. L'assalì una bordata, composta da un «Ohe!» quadruplo. «Ecco un altro scellerato!» «Ma che cosa ha in mano?» «Una pistola?» «Ma dico io, vagabondo di un moccioso!» «Non è tranquillo se non rovescia l'autorità.» Gavroche, sdegnoso, si limitò a rispondere alzando la punta del naso col pollice e aprendo tutt'intera la mano. La cenciaiola gridò: «Brutto pezzente!». Quella che rispondeva al nome di mamma Patagon, batté le mani scandalizzata: «Ci saranno delle disgrazie, è certo. Il fattorino di fianco, quello della barbetta, che vedevo passare tutte le mattine con una ragazza in cuffietta rosa sotto il braccio, oggi l'ho visto passare con un fucile. Mamma Bacheur dice che la settimana scorsa si è avuta una rivoluzione a... a... a... - dove c'è il vitello! - a Pontoise. E poi lo vedete quell'orrore di canaglia con una pistola!.. Pare che sia tutto pieno di cannoni ai Celestini. Come volete che faccia il governo con degli scapestrati che non sanno più che inventare per mettere sottosopra il mondo, quando si cominciava a essere un po' tranquilli, dopo tutte le disgrazie che si sono avute, buon Dio Signore, quella povera regina che ho visto passare nella carretta! E tutto ciò farà ancora aumentare il prezzo del tabacco. È una infamia!... E certamente verrò a vederti ghigliottinare, farabutto!». «Tu tiri su col naso, nonna mia», disse Gavroche. «Pulisciti il promontorio.» E passò oltre. Quando giunse in rue Pavée, gli tornò in mente la cenciaiola, e fece questo soliloquio: «Hai torto d'insultare i rivoluzionari, mamma Angolo-del-Paracarro. Questa pistola è qui nel tuo interesse. Perché tu abbia nella gerla cose più buone da mangiare». A un tratto sentì dei passi dietro di sé; era la portinaia Patagon che l'aveva seguito, e che, di lontano, gli mostrava il pugno gridando: «Non sei che un bastardo!». «Ah, sì!», disse Gavroche, «Me ne infischio profondamente». Poco dopo, passò davanti palazzo Lamoignon. Lì fece questo appello: «In cammino per la battaglia!». E fu preso da un attacco di malinconia. Guardò la pistola con aria di rimprovero, come se cercasse di commuoverla: «Parto», le disse, «ma tu non parti, tu!». Un cane può distrarne un altro: un bastardino magrissimo passò di lì; Gavroche si commosse: «Mio povero tutù», gli disse, «hai forse inghiottito una botte che ti si vedono i cerchi?». Poi si diresse verso l'Orme-Saint-Gervais. III. Giusta indignazione di un parrucchiere Quel degno parrucchiere che aveva scacciato i due piccini ai quali Gavroche aveva aperto il ventre paterno dell'elefante, era in quel momento occupato a radere un vecchio legionario che aveva servito sotto l'Impero. Si parlava. Naturalmente il parrucchiere aveva parlato al veterano della sommossa, poi del generale Lamarque, e da Lamarque era passato all'imperatore. Da ciò una conversazione da barbiere a soldato, che Prudhomme4, se fosse stato presente, avrebbe arricchito di arabeschi e intitolato: Dialogo del rasoio e della sciabola. «Signore», diceva il parrucchiere, «come cavalcava l'imperatore?» «Male. Non sapeva cadere, e così non cadeva mai.» «Aveva dei bei cavalli? Doveva avere dei bei cavalli.» «Il giorno in cui mi ha dato la croce, ho notato la bestia che aveva. Era una bestia da corsa, tutta bianca. Aveva le orecchie ben staccate, la sella profonda, una bella testina segnata da una stella nera, il collo molto lungo, le ginocchia molto snodate, i fianchi salienti, le spalle oblique, la parte posteriore possente. Era un po' più alta di quindici palmi.» «Bel cavallo!», fece il parrucchiere. «Era la bestia di sua maestà.» Il parrucchiere capì che dopo questa parola, era conveniente tacere un po' e così fece; poi riprese: «L'imperatore non è stato ferito che una volta sola, non è vero, signore?». Il vecchio soldato rispose con l'accento calmo e sovrano dell'uomo presente a un fatto: «Al tallone. Fu a Ratisbona. Non l'ho mai visto così ben messo come in quel giorno. Era pulito come un soldo». «E voi, signor veterano, voi dovete essere stato ferito spesso, non è vero?» «Io?», disse il soldato, «Ah!... non molto. A Marengo ho ricevuto due sciabolate alla nuca, ad Austerlitz una palla nel braccio destro e un'altra nell'anca a Jena, a Friedland un colpo di baionetta, qua... alla Moscova sette o otto colpi di lancia, non importa dove, a Lutzen uno scoppio di obice che mi ha schiacciato un dito... Ah!... e poi a Waterloo una palla da moschetto in una coscia... Niente altro.» «Com'è bello morire sul campo di battaglia!», esclamò il parrucchiere con accento pindarico. «Io, parola d'onore, piuttosto che crepare su di un giaciglio di malattia, lentamente, un po' tutti i giorni, con le medicine, i cataplasmi, la siringa e il medico, preferirei ricevere nel ventre una palla di cannone!» «Non siete di cattivo gusto», disse il soldato. Terminava appena di dire queste parole che uno spaventoso fracasso scosse la bottega. Un vetro della vetrina si ruppe improvvisamente. Il parrucchiere divenne livido. «Ah, Dio!», esclamò; «Eccone una!» «Di che?» «Una palla di cannone.» «Eccola», disse il soldato. E raccolse qualcosa che ruzzolava a terra. Era un sasso. Il parrucchiere corse al vetro spezzato e vide Gavroche che correva a gambe levate verso il mercato Saint-Jean. Passando davanti alla bottega del parrucchiere, Gavroche, che aveva i due ragazzini nel cuore, non aveva potuto resistere alla tentazione di dargli il buon giorno, e gli aveva scagliato un sasso nei vetri. «Vedete!», urlò il parrucchiere che da bianco era diventato turchino: «Questo è fare il male per il male. Che cosa gli ho fatto io a quel monello?». IV. Il ragazzo si meraviglia del vecchio Nel frattempo Gavroche, giunto al mercato Saint-Jean, dove il corpo di guardia era già stato disarmato, aveva «operato la sua unione» con una banda guidata da Enjolras, Courfeyrac, Combeferre e Feuilly. Erano armati, o quasi. Bahorel e Jean Prouvaire li avevano trovati e ingrossavano il gruppo. Enjolras aveva un fucile da caccia a due colpi. Combeferre un fucile da guardia nazionale con il numero di legione, e nella cintura due pistole che la redingote aperta lasciava vedere, Jean Prouvaire un vecchio moschetto di cavalleria, Bahorel una carabina; Courfeyrac agitava uno stocco, Feuilly, aveva una sciabola nuda in pugno, e camminava avanti gridando: «Viva la Polonia!». Gavroche li avvicinò con calma. «Dove andiamo?» «Vieni», disse Courfeyrac. Dietro Feuilly camminava, o piuttosto saltellava, Bahorel, un vero pesce nell'acqua della sommossa. Aveva un panciotto cremisi e certe frasi spaccamondo in bocca. Il suo panciotto mise sottosopra un passante che gridava smarrito: «Ecco i rossi!». «Il rosso, i rossi!», rispose Bahorel. «Stupido di un borghese. Quanto a me, non tremo certo davanti a un papavero; il cappuccio rosso non m'ispira nessuno spavento. Borghese, credimi, lasciamo la paura del rosso alle bestie cornute.» Adocchiò un angolo di muro dove era affisso il più innocente pezzo di carta del mondo, un permesso di mangiare le uova, con indulto di quaresima, indirizzato dall'arcivescovo di Parigi alle sue «pecorelle». Bahorel esclamò: «Pecorelle; modo cortese di dire oche». E strappò dal muro l'indulto. «Bahorel», osservò Enjolras, «tu hai torto. Avresti dovuto lasciare tranquillo quell'indulto, non è con lui che abbiamo a che fare. Sciupi inutilmente la collera. Serba la tua provvista. Non si fa fuoco fuori dei ranghi, né con l'anima né col fucile.» «Ciascuno ha il suo modo di vedere», rispose Bahorel. «Questa prosa da vescovo mi urta; voglio mangiare uova senza che sia permesso. Tu hai un modo freddo che brucia; io mi diverto. Del resto non mi sciupo, prendo lo slancio; se ho stracciato quell'indulto, Hercle!5 l'ho fatto per mantenermi l'appetito.» La parola Hercle colpì Gavroche. Cercava tutte le occasioni per istruirsi, e quel laceratore di manifesti aveva tutta la sua stima. Gli domandò: «Che vuol dire Hercle?». Bahorel rispose: «Vuol dire corpo d'un cane, in latino». In quella Bahorel riconobbe a una finestra un giovane pallido dalla barba nera che stava guardandoli, probabilmente un amico dell'ABC. Gli gridò: «Presto, cartucce! Para bellum!»6. «Bell'uomo! è vero», disse Gavroche, che ora comprendeva il latino. Un corteo tumultuoso li accompagnava; studenti, artisti, giovani affiliati alla Cougourde d'Aix, operai, gente del popolo armata di bastoni e di baionette, alcuni, come Combeferre, con delle pistole nei calzoni. Un vecchio, che sembrava decrepito, marciava in mezzo a quella banda. Gabroche lo vide: «Keksekça?», chiese a Courfeyrac. «È un vecchio.» Era Mabeuf. V. Il vecchio Diciamo che cosa era avvenuto. Enjolras e i suoi amici erano sul boulevard Bourdon, vicino ai granai dell'abbondanza nel momento in cui i dragoni avevano caricato. Enjolras, Courfeyrac e Combeferre erano di quelli che avevano preso per rue Bassompierre gridando: «Alle barricate!». In rue Lesdiguières avevano incontrato un vecchio. Erano rimasti stupiti vedendolo camminare a zig-zag, come un ubriaco. Inoltre, teneva il cappello in mano, sebbene avesse piovuto tutta la mattina e piovesse abbastanza forte anche in quel momento. Courfeyrac aveva riconosciuto papà Mabeuf. Lo conosceva perché molte volte aveva accompagnato Marius fino alla porta di casa sua. Conoscendo le abitudini pacifiche e più che riservate del vecchio fabbriciere e stupefatto di vederlo in mezzo a quel tumulto, a due passi dalle cariche di cavalleria, quasi in mezzo a una sparatoria, a capo scoperto sotto la pioggia passeggiando tra le pallottole, lo aveva fermato. Il rivoluzionario di venticinque anni e l'ottuagenario avevano scambiato questo dialogo: «Signor Mabeuf, tornate a casa». «Perché?» «Ci sarà del tumulto.» «Bene.» «Ci saranno colpi di sciabola, colpi di fucile, signor Mabeuf.» «Bene.» «Colpi di cannone.» «Bene.» «Andiamo ad atterrare il governo.» «Bene.» E si era messo a seguirli. Da quel momento, non aveva più pronunciato una parola. Avanzava quasi in prima fila, e il suo passo si era fatto fermo. «Che bel vecchio arrabbiato», mormoravano gli studenti. Correva voce nella folla che fosse un antico membro della Convenzione, un vecchio regicida. Il gruppo si avviava per rue de la Verrière. Il piccolo Gavroche camminava davanti cantando a squarciagola, facendo quasi, in questo modo, le veci di trombettiere. Cantava: Voici la lune qui paraît. Quand irons-nous dans la forêt? Demandait Charlot à Charlotte. Tou tou tou Pour Chatou. Je n'ai qu'un Dieu, qu'un roi, qu'un liard et qu'une botte. Pour avoir bu de gran matin La rosée à même le thym, Deux moineaux étaint en ribotte. Zi zi zi Pour Passy. Je n'ai qu'un Dieu, qu'un roi, qu'un liard et qu'une botte. Et ces deux pauvres petits loups, Comme deux grives étaient soûls; Un tigre en riait dans sa grotte. Don don don Pour Meudon. Je n'ai qu'un Dieu, qu'un roi, qu'un liard et qu'une botte. L'un jurait et l'autre sacrait Quand irons-nous dans la forêt? Demandait Charlot à Charlotte. Tin tin tin Pour Pantin. Je n'ai qu'un Dieu, qu'un roi, qu'un Hard et qu'une botte7. Si dirigevano verso Saint-Merry. VI. Reclute Quella banda si ingrossava a ogni istante. Verso rue des Billettes, un uomo di statura alta, grigio, di cui Courfeyrac, Enjolras e Combeferre, notarono la fisionomia rude e ardita, ma che nessuno di loro conosceva, si unì a loro. Gavroche intento a cantare, a zufolare, a borbottare, ad andare avanti, e a picchiare ai battenti delle botteghe col calcio della pistola senza cane, non fece caso a quell'uomo. In rue de la Verrière, passarono davanti alla porta di Courfeyrac. «A proposito!», disse Courfeyrac, «Ho dimenticato la borsa e ho perduto il cappello.» Lasciò il gruppo e salì i gradini a quattro a quattro. Prese un vecchio cappello e la borsa. Prese pure un vecchio baule abbastanza grande, quadrato, delle dimensioni di una grossa valigia che teneva nascosto in mezzo alla biancheria sporca. Mentre ridiscendeva correndo, la portinaia lo fermò di botto. «Signor de Courfeyrac!» «Portinaia, come vi chiamate?», rispose Courfeyrac. La portinaia rimase stupita. «Ma lo sapete bene, sono la portinaia, mi chiamo mamma Veuvain.» «Ebbene, se mi chiamate ancora signor de Courfeyrac, vi chiamo mamma de Veuvain. Ora parlate, che cosa c'è?» «C'è qualcuno che vuole parlarvi.» «Dove?» «Nel mio sgabuzzino.» «Al diavolo!», fece Courfeyrac. «Ma aspetta che rientriate da più di un'ora!», soggiunse la portinaia. Nello stesso tempo una specie di giovane operaio, magro, livido, piccolo, lentigginoso, con un camiciotto bucato e calzoni di velluto rappezzato, che sembrava piuttosto una ragazza travestita da ragazzo che un uomo, uscì dal bugigattolo e disse a Courfeyrac con una voce che non era niente affatto quella di una donna: «Scusate, il signor Marius?». «Non c'è.» «Rientrerà stasera?» «Non ne so nulla.» E Courfeyrac aggiunse: «Quanto a me, non rientrerò». «Perché?» «Perché sì.» «Dove andate?» «Che te ne importa?» «Volete che vi porti il baule?» «Vado alle barricate.» «Volete che venga con voi?» «Se vuoi...», rispose Courfeyrac. «La via è libera, il selciato è di tutti.» E scappò correndo per raggiungere i suoi amici. Quando li ebbe raggiunti, porse il baule a uno di loro perché lo portasse. Soltanto un quarto d'ora dopo s'accorse che il giovane li aveva seguiti. Passarono Saint-Merry e si trovarono, senza sapere bene come, in rue Saint-Denis. 1 Gingillo. 2 Di notte nulla si vede / Di giorno ci si vede assai bene. / D'uno scritto apocrifo il borghese s'allarma. / Praticate la virtù, / Tutù, cappello a punta. 3 Baour-Lormian (1770-1854), poeta, uno dei quaranta membri dell'Académie Française. 4 Monsieur Prudhomme, personaggio creato da H.B. Mannier (1805-77), simbolo del conformismo borghese. 5 Parola latina che significa: «Per Ercole» ossia «Certamente!». 6 In latino: «Prepara la guerra», Baherel, evidentemente pronuncia il latino alla francese, per cui bellum diventa bellòm, da cui l'equivoco di Gavroche (bell'homme). 7 Ecco la luna che spunta. / Quand'è che andiamo nel bosco? / Domandava Chariot a Charlotte. / Tu, tu, tu / Per Chatou. / Io non ho che un Dio, un re, un soldo, e uno stivale. Per avere bevuto di primo mattino della rugiada / Raccolta sul timo, / Due passeri erano ubriachi. / Zi, zi, zi / Per Passy. / Io non ho che un Dio, un re, un soldo e uno stivale. Quei due poveretti erano ubriachi fradici; / E una tigre rideva di loro rincantucciata nella sua tana. / Don, don, don / Per Meudon. / Io non ho che un Dio, un re, un soldo e uno stivale. L'uno giurava e l'altro bestemmiava / Quand'è che andiamo al bosco? / Domandava Chariot a Charlotte. / Tin, tin, tin / Per Pantin. / Io non ho che un Dio, un re, un soldo e uno stivale. LIBRO DODICESIMO Corinto I. Storia di Corinto dalla sua fondazione I parigini che, oggi, entrando in rue Rambuteau dalla parte delle Halles, notano alla loro destra, di fronte a rue Mondétour, una bottega di cestaio che ha per insegna un paniere avente la forma dell'imperatore Napoleone il Grande e questa iscrizione: NAPOLÉON EST FAIT TOUT EN OSIER1 non sospettano certo le scene terribili che quello stesso luogo ha veduto appena trent'anni fa. Lì c'era la rue Chanvrerie, che gli antichi documenti scrivevano Chanverrerie, e la celebre bettola chiamata Corinto. Si ricorderà tutto ciò che è stato detto sulla barricata eretta in quel luogo e del resto eclissata dalla barricata Saint-Merry. È su quella famosa barricata di rue Chanvrerie, oggi caduta in una notte profonda, che noi gettiamo ora un po' di luce. Ci si permetta di ricorrere, per la chiarezza del racconto, al semplice mezzo già da noi usato per Waterloo. Le persone che vorranno raffigurarsi in modo abbastanza esatto il gruppo di case che si drizzavano a quell'epoca vicino all'estremità di Saint-Eustache, all'angolo nord-est delle Halles di Parigi, dov'è oggi lo sbocco di rue Rambuteau, non hanno che da figurarsi, toccando rue Saint-Denis come vertice e le Halles come base, una N, le cui gambe verticali sarebbero la rue de la Grande Truanderie e la rue de la Chanvrerie e di cui la rue de la Petite-Truanderie formerebbe l'asta trasversale. La vecchia rue Mondétour tagliava le tre aste secondo gli angoli più tortuosi. In tal modo il dedalo di queste quattro strade bastava per fare, su uno spazio di cento tese quadrate, tra le Halles e rue Saint-Denis da una parte, tra rue du Cygne e la rue des Prêcheurs dall'altra, sette isolati di case, bizzarramente tagliate, di diverse grandezze, poste di traverso e come a caso, separate appena, come blocchi di pietra nel cantiere, da strette fenditure. Diciamo strette fenditure e non possiamo dare un'idea più giusta di quelle viuzze oscure, serrate, angolose, fiancheggiate da tuguri a otto piani. Quei tuguri erano così decrepiti che, nella Chanvrerie e nella Petite-Truanderie, le facciate erano puntellate con travi che andavano da una casa all'altra. Le vie erano strette e i rigagnoli larghi, il viandante camminava su un selciato sempre umido, costeggiando botteghe simili a cantine, grossi paracarri con cerchi di ferro, mucchi d'immondizie, porte con grosse inferriate secolari. Rue Rambuteau ha devastato tutto ciò. Il nome Mondétour2 dipinge a meraviglia le sinuosità di tutto questo letamaio. Un po' più lontano, queste sinuosità, si trovavano ancora meglio espresse dalla rue Pirouette che si gettava nella rue Mondétour. Il passante che s'inoltrava per rue Saint-Denis in rue de la Chanvrerie le vedeva a poco a poco stringersi davanti a sé come se fosse entrato in un imbuto allungato. In fondo alla via, che era brevissima, trovava sbarrato il passaggio dalla parte delle Halles da un'altra fila di case, e si sarebbe creduto in un vicolo senza uscita, se non avesse scorto a destra e a sinistra due canali neri dai quali poteva fuggire. Era rue Mondétour, che da una parte raggiungeva rue des Prêcheurs, dall'altra rue Cygne e la Petite-Truanderie. In fondo a questa specie di vicolo cieco, all'angolo del canale di destra, si notava una casa meno alta delle altre che formava una specie di promontorio sulla strada. È in questa casa, di soli due piani, che da trecento anni era allegramente installata una bettola illustre. Questa bettola faceva un allegro rumore nel luogo stesso che il vecchio Théophile3 ha indicato con questi due versi: Là branle le squelette horrible D'un pauvre amant qui se pendit4. Il luogo era buono, i bettolieri vi si succedevano di padre in figlio. Al tempo di Mathurin Régnier5, quella bettola si chiamava Pot-aux-Roses, e siccome i rebus erano di moda, aveva per insegna un palo dipinto di rosa6. Nell'ultimo secolo, il degno Natoire7, uno dei pittori fantastici sdegnati oggi dalla scuola inflessibile, essendosi ubriacato parecchie volte in quella bettola alla stessa tavola dove si era satollato Régnier, aveva dipinto per riconoscenza un grappolo d'uva di Corinto sul palo. Il bettoliere, per la gioia, aveva cambiato insegna e aveva fatto dorare al di sotto del grappolo queste parole: Au raisin de Corinthe8. Da ciò il nome Corinto. Non c'è nulla di più naturale per gli ubriachi, delle ellissi. L'ellisse è lo zig-zag della frase. Corinto aveva a poco a poco detronizzato il Pot-aux-Roses. L'ultimo bettoliere della dinastia, papà Hucheloup, non sapendo nemmeno più la tradizione, s'era fatto dipingere il palo in azzurro. Una sala a pianterreno nella quale c'era il banco, una sala al primo piano con un biliardo, una scala di legno a chiocciola che penetrava nel soffitto, il vino sulle tavole, il fumo sui muri, le candele in pieno giorno, ecco quell'osteria. Una botola nella sala di sotto conduceva nella cantina. Al secondo piano c'era l'abitazione degli Hucheloup. Vi si accedeva per una scala, anzi, una scaletta, che aveva per entrata solo una porta nascosta nella gran sala del primo piano. Sotto il tetto due solai-abbaini, nido di serve. La cucina divideva il pianterreno dalla sala del banco. Papà Hucheloup forse era nato come chimico, fatto è che faceva il cuoco; non si beveva soltanto nella sua osteria, ma ci si mangiava anche. Hucheloup aveva inventato una cosa eccellente che si mangiava solo da lui; erano certe carpe ripiene, che lui chiamava carpes au gras. Si mangiavano alla luce di una candela di sego o di una lampada dell'epoca di Luigi XVI su tavoli dove era inchiodata della tela cerata come tovaglia. Ci si veniva da lontano. Hucheloup, una bella mattina aveva giudicato opportuno avvertire i passanti «della sua specialità»; aveva intinto un pennello in una pentola di nero, e siccome aveva una ortografia tutta sua, come la cucina, aveva improvvisata sul muro questa iscrizione notevole: CARPES HO GRAS In inverno i temporali e gli acquazzoni avevano avuto la fantasia di cancellare la S che terminava la prima parola e la G che cominciava la terza; era rimasto: CARPES HO RAS9 Con il tempo e la pioggia, un umile annuncio gastronomico era divenuto un profondo consiglio. Era avvenuto che Hucheloup non sapendo il francese, aveva saputo il latino, aveva fatto uscire dalla cucina la filosofia, e volendo semplicemente sorpassare Carême, aveva uguagliato Orazio. E ciò colpiva perché voleva dire pure: «Entrate nella mia osteria». Nulla di tutto ciò esiste oggi. Il dedalo Mondétour era sventrato e largamente aperto fin dal 1847, e probabilmente oggi non esiste più. Rue de la Chanvrerie e Corinto sono scomparsi sotto il selciato di rue Rambuteau. Come abbiamo detto, Corinto era uno dei luoghi di riunione di Courfeyrac e dei suoi amici. Era Grantaire che aveva scoperto Corinto. Vi era entrato a motivo di carpe ho ras e vi era tornato per le carpes au gras. Si beveva, si mangiava, si gridava; si pagava poco, si pagava male, non si pagava, si era sempre benvenuti. Papà Hucheloup era un buonuomo. L'abbiamo detto, era un bettoliere con i mustacchi; varietà divertente. Sembrava sempre di cattivo umore, quasi volesse far paura agli avventori; brontolava con quelli che entravano, e pareva più disposto ad attaccar briga che a servire la zuppa. Eppure, lo ripetiamo, si era sempre i benvenuti. Questa bizzarria aveva avviato il negozio, e gli procurava dei giovani che si dicevano: «Vieni a veder brontolare papà Hucheloup». Era stato maestro di scherma. D'un tratto scoppiava in una risata. Voce grossa, buon diavolo. Era un fondo comico con un'apparenza tragica. Non domandava altro che di far paura, pressappoco come quelle tabacchiere che hanno la forma di una pistola. La detonazione è uno starnuto. Aveva per moglie mamma Hucheloup, un essere barbuto, molto brutto. Verso il 1830, papà Hucheloup morì. Con lui sparì il segreto delle carpe ripiene. La vedova, poco consolabile, continuò la bettola. Ma la cucina degenerò e divenne esecrabile; il vino, che era sempre stato cattivo, era divenuto impossibile. Courfeyrac e i suoi amici, nonostante ciò, continuarono ad andare da Corinto, «per compassione», diceva Bossuet. La vedova Hucheloup era ansante e deforme, con dei ricordi campestri, a cui toglieva ogni scipitezza con la pronuncia. Aveva un modo tutto suo di dire le cose, che condiva con le sue reminiscenze contadinesche e primitive. Una volta era una felicità per lei, - affermava, - sentire «gli ussignuoli cantare tra i biancospini». La sala del primo piano, dov'era «il ristorante» era una grande stanza lunga ingombra di sgabelli e sgabelletti, sedie, banchi e tavole, e un vecchio biliardo zoppo. Ci si giungeva per la scala a chiocciola che sbucava nell'angolo della sala con un buco quadrato simile al boccaporto di una nave. Questa sala, rischiarata da una sola finestra stretta e da una lucerna sempre accesa, aveva l'aspetto di una gargotta. Tutti i mobili a quattro piedi si reggevano come se ne avessero soltanto tre. I muri, imbiancati a calce, non avevano per ornamento che questa quartina in onore di mamma Hucheloup: Elle étonne à dix pas, elle épouvante à deux, Une verrue habite en son nez hasardeux: On tremble à chaque instant, quelle ne vous la mouche Et qu'un beau jour son nez ne tombe dans sa bouche10. Era scritta sul muro a carbone. Mamma Hucheloup, dipinta così bene, andava e veniva dalla mattina alla sera davanti a quella quartina con perfetta tranquillità. Due serve, chiamate Matelote e Gibelotte11, delle quali non s'è mai conosciuto altro nome, aiutavano mamma Hucheloup a mettere sui tavoli le mezzine di vino e i vari brodetti che serviva, in scodelle di terraglia. Matelote, grossa, tonda, rossa e chiassona, antica sultana favorita del defunto Hucheloup, era brutta, più brutta di non so quale mostro mitologico; tuttavia, siccome bisogna che la serva sia sempre qualcosa meno della padrona, era meno brutta di mamma Hucheloup. Gibelotte lunga, delicata, bianca di una bianchezza linfatica, con gli occhi cerchiati, le pupille cadenti, sempre sfinita e stanca, affetta da ciò che si potrebbe chiamare spossatezza cronica, era la prima a levarsi e l'ultima a coricarsi; serviva tutti, anche l'altra serva, in silenzio e con dolcezza, sorridendo sotto la fatica di una specie di vago sorriso addormentato. Prima di entrare nella sala-ristorante, si leggeva sulla porta questo verso scritto col gesso da Courfeyrac: Régale si lu peux et mange si tu l'oses12. II. Preliminari allegri Laigle de Meaux, lo si sa, abitava più da Joly che altrove. Aveva un alloggio come l'uccello ha un ramo. I due amici vivevano insieme, mangiavano insieme, dormivano insieme. Avevan tutto in comune, anche, un po', Musichetta13. Erano quelli che i frati cappuccini chiamano bini. Il mattino del 5 giugno andarono a far colazione da Corinto. Joly era affetto da un forte raffreddore che Laigle cominciava a condividere. L'abito di Laigle era leggero, ma Joly era ben messo. Erano circa le nove del mattino quando spinsero la porta di Corinto. Salirono al primo piano. Li ricevettero Matelote e Gibelotte. «Ostriche, formaggio e prosciutto», disse Laigle. E si misero a tavola. La bettola era vuota; non c'era nessun altro. Gibelotte, riconoscendo Joly e Laigle, mise una bottiglia di vino sul tavolo. Quando furono alla prime ostriche, una testa apparve dal boccaporto della scala, e una voce disse: «Passavo. Ho sentito dalla strada un delizioso odore di formaggio di Brie, e sono entrato». Era Grantaire. Prese uno sgabello e si mise a tavola. Gibelotte, vedendo Grantaire, mise due bottiglie di vino sul tavolo. Così erano in tre. «Bevi forse due bottiglie?», domandò Laigle a Grantaire. Grantaire rispose: «Tutti sono furbi, soltanto tu sei ingenuo. Due bottiglie non hanno mai spaventato un uomo». Gli altri avevano cominciato mangiando, Grantaire cominciò bevendo. Una mezza bottiglia fu bevuta in un attimo. «Ma hai un buco nello stomaco?», osservò Laigle. «Tu ne hai uno sul gomito», disse Grantaire. E dopo aver vuotato il bicchiere, aggiunse: «Ah sì, aquila delle orazioni funebri14, il tuo abito è vecchio». «Lo spero», rispose Laigle. «E proprio per questo ci facciamo buona compagnia, il mio abito e io: ha preso tutte le mie pieghe, non mi intralcia in nulla, si è modellato sulle mie deformità, è compiacente a tutti i miei movimenti; lo sento solo perché mi tiene caldo. I vecchi abiti sono come i vecchi amici.» «È vero», esclamò Joly prendendo parte alla conversazione, «Ud abito vecchio sobiglia a ud vecchio abico.»15 «Specialmente nella bocca di un uomo raffreddato», disse Grantaire. «Vieni dal boulevard, Grantaire?», domandò Laigle. «No.» «Io e Joly abbiamo visto passare la testa del corteo.» «È uno spettacolo beraviglioso», disse Joly. «Com'è tranquilla questa strada!», esclamò Laigle. «Chi immaginerebbe che Parigi è sottosopra?... Come si vede che una volta erano tutti conventi da queste parti! Du Breuil e Sauvai ne hanno fatto la lista, e l'abate Lebeuf. Ce n'erano tutt'intorno, formicolavano, calzati, scalzi, rasati, barbuti, grigi, neri, bianchi, francescani, minimi, cappuccini, carmelitani, agostiniani, grandi agostiniani, vecchi agostiniani... Pullulavano.» «Non parliamo di monaci», interruppe Grantaire, «fa venire voglia di grattarsi.» Poi esclamò: «Puah! ho inghiottito un'ostrica pessima. Ecco che mi torna l'ipocondria. Le ostriche sono guaste, le serve sono brutte. Odio la specie umana. Sono passato or ora in rue Richelieu davanti alla grande biblioteca pubblica. Ah, quel mucchio di gusci d'ostriche che si chiama biblioteca mi disgusta solo a pensarci! Quanta carta! quanto inchiostro, quanti sgorbi! Hanno scritto tutta quella roba! Chi è stato quello stupido che ha detto che l'uomo è un bipede senza penne? E poi, ho incontrato una bella ragazza che conoscevo, bella come la primavera, degna di chiamarsi Floreale; è rapita, trasportata, felice, con gli angeli, la miserabile, perché ieri uno spaventoso banchiere butterato dal vaiolo si è degnato di desiderarla! Ahimè! Le donne fanno l'occhietto ai dottori come ai damerini; le gatte danno la caccia ai sorci come agli uccelli. Due mesi fa quella ragazza era ancora onesta in una soffitta, applicava piccoli cerchi di rame agli occhielli dei corsetti, come li chiamate? Cuciva, aveva per letto una branda; stava vicino a un vaso di fiori, era contenta. Eccola banchiera. Questa trasformazione è avvenuta stanotte. Ho incontrato stamane questa vittima tutta allegra. L'orribile è che la stupida era bella oggi come ieri. Non le si vedeva sul viso il banchiere. Le rose hanno questo in più o in meno delle donne; le tracce che su di loro lasciano i bruchi sono visibili. Ah!... non c'è morale sulla terra; lo prova il mirto, simbolo dell'amore, il lauro, simbolo della guerra, l'ulivo, quell'imbecille, simbolo della pace, il melo, che poco è mancato non strangolasse Adamo col suo seme, e il fico, nonno delle sottane. Quanto al diritto, volete sapere che cosa è il diritto? I Galli bramano Chiusi, Roma protegge Chiusi, e domanda loro quale torto abbiano ricevuto da Chiusi. Brenno risponde: "Il torto che vi ha fatto Alba, il torto che vi ha fatto Fidene, i torti che vi hanno fatto gli Equi, i Volsci, e i Sabini. Erano vostri vicini. I Clusiani sono vicini nostri. Noi intendiamo la vicinanza a modo nostro. Voi avete rubato Alba, noi prendiamo Chiusi". Roma disse: "Voi non prenderete Chiusi". E Brenno prese Roma. Poi gridò: "Vae Victis!". Ecco che cos'è il diritto. Ah, in questo mondo, quante bestie da preda! Quante aquile! Mi si accappona la pelle». Allungò il bicchiere a Joly, che lo riempì, poi bevve e proseguì, senza quasi essere stato interrotto da quel bicchiere di vino di cui nessuno si era accorto, forse nemmeno lui. «Brenno che prende Roma, è un'aquila; il banchiere che prende la cucitrice, è un'aquila. Non c'è maggior pudore in questo che in quello. Dunque, non crediamo a nulla. Non c'è che una realtà: bere... Qualunque sia la vostra opinione, sia per il gallo magro come il cantone d'Uri o per il gallo grasso come il cantone di Glaris, poco importa, bevete. Voi parlate del viale, del corteo, eccetera. Ah, sì, ci sarà un'altra rivoluzione? Questa miseria di mezzi mi stupisce da parte del buon Dio. Bisogna che a ogni istante si metta a ungere di sego gli ingranaggi degli avvenimenti. Si ingrippano, la macchina non cammina. Presto, una rivoluzione. Il buon Dio ha sempre le mani nere di quella brutta sugna. Al suo posto, io sarei più semplice, non caricherei a ogni istante l'organetto: condurrei il genere umano come si deve, allaccerei i fatti maglia a maglia, senza rompere il filo, non avrei eccezioni, non avrei repertorio straordinario. Quello che voi altri chiamate progresso cammina con due motori, gli uomini e gli eventi. Ma, cosa triste, di quando in quando l'eccezionale è necessario. Per gli eventi come per gli uomini, la truppa ordinaria non basta; tra gli uomini ci vogliono i geni, e tra gli avvenimenti le rivoluzioni. I grandi accidenti sono la legge; l'ordine delle cose non può farne senza; e, vedendo apparire le comete, si sarebbe tentati di credere che il cielo stesso ha bisogno di attori che agiscano. Nel momento in cui uno meno se lo aspetta, Dio appiccica una meteora sul muro del firmamento. Qualche stella bizzarra sopraggiunge sottolineata da una coda enorme. E questo fa morire Cesare. Bruto gli dà una coltellata, e Dio una cometata. Crack, ecco un'aurora boreale, ecco una rivoluzione, ecco un grand'uomo: '93 in lettere cubitali, Napoleone in primo piano, la comete del 1811 in testa al cartellone. Ah, che bell'avviso azzurro, tutto cosparso di fiamme inaspettate! Bum! bum! - spettacolo straordinario. Alzate gli occhi, imbecilli. Tutto è scompigliato, l'astro al pari del dramma. Buon Dio, è troppo e non è abbastanza. Quelle risorse, prese nell'eccezione, sembrano magnificenze e sono miserie. Amici miei, la Provvidenza si vale di espedienti. Una rivoluzione, che cosa prova? Che Dio è a corto. Fa un colpo di Stato perché vi sia soluzione di continuità tra il presente e l'avvenire, e perché, lui Dio, non ha potuto unire le due estremità. Di fatto, questo mi conferma le mie congetture sulla situazione finanziaria di Jeova; e a vedere tanta svogliatezza in alto e in basso, tanta meschinità e pigrizia e ladrerie e miseria in cielo e sulla terra, dall'uccello che non possiede un grano di miglio a me che non possiedo centomila franchi di rendita, vedendo il destino umano, che è molto frusto, e anche il destino reale, che mostra la corda, - testimone il principe di Condé impiccato - vedendo l'inverno, che altro non è se non una lacerazione allo zenit da cui soffia il vento, vedendo tanti stracci anche nella porpora nuovissima del mattino in cima alle colline, vedendo le gocce di rugiada, perle false, vedendo la brina, falso brillante, vedendo l'umanità scucita e gli avvenimenti rappezzati, e tante macchie nel sole, e tanti buchi nella luna, vedendo tanta miseria ovunque, suppongo che Dio non sia ricco. Salva l'apparenza, è vero, ma si sente la miseria. Dà una rivoluzione, come un negoziante che ha vuota la cassa dà un ballo. Non bisogna giudicare gli dèi dall'apparenza. Sotto la doratura del cielo intravedo un universo povero. Nella creazione c'è del fallimento. Perciò sono scontento. Vedete, siamo al cinque giugno, è quasi notte; da stamattina aspetto che sorga il giorno, non è sorto, e scommetto che la giornata passerà senza che si faccia vivo. È un'inesatteza da commesso mal pagato. Sì, tutto è mal gestito, nulla si aggiusta, questo vecchio mondo è tutto storto, mi schiero all'opposizione. Tutto va di traverso; l'universo è irritante. Succede come per i figli; chi li desidera non ne ha, e chi non li desidera ne ha. Totale: mi arrabbio. Inoltre, vedere Laigle de Meaux calvo, m'affligge: mi umilia pensare che ho la stessa età di quel ginocchio. Del resto, critico, ma non insulto. L'universo è quello che è. Parlo senza cattive intenzioni, per sgravarmi la coscienza. Ricevete, Padre Eterno, l'assicurazione della mia distinta considerazione. Ah! per tutti i santi dell'Olimpo e per tutti gli dèi del paradiso, non ero fatto per essere parigino, cioè per rimbalzare sempre, come una palla, dal gruppo dei fannulloni al gruppo dei chiassoni. Ero fatto per essere turco, per guardare tutto il giorno delle sgualdrinelle orientali che ballano quelle squisite danze egiziane, lubriche come i sogni di un uomo casto; o contandino della Beauce; o gentiluomo veneziano circondato da gentildonne; o principino tedesco che fornisce il suo contingente di mezzo soldato alla confederazione germanica, occupando i momenti d'ozio per asciugare le calze sulla siepe, cioè sulla frontiera! Ecco per quali destini ero nato! Sì, ho detto turco, e non me lo rimangio. Non comprendo perché di solito i turchi siano così malvisti. Maometto ha del buono; rispettiamo l'inventore dei serragli di uri e dei paradisi di odalische! Non insultiamo il maomettanesimo, la sola religione che sia fornita di un pollaio. Detto ciò, insisto per bere. Là terra è una grossa bestialità. E pare che si batteranno, tutti quegli imbecilli; farsi rompere il muso, massacrarsi in piena estate, nel mese di giugno, quando potrebbero andarsene, con una creatura sottobraccio, a respirare nei campi l'immensa tazza di tè del fieno tagliato! Veramente si fanno troppe sciocchezze. Una vecchia lanterna rotta che ho veduta da un ferrivecchi mi suggerisce una riflessione: sarebbe tempo di illuminare il genere umano. Sì, eccomi di nuovo triste! Che cosa vuol dire se un'ostrica e una rivoluzione vanno di traverso! Ridivento lugubre. Oh!... lo spaventoso vecchio mondo! Ci si affatica, ci si destituisce, ci si prostituisce, ci si uccide, ci si abitua!» E Grantaire, dopo questo squarcio di eloquenza, ebbe un eccesso di tosse meritatissimo. «A proposito di rivoluzione», disse Joly, «pare che decisamente Marius sia iddaborato.» «Si sa di chi?», domandò Laigle. «Do...» «No?» «Do, ti dico...» «Gli amori di Marius!», esclamò Grantaire. «Li vedo da qui. Marius è una nebbia, avrà trovato un vapore. Marius è della razza dei poeti. Chi dice poeta, dice pazzo, Thymbraeus Apollo. Marius e la sua Marie o Mariette, o Marion, devono formare una coppia molto strana! M'immagino già come vivranno: estasi in cui si oblia perfino il bacio. Casti sulla terra, ma che si accoppiano nell'infinito. Sono anime che hanno sensi. Dormono con le stelle.» Grantaire incominciava la seconda bottiglia e forse la seconda arringa quando un nuovo essere emerse dal buco quadrato della scala. Era un ragazzo di meno di dieci anni, stracciato, molto piccolo, giallo, il viso a musetto, l'occhio vivace, zazzeruto, fradicio di pioggia, dall'aspetto contento. Il ragazzo, scegliendo senza esitare fra i tre, benché evidentemente non conoscesse nessuno, si rivolse a Laigle de Meaux. «Siete voi il signor Bossuet?», chiese. «È il mio soprannome», rispose Laigle. «Che vuoi?» «Ecco, uno biondo, alto m'ha detto sul viale: "Conosci mamma Hucheloup?". Ho risposto: "Sì, rue Chanvrerie, la vedova del vecchio". Allora lui m'ha detto: "Va' là, ci troverai il signor Bossuet, gli dirai da parte mia: A-B-C". È uno scherzo, vero? M'ha dato dieci soldi.» «Joly, prestami dieci soldi», disse Laigle; e volgendosi a Grantaire: «Grantaire, prestami dieci soldi». Così fece venti soldi, e li diede al ragazzo. «Grazie, signore», disse il monello. «Come ti chiami?», domandò Laigle. «Navet, amico di Gavroche.» «Rimani con noi», disse Laigle. «Fa' colazione con noi», replicò Grantaire. Il ragazzo rispose: «Non posso, sono del corteo, devo gridare: Abbasso Polignac!». E strisciando il piede lungamente dietro di sé, che è il saluto più rispettoso che ci sia, se ne andò. Il ragazzo partì, Grantaire prese la parola. «Quello è il monello puro. Ci sono molte varietà nel genere del monello. Il monello notaio si chiama saute ruisseau, quello cuoco marmiton, il fornaio mitron, il lacchè groom, il marinaio mousse, il soldato lapin, il pittore rapin, il negoziante trottin, il cortigiano menin, il re dauphin, e il monello Dio bambino16.» Nel frattempo Laigle meditava; poi a mezza voce disse: «A-B-C, cioè funerali Lamarque». «Il biondo alto», osservò Grantaire, «è Enjolras che ti avverte.» «Andiamo?», disse Bossuet. «Piove», disse Joly. «Ho giurato di andare al fuoco, non all'acqua; non voglio raffreddarmi. Resto qui», disse Grantaire. «Preferisco una colazione a un carro funebre.» «Conclusione: Restiamo qui», aggiunse Laigle. «Ebbene, allora beviamo. Del resto si può benissimo mancare a un trasporto funebre senza mancare alla sommossa.» «Ah!... la sobbossa, ci sarò», esclamò Joly. Laigle si fregò le mani. «Ecco dunque che si ritocca la rivoluzione del 1830. Infatti, al popolo va un po' stretta.» «Non me ne importa della vostra rivoluzione», disse Grantaire. «Non è da buttare questo governo. È la corona col berretto da notte. È uno scettro che termina in ombrello. Insomma, ora che ci penso, col tempo che fa oggi, Luigi Filippo potrà utilizzare la sua regalità per due scopi: stendere la parte scettro contro il popolo e aprire la parte ombrello contro il cielo.» La sala era buia, grosse nubi terminavano di sopprimere il giorno. Non c'era nessuno nell'osteria né in strada, poiché tutti erano andati a vedere «gli avvenimenti». «È mezzogiorno o mezzanotte?», esclamò Bossuet. «Non ci si vede... Gibelotte, luce!» Grantaire, triste, beveva. «Enjolras mi disprezza», mormorò. «Enjolras ha detto: "Joly è malato. Grantaire è ubriaco". È a Bousset che ha mandato Navet. Se fosse venuto a prendere me lo avrei seguito. Tanto peggio per Enjolras!... Non andrò al suo trasporto funebre.» Presa questa risoluzione, Bossuet, Joly e Grantaire non si mossero più dall'osteria. Verso le due del pomeriggio, il tavolo a cui erano seduti era coperto di bottiglie vuote. Due candele ardevano, una in una bugia di rame completamente verde, l'altra nel collo di una bottiglia screpolata; Grantaire aveva trascinato Joly e Bossuet verso il vino; Bossuet e Joly avevano ricondotto Grantaire verso l'allegria. Quanto a Grantaire, nel pomeriggio aveva sorpassato il vino, mediocre sorgente di sogni. Il vino, presso gli ubriaconi seri, non ha che un successo di stima. In fatto di ebrezza c'è la magia nera e la magia bianca; il vino non è che la bianca. Grantaire era un avventuroso bevitore di sogni. L'abisso di una sbornia terribile spalancato davanti a lui, invece di trattenerlo lo attraeva. Aveva lasciato la bottiglia e preso lo schop17. Lo schop è il baratro. Non avendo sottomano né oppio, né hascish, e volendo riempirsi il cervello di crepuscolo, era ricorso a questo tremendo miscuglio di acquavite, di stout e di assenzio che produce letargie così terribili. È di questi tre vapori, birra, acquavite, assenzio, che è fatto il piombo dell'anima. Sono tre tenebre; la farfalla celeste vi annega; e vi si formano in una nube membranosa vagamente condensata in ala di pipistrello, tre furie mute, l'Incubo, la Notte e la Morte, volteggianti sopra la psiche addormentata. Grantaire era ancora lontano da questa fase lugubre. Era prodigiosamente gaio, e Bossuet e Joly gli tenevano bordone. Trincavano. Grantaire aggiungeva all'accentuazione eccentrica delle parole e delle idee la divagazione del gesto. Appoggiato con dignità il pugno sinistro sul ginocchio, il braccio a squadra, con la cravatta disfatta, a cavallo dello sgabello, col bicchiere pieno nella mano destra, rivolse alla grossa serva Matelote queste parole solenni: «Si aprano le porte del palazzo! Che tutti appartengano all'Accademia francese, e abbiano il diritto di abbracciare la signora Hucheloup! Beviamo!». E volgendosi verso mamma Hucheloup, soggiunse: «Donna antica e consacrata dall'uso, avvicinati che ti contempli!». Joly esclamò: «Matelote e Gibelotte, non date più da bere a Grantaire. Butta il denaro scioccamente. Da stabattìda ha speso in pazze prodigalità due fradchi e dovaddacinque centesimi». E Grantaire soggiungeva: «Chi ha scrostato le stelle per metterle sulla tavola come candele senza il mio permesso?». Bousset, molto ubriaco, aveva conservato la sua calma. Si era seduto sull'appoggio della finestra aperta, bagnandosi la schiena con la pioggia che cadeva, e contemplando i suoi due amici. A un tratto sentì dietro di sé un tumulto, dei passi precipitati, delle grida di all'armi! Si volse, e vide in rue Saint-Denis, in fondo a rue Chanvrerie, Enjolras che passava con la carabina in mano e Gavroche con la pistola, Feuilly con la sciabola, Courfeyrac con la spada, Jean Prouvaire col moschetto, Combeferre e Bahorel col fucile, e tutta la folla armata e tumultuosa che li seguiva. Rue de la Chanvrerie non era molto più lunga di un tiro di carabina. Bossuet improvvisò un portavoce con le mani attorno alla bocca, ed esclamò: «Courfeyrac! Courfeyrac! ohe!...». Courfeyrac sentì la chiamata, scorse Bossuet, e fece qualche passo in rue de la Chanvrerie, gridandogli un: «Che vuoi?», che si incrociò con un: «Dove vai?». «A fare una barricata», rispose Courfeyrac. «Ebbene, vieni qui!... Il posto è buono! falla qui!» «È vero, Aigle», disse Courfeyrac. E a un segno di Courfeyrac, la folla si precipitò in rue de la Chanvrerie. III. Calano le tenebre su Grantaire Infatti il posto era singolarmente felice; larga l'entrata della via, il fondo stretto a imbuto. Corinto vi faceva una strozzatura, rue Mondétour era facile a sbarrarsi a destra e a sinistra; nessun attacco possibile che da rue Saint-Denis, cioè di fronte e allo scoperto. Bossuet, ubriaco, aveva avuto il colpo d'occhio di Annibale sobrio. Alla irruzione del gruppo, lo spavento aveva assalito tutta la via. Non era rimasto un passante. In un baleno, in fondo, a destra, a sinistra, botteghe, stabili, porte, finestre, persiane, abbaini, imposte di tutte le dimensioni, s'erano chiuse dal pianterreno ai tetti. Una vecchia spaventata aveva messo un materasso davanti alla finestra con due pertiche che servivano per fare asciugare i panni, per arrestare la fucileria. Soltanto l'osteria era rimasta aperta; e per una buona ragione: quel pugno di rivoltosi vi aveva fatto irruzione. «Ah mio Dio! mio Dio!», sospirava mamma Hucheloup. Bossuet era sceso incontro a Courfeyrac. Joly, che s'era messo alla finestra, esclamò: «Coyfeyrac, avresti dovuto prendere un ombrello. Ti buscherai un raffreddore». Nel frattempo, in pochi minuti, erano state tolte dalle grate dell'osteria venti sbarre di ferro, e nella strada erano state divelte dieci tese di selciato. Gavroche e Bahorel, passando, avevano preso e rovesciato la carretta di un fabbricante di calce di nome Anceau, la quale conteneva tre barili pieni di calce che essi avevano posto sotto le pile di mattoni; Enjolras aveva tolto la botola della cantina e tutte le botti vuote della vedova Hucheloup erano andate a fiancheggiare i barili pieni di calce; Feuilly, con le dita abituate a miniare le stecche delicate dei ventagli, aveva assicurato i barili e la carretta con due grosse pile di pietre, messe a caso come il resto, e prese non si sa dove. Delle travi d'appoggio erano state tolte dalla facciata di una casa vicina e messe sopra le botti. Quando Bossuet e Courfeyrac si volsero, la metà della strada era già sbarrata da un baluardo più alto di un uomo. Non c'è niente di meglio della mano popolare per costruire tutto ciò che si costruisce demolendo. Matelote e Gibelotte si erano unite ai lavoratori, Gibelotte andava avanti e indietro carica di rottami. Con la sua lentezza aiutava la barricata. Serviva delle pietre come avrebbe servito del vino, con l'aspetto da addormentata. Un omnibus che aveva due cavalli bianchi passò in fondo alla via. Bossuet scavalcò i sassi, corse, fermò il cocchiere, fece discendere i viaggiatori, diede la mano «alle signore», licenziò il conduttore, e ritornò conducendo vettura e cavalli per le briglie. «Gli omnibus non passano davanti a Corinto», disse: «Non licet omnibus adire Corinthum.18» Un momento dopo, i cavalli staccati se ne andavano a casa per rue Mondétour, e l'omnibus posto di fianco completava lo sbarramento della strada. La signora Hucheloup, tutta agitata, s'era rifugiata al primo piano. Aveva lo sguardo smarrito e guardava senza vedere, gridando sottovoce. Quelle grida spaventate non osavano uscirle dal gozzo. Joly depose un bacio sul collo grosso, rosso e rugoso della signora Hucheloup e disse a Grantaire: «Mio caro, ho sempre considerato il collo di una donna una cosa infinitamente delicata». Ma Grantaire raggiungeva le più alte regioni del ditirambo: Matelote era risalita al primo piano, Grantaire l'aveva afferrata alla vita e mandava fuori dalla finestra grandi risate. «Matelote è brutta!», esclamava. «Matelote è l'ideale della bruttezza! Matelote è una chimera. Ecco il segreto della sua nascita: un bel mattino, un Pigmalione gotico, che scolpiva figure mostruose che dovevano servire per le grondaie di una cattedrale, s'innamorò di una di loro, la più orribile. Supplicò Amore di animarla: e divenne Matelote. Guardatela, cittadini!... essa ha i capelli color cromato di piombo, come l'amante di Tiziano, ed è una brava ragazza. Vi garantisco che si batterà bene. Ogni brava ragazza contiene un eroe. In quanto a mamma Hucheloup, è una brava vecchia. Vedete che mustacchi ha! Li ha ereditati da suo marito. Un'ussara, eh! si batterà anche lei. Fra tutt'e due faranno paura al sobborgo. Compagni, noi rovesceremo il governo, vero come è vero che esistono quindici acidi intermediari fra l'acido margarico e l'acido formico; del resto, per me fa lo stesso poco. Signori, mio padre mi ha sempre detestato perché non potevo comprendere la matematica; io non comprendo che l'amore e la libertà. Sono Grantaire, il buon ragazzo! Non avendo mai avuto denaro, non mi sono abituato ad averne, e così non ne sono mai stato privo; ma se fossi ricco, non ci sarebbero stati più poveri! Avreste visto! Ah, se i cuori generosi avessero la borsa piena! Come tutto andrebbe per il meglio! Mi figuro Gesù Cristo con la fortuna di Rothschild! Quanto bene avrebbe fatto! Matelote, abbracciatemi! Voi siete voluttuosa e timida! Avete delle guance che chiamano il bacio d'una sorella, e delle labbra che reclamano il bacio di un amante.» «Taci, spugna!», disse Courfeyrac. Grantaire rispose: «Sono ufficiale e maestro d'eloquenza!». Enjolras, che era in piedi sulla cima della barricata col fucile in pugno, levò il bel viso austero. Enjolras, si sa, aveva dello spartano e del puritano. Sarebbe morto alle Termopoli con Leonida e avrebbe bruciato Drogheda con Cromwell. «Grantaire!», gridò. «Va a digerire il vino che hai bevuto fuori di qui. Questo è il posto dell'ebrezza, non dell'ubriachezza. Non disonorare la barricata.» Questa frase irritata produsse su Grantaire un effetto singolare: l'effetto di un bicchiere d'acqua fredda in viso. La sua ubriachezza sembrò dissiparsi. Si sedette, poggiò i gomiti sulla tavola vicino all'inferriata, guardò Enjolras con inesprimibile dolcezza, e gli disse: «Tu sai che io credo in te». «Vattene.» «Lascia che dorma qui.» «Va a dormire in un altro posto», gridò Enjolras. Ma Grantaire fissando sempre gli occhi teneri e turbati su di lui, rispose: «Lasciami dormire qui, fino alla morte». Enjolras l'osservò con sguardo sdegnoso: «Grantaire, tu sei incapace di credere, di pensare, di volere, di vivere e di morire». Grantaire rispose con voce grave: «Vedrai». Balbettò ancora alcune parole incomprensibili, poi la testa gli cadde pesantemente sulla tavola, e, come avviene abbastanza di frequente nel secondo stadio della sbornia in cui Enjolras l'aveva rudemente spinto, un momento dopo si era addormentato. IV. Tentativo di consolazione della vedova Hucheloup Bahorel, estasiato della barricata gridava: «Ecco decapitata la via!... Come sta bene!...». Courfeyrac, sempre demolendo un po' l'osteria, cercava di consolare la vedova ostessa. «Mamma Hucheloup, non vi lagnavate l'altro giorno che vi avevano fatto un processo verbale e messo in contravvenzione perché Gibelotte aveva sbattuto una coperta fuori della finestra?» «Sì, mio buon Courfeyrac. Ah!... Dio mio, forse che mi gettate anche la tavola fuori della finestra?... E, oltre alla coperta anche per un vaso di fiori che era caduto in strada, il governo mi ha preso cento franchi di ammenda. Se non è un abominio!» «Ebbene, mamma Hucheloup, vi vendichiamo.» Mamma Hucheloup, in quella riparazione, non sembrava comprendesse molto il beneficio che ne aveva. Ella era soddisfatta come quella donna araba che, avendo ricevuto uno schiaffo dal marito, si lagnava col padre, gridando vendetta e dicendo: «Padre, devi fare altrettanto a mio marito». Il padre domandò: «Su quale guancia hai ricevuto lo schiaffo?». «Sulla guancia sinistra.» Il padre la schiaffeggiò sulla guancia destra e disse: «Eccoti contenta. Va' a dire a tuo marito che lui ha schiaffeggiato mia figlia, ma io ho schiaffeggiato sua moglie». La pioggia era cessata. Erano giunte nuove reclute. Alcuni operai avevano portato un barile di polvere, e, sotto il camiciotto, un cesto contenente delle bottiglie di vetriolo, due o tre torce a vento e un paniere pieno di lampioncini «avanzati della festa del re», festa recentissima, poiché cadeva il primo maggio! Si diceva che quelle munizioni venivano da parte di un droghiere del faubourg Saint-Antoine, un certo Pépin. Si ruppe l'unico lampione di rue Chanvrerie, la lanterna corrispettiva di rue Saint-Denis, e tutte le lanterne delle vie circonvicine, di Mondétour, del Cygne, dei Prêcheurs, della Grande e della Petite-Truanderie. Enjolras, Combeferre e Courfeyrac dirigevano tutto. Facevano costruire due barricate contemporaneamente, tutt'e due appoggiate alla casa di Corinto, a formare un angolo retto; la più grande chiudeva la rue de la Chanvrerie, l'altra la rue Mondétour dalla parte di rue du Cygne. Quest'ultima barricata, strettissima, era costruita solo di botti e di mattoni. C'erano circa cinquanta lavoratori, di cui una trentina armati di fucile, perché, strada facendo, li avevano presi in prestito in blocco da una bottega d'armaiolo. Nulla di più bizzarro e di più vario di quella compagnia. Uno aveva una giubba corta, una sciabola da cavalleria e due pistole da sella; un altro era in maniche di camicia con un cappello a cilindro e una fiaschetta di polvere, armato di una lesina da sellaio. Ce n'era uno che gridava: «Sterminiamo sino all'ultimo e moriamo sulla punta della nostra baionetta!», e non aveva baionetta. Un altro mostrava sotto la redingote una giberna da guardia nazionale e un coprigiberna ornato da questa iscrizione in lana rossa: Ordine pubblico. Bande di fucili con il numero di legione, pochi cappelli, niente cravatte, molte braccia nude, alcune picche. Aggiungete a ciò tutte le età, tutti i visi, ragazzetti pallidi, operai abbronzati. Tutti si affrettavano e, aiutandosi, parlavano delle varie possibilità: verso le tre del mattino ci sarebbero stati dei soccorsi - si era sicuri di un reggimento - Parigi si sarebbe sollevata. Propositi terribili, ai quali si mescolava una specie di cordialità gioviale. Si sarebbero detti fratelli, e gli uni non sapevano il nome degli altri. I grandi pericoli hanno questo di bello: mettono in luce di fratellanza degli sconosciuti. Nella cucina era stato acceso il fuoco e in uno stampo da pallottole si fondevano brocche, cucchiai, forchette, tutta la posateria di stagno dell'osteria. In tutto ciò si beveva. Le capsule e i pallini ruzzolavano mescolati sulla tavola con i bicchieri di vino. Nella sala da biliardo, mamma Hucheloup, Matelote e Gibelotte, diversamente modificate dal terrore, da cui una era abbrutita, l'altra soffocata, l'altra svegliata, stracciavano vecchi strofinacci e facevano filacce; tre insorti le aiutavano, tre insorti robusti, barbuti e baffuti che sfilacciavano la tela con dita da merciaia che le facevano tremare. L'uomo alto che Courfeyrac, Combeferre ed Enjolras avevano notato nell'istante in cui raggiungeva la folla all'angolo di rue des Billets, lavorava alla piccola barricata e si rendeva utile. Gavroche lavorava a quella grande. In quanto al giovane che aveva domandato del signor Marius, era scomparso pressappoco nel momento in cui avevano rovesciato l'omnibus. Gavroche, completamente rapito e raggiante, si era incaricato dell'organizzazione. Andava, veniva, saliva, scendeva, risaliva, rumqreggiava, sfavillava. Sembrava fosse là per incoraggiare tutti. Aveva un pungiglione?... Sì, certo, la miseria; aveva ali?... Sì, certo, la gioia. Gavroche era un turbine. Lo si vedeva continuamente, lo si sentiva sempre. Riempiva l'aria, trovandosi dappertutto nello stesso momento. Aveva una specie di ubiquità quasi irritante; non era possibile fermarsi con lui. L'enorme barricata se lo sentiva sulla groppa. Scomodava gli sfaccendati, eccitava i poltroni, rianimava gli affaticati, impazientiva i pensosi, faceva stare allegri alcuni, animava altri, metteva tutti in moto, provocava uno studente, mordeva un operaio; si posava, si fermava, ripartiva, volava al di sopra del tumulto e dello sforzo, saltava da questo a quello, mormorava, brontolava, eccitava tutto l'apparecchio, mosca dell'immenso carro rivoluzionario. Il moto perpetuo era nei suoi braccini e il clamore perpetuo nei suoi piccoli polmoni. «Coraggio! Ancora dei mattoni!... ancora delle botti, ancora degli strumenti! dove sono?... Una gerla di calcinacci per turare quel buco. È troppo bassa la vostra barricata. Bisogna che salga. Metteteci tutto, gettateci tutto, buttateci tutto. Rompete la casa. Una barricata, è come il tè di mamma Gobou. Guardate, ecco una porta a vetri.» Ciò fece esclamare ai lavoratori: «Una porta a vetri! Che cosa vuoi che si faccia con una porta a vetri, ranocchio!». «Ercoli che siete!», rispose Gavroche. «Una porta a vetri in una barricata è eccellente. Non impedisce di attaccarla, ma scomoda per prenderla. Non avete mai colto delle mele al di sopra di un muro dove c'erano dei cocci di bicchiere? di bottiglie? Una porta a vetri taglia i calli ai piedi della guardia nazionale quando vuol salire sulla barricata. Perdinci! il vetro è traditore. Ah sì, non avete una fantasia troppo fervida, miei camerati.» Del resto era furioso per la pistola senza cane. Andava da uno all'altro chiedendo: «Un fucile, voglio un fucile! Perché non mi si dà un fucile?». «Un fucile a te?», disse Combeferre. «Guarda!», rispose Gavroche. «E perché no? Ne ho ben avuto uno nel 1830 quando s'è disputato con Carlo X.» Enjolras alzò le spalle. «Quando ce ne sarà per gli uomini se ne darà ai ragazzi.» Gavroche si volse fieramente e rispose: «Se sarai ucciso prima di me, prenderò il tuo». «Monello!», disse Enjolras. «Pivello!», ribatté Gavroche. Un elegante smarrito che gironzolava in fondo alla via li distrasse. Gavroche gli gridò: «Venite con noi, giovanotto! Ebbene, e questa patria, non si fa dunque nulla per lei?». L'elegantone fuggì. V. I preparativi I giornali del tempo hanno detto che la barricata di rue de la Chanvrerie, quella costruzione quasi inespugnabile, come essi la chiamavano, giungeva al livello del primo piano. Si sono ingannati: non sorpassava un'altezza media di sei o sette piedi. Era costruita in modo che i combattenti potevano, come loro pareva meglio, o sparire dietro o dominare lo sbarramento e anche scalarne la cresta mediante una quadrupla fila di pietre sovrapposte e accomodate come scalini all'interno. Al di fuori, il fronte della barricata composto da pile di pietre e di barili sostenuti da travi e assi che s'incastravano fra le ruote del carretto Anceau e dell'omnibus rovesciato, aveva un aspetto irto e inestricabile. Un'apertura bastante perché vi potesse passare un uomo era stata praticata tra il muro delle case e l'estremità della barricata più lontana dall'osteria, di modo che fosse possibile una sortita. Il timone dell'omnibus era stato rizzato verticalmente e tenuto con delle corde, e una bandiera rossa, legata a quel timone, sventolava sulla barricata. La piccola barricata Mondétour, nascosta dietro la casa dell'osteria, non si vedeva. Le due barricate riunite formavano un vero fortino. Enjolras e Courfeyrac non avevano giudicato opportuno barricare l'altro tronco di rue Mondétour che con rue des Prêcheurs apre un'uscita sulle Halles, volendo senza dubbio conservare una comunicazione con l'esterno e temendo poco di essere attaccati alla pericolosa e difficile viuzza des Prêcheurs. Tranne quell'uscita rimasta libera, che costituiva quel che Folard nel suo stile strategico avrebbe chiamato un budello, e tenendo pure conto dell'apertura esigua fatta su rue de la Chanvrerie, l'interno della barricata, dove l'osteria formava un angolo sporgente, presentava un quadrilatero irregolare chiuso da tutte le parti. C'erano una ventina di passi tra il grande sbarramento e le alte case che formavano il fondo della via, in modo che si poteva dire che la barricata era addossata a quelle case, tutte abitate, ma chiuse dall'alto in basso. Tutto questo lavoro si fece senza impedimenti, in meno di un'ora e senza che quel pugno di uomini arditi vedesse sorgere un berretto col pelo né una baionetta. I rari borghesi che si arrischiavano ancora in quel momento della sommossa in rue Saint-Denis gettavano un'occhiata in rue de la Chanvrerie, scorgevano la barricata, e affrettavano il passo. Terminate le due barricate, inalberata la bandiera, si trascinò una tavola fuori dell'osteria, e Courfeyrac ci salì sopra. Enjolras portò il baule quadrato e Courfeyrac l'aprì. Era pieno di cartucce: ci fu un fremito fra i più coraggiosi e un momento di silenzio. Courfeyrac le distribuì sorridendo. Ognuno ricevette trenta cartucce. Molti avevano della polvere e si misero a farne altre con le pallottole che fondevano. Quanto al barile di polvere, era sopra un tavolo a parte, vicino alla porta, e lo tenevano di riserva. Il tamburo che suonava la raccolta, e che percorreva tutta Parigi, non cessava, ma aveva finito per essere solo un rumore monotono al quale non facevano più attenzione. Quel rumore ora si allontanava, ora si avvicinava, con lugubri ondeggiamenti. Caricarono i fucili e le carabine, tutti insieme, senza precipitazione, con una gravità solenne. Enjolras collocò tre sentinelle fuori delle barricate, una in rue de la Chanvrerie, la seconda in rue des Prêcheurs, la terza all'angolo della Petite-Truanderie. Poi, costruite le barricate, assegnati i posti, caricati i fucili, situate le vedette, soli in quelle vie terribili dove nessuno passava più, circondati da quelle case mute e come morte dove non palpitava alcun movimento umano, avvolte dall'ombra crescente del crepuscolo, in mezzo a quella oscurità e a quel silenzio in cui si sentiva avanzare qualcosa che aveva un non so che di tragico e di terrorizzante, isolati, armati, risoluti, tranquilli, aspettarono. VI. Aspettando Che cosa fecero in quelle ore di attesa? È necessario dirlo, poiché questa è storia. Mentre gli uomini fabbricavano cartucce e le donne preparavano filacce, mentre una gran casseruola piena di stagno e di piombo liquefatti e destinati a formare pallottole fumava sopra un braciere ardente, mentre le sentinelle vegliavano con le armi al braccio a difesa della barricata, mentre Enjolras che non si lasciava mai distrarre vigilava sulle vedette, Combeferre, Courfeyrac, Prouvaire, Feuilly, Bossuet, Joly, Bahorel e qualche altro si cercarono, si riunirono in un angolo di quella bettola mutata in casamatta, a due passi dalla ridotta da loro costruita, con le carabine cariche e pronte poggiate alle spalliere delle sedie, quando già era imminente l'ora suprema, quei bei giovani si misero a ripetere versi d'amore come nei giorni tranquilli della loro intimità. Quali versi? Eccoli: Vous rappellez-vous notre douce vie, Lorsque nous étions si jeunes tous deux, Et que nous n'avions au cœur d'autre envie Que d'être bien mis et d'être amoureux? Lorsqu'en ajoutant votre âge à mon âge, Nous ne comptions pas à deux quarante ans, Et que, dans notre humble et petit ménage, Tout, même l'hiver, nous était printemps? Beaux jours! Manuel était fier et sage, Paris s'asseyaut à de saints banquets, Foy lançait la foudre, et votre corsage Avait une épingle où je me piquais. Tout vous contemplait. Avocat sans causes, Quand je vous menais au Prado dîner, Vous étiez jolie, au point que les roses Me faisaient l'effet de se retourner. Je les entendais dire: «Est-elle belle! Comme elle sent bon! Quels cheveux à flots Sous son mantelet elle cache une aile: Son bonnet charmant est à peine éclos». J'errais avec toi, pressant ton bras souple. Les passant croyaient que l'amour charmé Avait marié, dans notre heureux couple, Le doux mois d'avril au beau mois de mai. Nous vivions cachés, contents, porte close Dévorant l'amour, bon fruit défendu, Ma bouche n'avait pas dit une chose Que déjà ton coeur avait répondu. La Sorbonne était l'endroit bucolique Où je t'adorais du soir au matin. C'est ainsi qu'une âme amoureuse applique La carte du Tendre au pays latin. O place Maubert! O place Dauphine! Quand, dans le taudis frais et printanier Tu tirais ton bas sur ta jambe fine, Je voyais un astre au fond du grenier. J'ai fort lu Platon; mais rien ne m'en reste, Mieux que Malebranche et que Lamennais Tu me démontrais la bonté céleste Avec une fleur que tu me donnais. Je t'obéissais, tu m'étais soumise, O grenier doré! te lacer! te voir, Aller et venir dès l'aube, en chemise, Mirant ton front jeune à ton vieux miroir. Et qui donc pourrait perdre la mémoire Des ces temps d'aurore et de firmament, De rubans, de fleurs, de gaze et de moire, Où l'amour bégaye un argot charmant? Nos jardins étaien un pot de tulipe; Tu masquais la vitre avec un jupon: Je prenais le bol de terre de pipe, Et je te donnais la tasse en japon. Et ces grands malheurs qui nous faisaient rire! Ton manchon brûlé, ton boa perdu! Et ce cher portrait du divin Shakespeare Qu'un soir pour souper nous avons vendu! J'tais mendiant, et toi charitable, Je baisais au vol tes bras frais et ronds. Dante in-folio nous servait de table Pour manger gaîment un cent de marrons. La première fois qu 'en mon joyeux bouge Je pris un baiser à ta lèvre en feu, Quand tu t'en allas décoiffée et rouge, Je restai tout pâle et je crus en Dieu! Te rappelles-tu nos boncheurs sans nombre, Et tous ces fichus changés en chiffons? Oh! que de soupirs, de nos coeurs pleins d'ombre, Se sont envolés dans les deux profonds!19. L'ora, il luogo, quei ricordi della giovinezza, alcune stelle che cominciavano a brillare, il funebre silenzio di quelle strade deserte, l'immensità dell'inesorabile avventura che si preparava, aggiungevano un patetico incanto a quei versi mormorati sottovoce alla luce del crepuscolo da Jean Prouvaire, che, come abbiamo detto, era un poeta affettuoso. Frattanto avevano acceso un lampioncino sulla barricata piccola, e sulla grande una torcia di cera, simile a quelle che si vedono il martedì grasso precedere le mascherate che vanno in carrozza alla Courtille. Quelle torce, come abbiamo visto, provenivano dal faubourg Saint-Antoine. La torcia era stata collocata in una specie di gabbia di pietra, chiusa su tre lati per ripararla dal vento, e disposta in modo da proiettare la luce sulla bandiera; la via e l'asserragliamento rimanevano nelle tenebre, e non si scorgeva altro che il vessillo rosso vivamente illuminato da quella che sembrava un'enorme lanterna cieca. La luce aggiungeva allo scarlatto dello stendardo una specie di terribile porpora. VII. L'uomo reclutato in rue des Billettes S'era fatta notte fonda e non accadeva nulla. Si udivano appena alcuni confusi rumori, e ogni tanto delle fucilate, ma rade, e lontane. Quella sosta prolungata dimostrava che il governo prendeva le sue misure con calma e raccoglieva le sue forze. Quei cinquanta uomini ne aspettavano sessantamila. Enjolras fu colto dall'impazienza che assale le anime energiche alla soglia di avvenimenti terribili. Andò in cerca di Gavroche, il quale s'era messo a fabbricare cartucce nella sala inferiore, all'incerta luce di due candele collocate sul banco per precauzione, in modo da tenerle lontane dalla polvere sparsa sulle tavole. Quelle candele non mandavano alcun raggio luminoso al di fuori, e inoltre, per maggior cautela, gli insorti non avevano acceso lumi ai piani superiori. In quell'istante Gavroche era assai preoccupato, ma non precisamente delle sue cartucce. Era entrato allora nella sala terrena l'uomo di rue des Billettes, e s'era posto a sedere vicino al tavolo più al buio. Gli era toccato un fucile militare del modello più grande e se lo teneva fra le gambe. Fino a quel momento Gavroche non lo aveva neppure veduto, distratto com'era da cento cose che lo «divertivano». Vedendolo entrare, il monello lo seguì istintivamente con l'occhio, ammirando il suo schioppo; poi, quando lui fu seduto, scattò in piedi. Chi avesse spiato il contegno tenuto allora da quell'individuo, l'avrebbe veduto esaminare ogni cosa, nella barricata e nella schiera degli insorti con una singolare attenzione: ma una volta entrato nella sala, si era come abbandonato alla meditazione, e pareva non vedesse più nulla di quanto avveniva. Il monello gli si avvicinò e si mise a girargli intorno sulla punta dei piedi come quando si ha paura di svegliare qualcuno che dorme. E in pari tempo nel suo volto infantile, così sfrontato e insieme così serio, così leggero e così riflessivo, così allegro e così miserando, succedevansi tutte quelle smorfie da vecchio che significano: «Eh via!». «È impossibile!» «Ho le traveggole!» «Io sogno.» «Sarebbe mai?...» «No, non lo è!» «Ma no! ecc., ecc.» Si dondolava sui talloni, stringeva i pugni nelle tasche, torceva il collo come un uccello, consumava in una smisurata smorfia tutta la sagacia del suo labbro inferiore, era stupefatto, incerto, incredulo, convinto, abbagliato. Aveva l'aria di un capo degli eunuchi, che al mercato delle schiave scopra una Venere in mezzo a un gruppo di figure volgari; il contegno d'un amatore di belle arti, che riconosca un Raffaello fra un mucchio di croste. Tutto in lui era in azione, l'istinto che subodora, l'intelletto che raziocina. Per Gavroche trattavasi evidentemente di qualche fatto grave. Era al colmo della preoccupazione quando Enjolras l'interpellò dicendogli: «Tu sei piccino e non ti vedranno. Va' fuori delle barricate, cammina rasentando le case, gira un po' dappertutto per le vie e poi vieni a narrarmi cosa succede». Gavroche si raddrizzò tutto. «Ah! dunque i piccini sono buoni a qualche cosa! È una fortuna che ve ne siate accorti! Vado subito! Ma intanto fidatevi dei piccoli e diffidate dei grandi...» E alzata la testa, aggiunse a bassa voce additando l'uomo di rue des Billettes: «Vedete quel grande là?». «Ebbene?» «È una spia.» «Ne sei sicuro?» «Non sono ancora trascorsi quindici giorni da quando m'ha pigliato per un orecchio per levarmi dal cornicione del Pont-Royal dove stavo a pigliare il fresco.» Enjolras si staccò subito dal monello, e avvicinatosi a un facchino del Porto dei vini che si trovava là, gli sussurrò qualche parola all'orecchio. Il bracciante uscì dalla sala e rientrò subito dopo accompagnato da altri tre. I quattro uomini, quattro facchini dalle spalle tarchiate, andarono a collocarsi dietro la tavola dinanzi alla quale stava seduto l'individuo di rue des Billettes senza avere minimamente destata la sua attenzione. Erano là pronti a lanciarglisi addosso. Allora Enjolras si avvicinò e gli chiese: «Chi siete?». A questa domanda inaspettata l'uomo trasalì. Indagò con lo sguardo: fino in fondo alla limpida pupilla dell'interrogatore, e parve cogliervi il suo pensiero. Sorrise, con un sorriso quant'è possibile sprezzante, energico e risoluto, e rispose con un'altera gravità: «Vedo di che si tratta... Ebbene, sì!». «Siete una spia?» «Sono un agente dell'autorità.» «Come vi chiamate?» «Javert.» Enjolras fece un segno ai quattro uomini. In un batter d'occhio e prima che avesse tempo di girarsi, Javert fu afferrato, buttato a terra, legato e perquisito. Gli trovarono indosso un cartoncino rotondo incollato fra due vetri che portava da una parte lo stemma inciso della Francia con la leggenda: Sorveglianza e vigilanza e dall'altra le parole «JAVERT, ispettore di polizia, di 52 anni», e la firma dell'allora prefetto Gisquet. Aveva inoltre l'orologio e una borsa che conteneva alcune monete d'oro; ma gli lasciarono l'uno e l'altra. Nel taschino del panciotto, dietro l'orologio, trovarono un altro biglietto, che Enjolras spiegò e nel quale lesse quanto segue scritto di pugno dello stesso prefetto di polizia: Non appena adempiuta la sua missione politica, l'ispettore Javert a mezzo di una speciale ispezione si assicurerà se sia vero che alcuni malfattori abbiano qualche segreta pratica sulla riva destra della Senna vicino al Pont de Jena. Quando ebbero terminato di perquisirlo, lo fecero alzare, gli incrociarono le braccia dietro la schiena, e lo legarono in mezzo alla sala a pianterreno al celebre palo che aveva dato anticamente il suo nome alla bettola. Gavroche, che aveva assistito a tutta la scena, approvandola silenziosamente col capo, si accostò a Javert e gli disse: «È il sorcio che ha preso il gatto». Tutto ciò avvenne con tanta rapidità, che già era finito quando se ne avvidero gli altri fuori dell'osteria. Javert non aveva emesso un solo grido. Vedendolo legato al palo accorsero Courfeyrac, Bossuet, Joly, Combeferre e tutti gli uomini dispersi nelle due trincee. Javert, addossato al palo e così avvinto dai lacci che non poteva fare il benché minimo movimento, teneva la testa alta con l'intrepida serenità dell'uomo che non ha mai mentito. «È una spia», disse Enjolras. E volgendosi a Javert aggiunse: «Sarete fucilato due minuti prima che prendano la barricata». Il poliziotto rispose col suo accento più imperioso: «Perché non subito?». «Per economizzare la polvere.» «Allora ammazzatemi con un coltello.» «Spia», ribatté il bell'Enjolras, «noi siamo giudici e non assassini.» E chiamato Gavroche: «Tu pensa al tuo incarico! Fa' quanto ti dissi». «Vado», esclamò il monello. Ma poi soffermandosi al momento di uscire, riprese: «A proposito, mi darete il suo fucile!». E aggiunse: «Vi cedo il suonatore, ma voglio il clarinetto20». Fece il saluto militare, e se ne andò allegramente per il varco della gran barricata. VIII. Vari punti interrogativi a proposito di un certo Le Cabuc che forse non si chiamava Le Cabuc Il tragico affresco che abbiamo intrapreso non sarebbe completo, e il lettore non vedrebbe nel loro reale ed esatto rilievo quegli istanti grandiosi di gestazione sociale e di parto rivoluzionario, nei quali le convulsioni si mescolano allo sforzo, se nel nostro schizzo omettessimo un incidente ricco di un epico e selvaggio orrore che avvenne quasi subito dopo la partenza di Gavroche. Gli assembramenti, come è noto, somigliano alla valanga, e rotolando trascinano con sé una quantità di uomini tumultuanti, i quali non si chiedono l'un l'altro di dove vengano. Fra i passeggeri aggiuntisi al gruppo condotto da Enjolras, Combeferre e Courfeyrac, c'era un individuo che indossava una giubba da facchino un po' logora alle spalle, che gesticolava, vociferava, e al contegno pareva una specie di ubriacone selvaggio. Costui, chiamato o soprannominato Le Cabuc, e del resto completamente sconosciuto anche a quelli che pretendeva di conoscere, ebbro o fingendo di esserlo, si era seduto con alcuni altri intorno a una tavola portata fuori dall'osteria. Mentre incitava a bere quelli che gli tenevano compagnia, pareva intento a esaminare con aria pensierosa la gran casa che sorgeva in fondo alla barricata: con i suoi cinque piani dominava tutta la via e faceva fronte a quella di Saint-Denis. D'un tratto venne fuori a esclamare: «Sapete, compagni! Dovremmo far fuoco da quella casa là. Quando saremo lassù a quelle finestre scommetto il diavolo che non c'è nessuno che oserebbe passare per la via». «Sì, ma la casa è chiusa», osservò uno dei bevitori. «Bussiamo!» «Non apriranno.» «Buttiamo giù la porta.» Le Cabuc corre alla porta, che era munita di un massiccio battente, e bussa. La porta non si apre. Batte un secondo colpo, nessuno risponde; un terzo, lo stesso silenzio. «C'è qualcuno qui?», grida Le Cabuc. Nessun movimento. Allora dà di piglio a un fucile e comincia a battere col calcio. Era una vecchia porta ad arco, bassa, stretta, chiusa da un'imposta solida, tutta in legno di quercia, e foderata all'interno da una lastra di lamiera e da un'armatura di ferro, una vera pusterla da fortezza. I colpi di calcio dello schioppo facevano tremare la casa, ma non valevano a scuotere la porta. Tuttavia gli abitanti si erano probabilmente commossi, poiché alla fine si vide rischiararsi e aprirsi un finestrino quadrato dal terzo piano da cui si affacciò il volto incantato e atterrito di un uomo dai capelli grigi, che era il portinaio. L'altro smise di bussare. «Signori», chiese il portinaio, «cosa desiderate?» «Apri!», rispose Le Cabuc. «Signori, non si può.» «Apri ugualmente!» «Impossibile signori!» Le Cabuc alzò il fucile e prese di mira il portinaio, ma trovandosi in basso dove regnava una grande oscurità, l'altro non se ne accorse. «Vuoi aprire sì o no?» «No, signori!» «Dici di no?» «Dico di no, miei buoni...» Ma non potè finire. Il colpo era partito: la palla gli era entrata sotto il mento ed era uscita dalla nuca, dopo avergli passato la giugulare. Il vecchio si piegò su se stesso senza mandare un sospiro. La candela cadde e si spense, e non si vide più nulla, tranne una testa immobile sul davanzale del finestrino e un po' di fumo bianco che si alzava in cielo. «Ecco!», esclamò Le Cabuc, lasciando ricadere sul lastrico il calcio dello schioppo. Aveva appena terminato di pronunciare questa parola, quando sentì una mano posarsi sulla spalla con la forza di un artiglio d'aquila e udì una voce intimargli: «In ginocchio». L'omicida si volse, e si vide dinanzi il volto pallido e freddo di Enjolras, che teneva in pugno una pistola. Era accorso allo sparo. Aveva afferrato con la sinistra il bavero e la camicia di Le Cabuc. «In ginocchio», ripetè. E con un moto irresistibile l'esile giovane di vent'anni piegò come un giunco il facchino tarchiato e robusto, e lo fece inginocchiare nel fango. Le Cabuc tentò di resistere, ma pareva che lo avesse avvinghiato un pugno sovrumano. Pallido, il collo nudo, la chioma scarmigliata. Enjolras in quell'istante col suo volto femmineo aveva qualcosa dell'antica Temi. Le sue nari dilatate e gli occhi chini a terra aggiungevano all'implacabile suo profilo greco quell'espressione di collera e di castità, che dal punto di vista del mondo antico si addicono alla giustizia. Tutta la barricata era accorsa, e tutti s'erano schierati in circolo a qualche distanza, comprendendo che era impossibile proferire una parola dinanzi a ciò che stava per accadere. Le Cabuc, vinto, non tentava più di lottare e tremava in tutte le membra. Enjolras lo lasciò, e tratto fuori l'orologio disse: «Raccogliti, prega o pensa. Hai un minuto». «Grazia!», mormorò l'assassino; poi, chinata la testa, balbettò qualche bestemmia inarticolata. Enjolras lasciò trascorrere il minuto senza levare l'occhio dall'orologio, poi se lo rimise in tasca. Quindi, afferrato per i capelli Le Cabuc che gli si raggomitolava urlando tra le ginocchia, gli appoggiò la canna della pistola all'orecchio. Molti di quegli uomini intrepidi che si erano slanciati con tanta calma nella più terribile delle avventure, volsero altrove il capo. Si udì lo scoppio, l'assassino cadde sul lastrico con la faccia in giù; Enjolras si raddrizzò e volse in giro uno sguardo convinto e severo. Quindi spinse col piede il cadavere dicendo: «Buttatelo fuori». Tre uomini sollevarono il corpo del miserabile che si agitava nelle estreme convulsioni dell'agonia, e lo gettarono nel viottolo Mondetour, al di là della barricata piccola. Enjolras era rimasto pensieroso. Una specie di mestizia grandiosa si spandeva lentamente sulla sua formidabile serenità. Poi d'un tratto alzò la voce. Si fece silenzio. «Cittadini», disse, «ciò che ha commesso quell'uomo è spaventoso, ciò che io ho fatto è orribile. Ha ucciso e perciò io l'ho ucciso. Dovevo farlo perché anche l'insurrezione dev'essere disciplinata. L'assassinio qui è un delitto più grave che altrove, perché qui siamo sotto gli sguardi della rivoluzione, siamo i sacerdoti della Repubblica, le ostie del dovere, ed è necessario che la nostra battaglia non possa essere calunniata. Quanto a me, costretto a fare ciò che ho fatto, mi sono giudicato a mia volta, e tra poco vedrete a cosa mi sono condannato.» Quelli che lo ascoltavano trasalirono. «Noi divideremo il tuo destino», esclamò Combeferre. «Sia», ripigliò Enjolras, «ma ancora una parola. Nell'uccidere quell'uomo ho ubbidito alla necessità, la quale è un mostro del vecchio mondo e si chiama fatalità. Ora la legge del progresso vuole che i mostri spariscano dinanzi agli angeli, che la fatalità svanisca dinanzi alla fratellanza. È un pessimo istante questo per pronunciare la parola amore, ma non importa, la pronuncio e la glorifico. Amore, l'avvenire è per te. Morte, io mi valgo dell'opera tua, ma ti odio. Cittadini, in avvenire non vi saranno più né tenebre, né fulmini, né ignoranza feroce, né la sanguinosa legge del taglione; non esisterà più Satana, e quindi neppure Michele. In avvenire nessuno commetterà più omicidi, la terra sarà splendida e il genere umano amerà. Spunterà il giorno, cittadini, in cui regneranno ovunque la concordia, l'armonia, la luce, la gioia e la vita, ed è per affrettarne la venuta che noi fra poche ore morremo.» Enjolras tacque. Le sue labbra da vergine si chiusero, e rimase per qualche tempo immobile come una statua nel luogo dove aveva versato il sangue. Il suo occhio fisso fece sì che intorno a lui parlassero sommessamente. Prouvaire e Combeferre si stringevano silenziosamente la mano, e, appoggiati l'uno all'altro all'angolo della barricata, contemplavano con ammirazione mista a pietà quel giovane austero, carnefice e sacerdote, puro come un cristallo, fermo come una roccia. Diciamo subito che quando più tardi, terminato il combattimento, i cadaveri furono trasportati alla Morgue e visitati, si trovò addosso a Le Cabuc una tessera d'agente di polizia. L'autore di questo libro ebbe tra le mani nel 1848 il relativo rapporto speciale diretto al prefetto di polizia di quell'anno 1832. Aggiungasi inoltre, se dobbiamo credere a un'antica tradizione della polizia, strana ma probabilmente fondata, che Le Cabuc era Claquesous21. Fatto sta che dopo la morte del Le Cabuc non si udì più parlare di Claquesous, il quale non lasciò nessuna traccia della sua scomparsa, quasi si fosse amalgamato con l'invisibile. La sua vita era stata una tenebra, la sua morte fu nebbia assoluta. Il gruppo degli insorti era tuttavia commosso da quel processo così presto terminato, quando Courfeyrac rivide tra le persone che stavano sulla barricata il giovinetto che al mattino era stato a casa sua a chiedergli di Marius. Quel giovane dalla fisionomia ardita e noncurante, sul cadere della notte era venuto a raggiungere gli insorti. 1 Napoleone è fatto tutto di vimini. 2 Mon détour, «la mia svolta», più sotto, Pirouette, «piroetta». 3 Il «vecchio Théophile» dovrebbe essere Théophile de Vian (1590-1626). 4 Qui penzola lo scheletro orribile / D'un povero amante appiccatosi. 5 Poeta francese (1573-1613). 6 Pot aux roses («vasi di rose») e Poteau rose («pali rosa») si pronunciano allo stesso modo. 7 C.J. Natoire (1700-1777). 8 All'uva di Corinto. 9 Si rifa al Carpe diem di Orazio. 10 Ella sorprende a dieci passi di distanza e spaventa a due, / Un porro abita nel suo naso temerario: / Si teme a ogni momento il suo moccio / E che una volta o l'altra le caschi il naso in bocca. 11 «Zuppa di pesce» e «Fricassea». 12 Offri se puoi, e mangia se osi. 13 Vedi «Gli amici dell'ABC», parte III, libro IV. 14 Vedi ancora la nota precedente. 15 Joly, raffreddato, pronuncia la b e la d al posto della m e della n. 16 In italiano nell'originale francese. 17 Birra nera fortemente alcolica. 18 Non a tutti è permesso raggiungere Corinto. 19 Ricordi la nostra dolce esistenza, / Quando eravamo entrambi così giovani, / E non sentivamo in cuore altro desiderio / Che essere ben vestiti e innamorati? Quando sommando i tuoi anni ai miei, / Non giungevamo a contarne quaranta, / E nella modesta nostra casuccia, / Tutto era per noi primavera, anche l'inverno? Bei giorni! Manuel era saggio e fiero, / Parigi sedeva a santi banchetti, / Foy lanciava il fulmine, e nel tuo busto / C'era uno spillo, che mi pungeva. Tutti ti contemplavano. Quand'io, avvocato senza cause, / Ti conducevo a pranzare al Prado, / Eri così graziosa, che mi pareva / Le rose si volgessero per ammirarti. E le udivo dire: «Oh! com'è bella! / Che buon profumo ha! Che chioma ondulata! / Sotto la mantellina nasconde le ali, / E il suo vezzoso cappellino è appena sbocciato». Vagavo stringendoti il morbido braccio. / E i passanti credevano che amore, rapito, / nella nostra felice coppia, avesse sposato, / Il dolce aprile col bel mese di maggio. Vivevamo nascosti, contenti, a porte chiuse / Divorando l'amore, buon frutto vietato, / La mia bocca non aveva parlato / Che già il tuo cuore aveva risposto. La Sorbona era il bucolico luogo / Dove io ti adoravo da sera a mattina. / È così che l'anima innamorata / Applica la carta del Tenero alla terra latina [trasforma il Quartiere Latino nel paese dell'amore]. O piazza Maubert! O piazza Dauphine! / Quando nella fresca e primaverile stanzetta / Tu avviluppavi nella calza la tua gamba leggiadra, / Io scorgevo un astro in quella soffitta. Meditai su Platone, ma non ne ricordo più nulla, / Più di Malebranche, più di Lamennais / Tu mi provavi la bontà divina / Con un fiore che mi porgevi. Io t'obbedivo, tu mi eri sottomessa, / O soffitta dorata! Allacciati il busto! / Vederti fino dall'alba girare in camicia, / Mirando la tua giovane fronte nel vecchio specchio. E chi mai potrebbe obliare / Quei tempi di aurora e di firmamento, / Di nastri, di fiori, di velo, di rasi, / Quando l'amore balbetta un gergo vezzoso? Il nostro giardino era un vaso di tulipani; / tu ponevi alla finestra per cortina una gonna: / Io prendevo la tazza di creta, / E ti davo quella di porcellana. E come ci facevano ridere le nostre grandi sventure! / Il tuo manicotto bruciato, il boa perduto! / E quel caro ritratto del divino Shakespeare / Che una sera vendemmo per procurarci la cena! Io mendicavo, tu eri caritatevole, / E ti baciavo al volo le braccia fresche e piene. / Un Dante in-folio ci serviva da mensa / Per mangiare allegramente un franco di castagne. La prima volta che nella mia allegra stanzuccia / Colsi un bacio sul tuo labbro infuocato, / quando ti allontanasti scapigliata e rossa, / Io rimasi pallido e credetti in Dio! Ti ricordi le nostre innumerevoli felicità, / E tutti quei fazzolettini mutati in cenci? / Oh! quanti sospiri dai nostri cuori pieni d'ombra / Si sollevarono nell'immensità dei cieli! 20 Soprannome scherzoso che danno i soldati al fucile. 21 Uno dei banditi radunati da Thénardier per l'agguato contro Leblanc (Jean Valjean) alla stamberga Gorbeau. LIBRO TREDICESIMO Marius entra nell'ombra I. Da rue Plumet al faubourg Saint-Denis La voce che nella semioscurità del crepuscolo aveva chiamato Marius alla barricata di rue de la Chanvrerie suonò al suo orecchio come se provenisse dal destino. Voleva morire e gli veniva offerta l'occasione; batteva la porta del sepolcro e una mano gli porgeva la chiave. I lugubri sentieri che si aprono nelle tenebre dinanzi alla disperazione esercitano un fascino. Smosse la sbarra che gli aveva tante volte concesso il passaggio, e uscì dal giardino dicendo tra sé: «Andiamo!». Pazzo di dolore, senza idee determinate e stabili nel cervello, incapace di accettare nulla dalla sorte dopo quei due mesi trascorsi nell'ebrezza della gioventù e dell'amore, oppresso da tutte le immagini dello scoramento, non aveva ormai altro desiderio che di finirla al più presto. Si pose a camminare rapidamente. Per avventura era armato, avendo indosso le pistole di Javert. Il giovinetto che aveva creduto scorgere gli era sfuggito di vista nelle strade. Abbandonò rue Plumet dalla parte verso il boulevard, attraversò l'Esplanade, il Pont des Invalides, gli Champs-Elysées, place Louis XV e raggiunse rue Rivoli. Qui i negozi erano aperti, sotto le arcate erano accesi i lampioni, nelle botteghe le donne facevano acquisti, al caffè Laiter alcuni uomini prendevano gelati, e altri nella Pasticceria Inglese mangiavano dolci. Alcune carrozze da posta partivano al galoppo dall'Hotel des Princes e dall'Hotel Maurice. Attraversato il passaggio Delorme, Marius entrò in rue Saint-Honoré. Là le botteghe erano chiuse, e i mercanti stavano a discorrere dinanzi alle porte, ma i passanti circolavano liberamente, le lampade erano accese, e tutte le finestre erano rischiarate come al solito. Sulla place du Palais-Royal c'era un corpo di cavalleria. S'incamminò per rue Saint-Honoré." Mano mano che si allontanava dal Palais-Royal diminuiva il numero delle finestre illuminate, le botteghe erano sbarrate, nessuno più si tratteneva a discorrere sul limitare delle case, le vie diventavano sempre più tetre, mentre i passanti aumentavano, diventando una vera folla. Non si distingueva nessuno in quella moltitudine che parlasse, eppure ne usciva un mormorio sordo e intenso. Verso la fontana dell'Arbre-Sec c'erano degli «assembramenti», dei gruppi mesti e immobili in mezzo ai passanti, che somigliavano a pietre in una corrente d'acqua. All'ingresso di rue Prouvaires la folla non procedeva più; era diventata una turba resistente, massiccia, solida, compatta, quasi impenetrabile, di persone raggruppate che parlavano fra loro a bassa voce. Non vi si scorgevano quasi più abiti neri, né cappelli a cilindro; ma pastrani, camiciotti, berrette, teste arruffate e terree. Quella moltitudine ondeggiava continuamente nelle tenebre, e i suoi bisbigli avevano il rauco accento del fremito. Benché nessuno camminasse si udiva un calpestio nel fango. In rue Roule, in rue Prouvaires e nel prolungamento di rue Saint-Honoré, non c'era più una sola finestra rischiarata, a malapena si distinguevano le file delle lampade allontanarsi decrescendo. A quell'epoca i fanali somigliavano a grosse stelle rosse sospese a corde, e gettavano sul lastrico un'ombra che aveva la forma di un gigantesco ragno. Le vie non erano deserte: poiché si distinguevano fasci di fucili, baionette che si muovevano. Nessun curioso oltrepassava quel limite; là cessava la circolazione, finiva la follale cominciava l'esercito. Marius voleva, con la fermezza dell'uomo che non spera più nulla; l'avevano chiamato, era necessario andare. Trovò quindi modo di attraversare la folla, di oltrepassare l'accampamento delle truppe, di sfuggire alle pattuglie, di evitare le sentinelle: fatta una giravolta, giunse in rue Béthisy, e si diresse verso le Halles. All'angolo di rue Bourdonnais non v'erano più lampioncini. Quando ebbe varcato la zona della folla e quella dove sostavano le truppe, si trovò in qualcosa di spaventoso. Non vedeva più un passante, né un soldato, né un lume, nulla! Solitudine, silenzio, e una specie di freddo che lo faceva intirizzire. Entrando in una via pareva di immergersi in un sotterraneo. Continuò ad avanzare. Dopo pochi passi qualcuno lo rasentò correndo. Era un uomo? una donna? erano parecchi? Non avrebbe saputo dirlo. Era passato e svanito. A furia di girare giunse in un viottolo, che suppose fosse rue Poterie: a metà circa di quella viuzza urtò in un ostacolo. Stese le mani, e sentì una carretta rovesciata; tastò col piede e riconobbe delle pozze d'acqua, delle buche, delle pietre smosse e ammucchiate. Era un principio di barricata abbandonato. Scavalcò i sassi, passò dall'altra parte. Camminava vicino alle case rasentando i muri. Poco più avanti della barricata gli parve di scorgere qualcosa di bianchiccio: si avvicinò, e quel qualcosa prese forma. Erano due cavalli bianchi, quelli dell'omnibus lasciati liberi quella mattina da Bossuet, che avevano vagato tutto il giorno a caso qua e là per le vie, e che avevano finito per fermarsi in quel posto con la rassegnazione dei bruti, che non capiscono le azioni dell'uomo più di quanto l'uomo comprenda le azioni della Provvidenza. Marius proseguì senza curarsi dei cavalli. Nell'entrare in una via che gli parve rue du Contrat-Social, udì una fucilata e il fischio della palla, che attraversò le tenebre passandogli accanto e andò a colpire sopra la sua testa un baciletto di rame che serviva da insegna alla bottega di un barbiere. Nel 1846 quel baciletto forato figurava ancora in rue du Contrat-Social, sull'angolo dei pilastroni delle Halles. Quella fucilata era tuttavia indizio di vita. Da quell'istante non incontrò più nulla. Tutto quell'itinerario somigliava alla discesa di una gradinata nera. Non per questo desistè dall'avanzare. II. Parigi a volo di gufo Chi avesse potuto in quel momento librarsi sopra Parigi sulle ali di un pipistrello o di una civetta, avrebbe contemplato un tetro spettacolo. Tutto il vecchio rione delle Halles, che figura come una città nella città, attraversato da rue Saint-Denis e da rue Saint-Martin e formato da innumerevoli viottoli che s'incrociano, dove gli insorti avevano posto la loro ridotta e la loro piazza d'armi, gli sarebbe apparso come un enorme e fosco vuoto scavato nel centro di Parigi. Là lo sguardo cadeva in un abisso: le lampade spezzate, le finestre chiuse, ogni raggio luminoso, ogni vita, ogni rumore, ogni moto erano cessati. L'invisibile polizia della sommossa vigilava dovunque e manteneva l'ordine, vale a dire la notte. Sommergere il piccolo numero in una vasta oscurità, moltiplicare ogni combattente col mistero che le tenebre possono celare, ecco la tattica necessaria all'insurrezione. Al cadere della notte, tutte le finestre dove si accendeva un lume avevano ricevuto l'avviso di una palla che aveva fatto sparire la luce e che talvolta aveva ucciso l'abitante. Ecco perché nessuno si muoveva. Nelle case regnavano lo spavento, il lutto, lo stupore; una specie di sacro orrore regnava nelle vie. Non si distinguevano nemmeno le lunghe file di finestre e di piani, il contorno dei tetti e dei fumaioli, i fiochi riflessi che manda il selciato umido e fangoso. L'uomo che avesse contemplato dall'alto quell'ammasso di ombre avrebbe forse intraveduto, qua e là, a qualche distanza, delle luci incerte, che facevano risaltare linee spezzate e bizzarre, i profili di strane costruzioni, e che somigliavano a fievoli raggi vaganti tra le rovine; lì sorgevano le barricate. Il resto era un lago di tenebre nebbioso, pesante, funebre, al di sopra del quale si ergevano come ombre immobili e lugubri la torre di Saint-Jacques, la chiesa di Saint-Merry, e altri due o tre di quei grandi edifici, che l'uomo fa giganti e la notte fantasmi. Tutto intorno a quel labirinto deserto e minaccioso, nei rioni in cui la circolazione parigina era annientata e splendevano tuttavia alcune rare lampade, l'osservatore aereo avrebbe potuto distinguere lo scintillio delle sciabole e delle baionette, il sordo procedere delle artiglierie e il brulichio dei silenziosi battaglioni, che ingrossavano di minuto in minuto e formavano una formidabile cintura che andava stringendosi e chiudendosi lentamente intorno alla sommossa. Il quartiere investito poteva paragonarsi a una mostruosa caverna: tutto pareva addormentato o immobile, e, come abbiamo visto, ciascuna delle vie di accesso non mostrava che oscurità. Tenebra selvaggia, piena di tranelli, di scontri ignoti e terribili, dov'era pericoloso penetrare, spaventoso soffermarsi, dove quelli che si avanzavano rabbrividivano pensando a chi li aspettava, e quelli che attendevano trasalivano figurandosi chi doveva giungere. Combattenti invisibili, trincerati a ogni svolta di via: le imboscate del sepolcro nascoste nell'intensità della notte. Era finita. Ormai non si poteva sperare, là, nessuna luce oltre i lampi dei fucili, nessun incontro tranne la rapida e brusca apparizione della morte. Dove? Come? Quando? Lo ignoravano, ma la sapevano certa e inevitabile. Là, in quel luogo disegnato alla lotta stavano per affrontarsi a tentoni il governo e l'insurrezione, la guardia nazionale e le società popolari, la borghesia e la sommossa. Per gli uni come per gli altri la stessa necessità, o uccisi o vincitori: non c'era altro modo di uscirne. Situazione così disperata, oscurità così fonda, che i più timidi diventavano risoluti e i più arditi sentivano terrore. Del resto, dalle due parti la furia, l'accanimento, la fermezza erano uguali. Avanzare per gli uni significava la morte, ma nessuno pensava a retrocedere; per gli altri rimanere era pure la morte, ma nessuno pensava a fuggire. Era necessario che per l'indomani tutto fosse finito, che la vittoria rimanesse da una parte o dall'altra, che l'insurrezione diventasse una rivoluzione o una scaramuccia inutile. Lo comprendevano tanto il governo quanto i partiti, ne era convinto anche l'ultimo dei cittadini. Da qui un pensiero angoscioso che si mischiava all'ombra impenetrabile di quel rione, in cui tutto doveva decidersi; il raddoppiarsi dell'ansietà intorno a quel silenzio da cui doveva uscire una catastrofe. Si udiva un solo rumore, rumore straziante come un rantolo, minaccioso come una maledizione, la campana a martello della chiesa di Saint-Marry; nulla di più lugubre del suono di quella campana sperduta e disperata che si lamentava nelle tenebre. Come spesso accade, pareva che anche la natura si fosse posta all'unisono con ciò che gli uomini stavano per compiere. Nulla che turbasse la funesta armonia di quell'insieme. Le stelle erano scomparse; alcune dense nubi ricoprivano tutto l'orizzonte; un cielo nero si dilatava su quelle vie morte, come se un immenso sudario fosse stato disteso su quel'immenso sepolcro. Mentre una battaglia esclusivamente politica si preparava in quello stesso luogo, che aveva già veduto tanti avvenimenti rivoluzionari; mentre la gioventù, le società segrete, gli studenti in nome dei princìpi, e la classe media in nome degli interessi, venivano a scontrarsi, a stringersi, a battersi; mentre tutti affrettavano e invocavano l'ora suprema e decisiva della crisi, più lontano e al di fuori di quel fatale rione, nel più profondo degli inesplorati sotterranei della vecchia Parigi miserabile che scompare sotto gli splendori della Parigi fortunata e opulenta, si udiva rumoreggiare sordamente la voce del popolo. Voce terribile e sacra, che si compone del ruggito della belva e della parola di Dio, che atterrisce i deboli e avverte i saggi, che viene in pari tempo dal basso come la voce del leone, e dell'alto come quella del tuono. III. L'estremo limite Marius era arrivato alle Halles. Là tutto era ancora più calmo, più immobile, più oscuro che nelle vie adiacenti; pareva che la pace glaciale del sepolcro, uscita dalla terra, si fosse sparsa sotto il cielo. Tuttavia una tinta rossastra disegnava su quel fondo nero gli alti tetti delle case che chiudevano rue de la Chanvrerie dalla parte di Saint-Eustache. Era il riflesso della torcia che ardeva sulla barricata di Corinto. Marius si diresse verso quella luce, che lo guidò al Marché-aux-Poirées, dove potè distinguere l'imboccatura tenebrosa di rue des Prêcheurs. Vi entrò. La vedetta degli insorti che vigilava dall'altro lato non lo vide. Si sentiva vicino a quel che era venuto a cercare e camminava in punta di piedi. Arrivò in tal modo al principio del breve ramo del viottolo Mondétour, che, come sappiamo, era la sola comunicazione lasciata aperta da Enjolras; e qui sporse la testa fuori dell'angolo dell'ultima casa a sinistra, e guardò nel vicolo. Quell'angolo formava con rue de la Chanvrerie un gomito nero, che proiettava una macchia d'ombra nella quale lui stesso era avviluppato. Al di là di quel gomito nero vide un po' di luce sui ciottoli, poi una parte della bettola; più oltre, un lampioncino che ardeva sopra una specie di muro informe, e alcuni uomini accoccolati che tenevano i fucili sulle ginocchia. Tutto ciò distava dieci tese da lui. Era l'interno della barricata. Le case che fiancheggiavano il vicolo sulla destra gli impedivano di vedere il rimanente dell'osteria, la grande barricata e la bandiera. Non gli mancava che un passo. Allora il giovane infelice si sedette sopra un paracarro, incrociò le braccia e pensò a suo padre. Pensò all'eroico colonnello Pontmercy che era stato un così valente soldato, che durante la Repubblica aveva difeso le frontiere della Francia, e sotto l'Impero aveva toccato quelle dell'Asia, che aveva veduto Genova, Alessandria, Milano, Torino, Madrid, Vienna, Dresda, Berlino, Mosca, che su tutti i campi di vittoria dell'Europa aveva sparso alcune gocce di quel sangue che a lui pure scorreva nelle vene, che era incanutito innanzi tempo nella disciplina e nel comando, che aveva vissuto col cinturone allacciato, le spalline cadenti sul petto, la coccarda annerita dalla polvere, la fronte segnata dall'elmo, sotto le tende, al campo, al bivacco, nelle ambulanze, che dopo vent'anni era ritornato dalle grandi guerre con la guancia sfregiata da un fendente, col volto sorridente, semplice, tranquillo, ammirevole, puro come un fanciullo, con la contentezza di aver fatto ogni cosa per la Francia e nulla contro di essa. Disse fra sé che era venuto anche il suo giorno, che era finalmente suonata anche la sua ora, che egli pure stava per dimostrarsi come suo padre, coraggioso, intrepido, ardito, per affrontare le pallottole, per porgere il petto alle baionette, per versare il sangue, per cercare la morte, che lui pure a sua volta stava per fare la guerra, per discendere sul campo di battaglia, ma che il campo di battaglia su cui era in procinto di scagliarsi era la pubblica via, che la guerra a cui andava era la guerra civile! Vide la guerra civile spalancata dinanzi a sé come un abisso, nel quale stava per cadere. Allora fu preso da un brivido. Ricordò la spada di suo padre venduta dal nonno a un rigattiere, che lui aveva così dolorosamente rimpianto, e disse fra sé che aveva fatto bene quella valorosa e casta spada a sfuggirgli, ad allontanarsi irritata nelle tenebre; che si era sottratta in quel modo perché intelligente, e presaga dell'avvenire; perché aveva presentito la sommossa, la guerra dei rigagnoli, la guerra dei sassi, gli spari dei moschetti dagli spiragli delle cantine, i colpi dati e ricevuti a tradimento; perché provenendo da Marengo e da Friedland, non voleva andare in rue de la Chanvrerie; perché dopo quanto aveva compiuto col padre non voleva combattere tali imprese col figlio! Disse fra sé che se avesse avuto lì quella spada, se avesse osato prenderla e portarla a quello scontro notturno tra Francesi in un crocicchio, indubbiamente gli avrebbe bruciato le mani, e avrebbe mandato fiamme come la spada dell'angelo! Disse che era una fortuna non averla, che fosse scomparsa, che era bene, che era giusto che il nonno fosse stato il vero custode della gloria di suo padre, che era molto meglio che la spada del colonnello fosse stata messa all'asta, venduta al rigattiere come ferrovecchio piuttosto che far sanguinare oggi il fianco della patria. Poi si mise a piangere amaramente. Era una cosa orribile. Ma come fare? Gli era impossibile vivere senza Cosette: e poiché lei era partita, bisognava morire. Non le aveva dato la sua parola d'onore che sarebbe morto? E, se malgrado questa ella si era allontanata, voleva dire che la sua morte le tornava gradita. D'altronde, era evidente che non lo amava più, poiché si era dileguata in quel modo senza neppure avvertirlo, senza una parola né una lettera, benché conoscesse il suo indirizzo. Come e perché vivere ora? E poi essere giunto fin là per retrocedere! Essersi avvicinato al pericolo e fuggire! Aver lanciato uno sguardo alla barricata e svignarsela! E discostarsi tutto tremante col dire: «Ne ho a sufficienza; ho visto e basta, è la guerra civile e io me ne vado!». Abbandonare gli amici che Io aspettavano, che forse avevano bisogno di lui, che erano un pugno di uomini contro un esercito! Venir meno in un sol colpo a tutto, all'amore, all'amicizia, alla parola! Mascherare la codardia col patriottismo! Era impossibile; e se il fantasma di suo padre fosse stato là nell'ombra, vedendolo indietreggiare, gli avrebbe sferzato le reni col piatto della spada gridandogli: «Cammina, vigliacco!». In preda a tali pensieri, chinò il capo. Ma lo raddrizzò di colpo. Era accaduta nella sua mente una specie di splendida chiarificazione. La vicinanza della tomba dilata talvolta la mente; la prossimità della morte ci fa scorgere talvolta la verità. L'azione alla quale era forse in procinto di partecipare non gli apparve più deplorabile, ma bellissima. Per non so quale lavoro interno dell'anima la guerra delle strade si trasfigurò improvvisamente dinanzi agli sguardi del suo intelletto. Tutti i tumultuosi punti interrogativi della sua fantasticheria gli si affacciarono di nuovo in massa nell'animo, ma senza più turbarlo, e non ne lasciò nessuno senza risposta. Vediamo un po', perché mio padre si sdegnerebbe? Forse non ci sono dei casi in cui l'insurrezione sale alla dignità di dovere? Cosa ci può essere di degradante per il figlio del colonnello di Pontmercy nel combattimento in cui stava per impegnarsi? Non è Montmirail, né Champaubert, è un'altra cosa. Non si tratta di territorio sacro, ma di una santa idea. La patria si lagna? sia: ma l'umanità applaude. E d'altronde, è poi vero che la patria si lagna? la Francia gronda sangue, ma la libertà sorride: e vedendo il sorriso di libertà, la Francia dimentica la ferita. E poi, osservando le cose ancor più dall'alto, chi parla di guerra civile? La guerra civile? Che significa? C'è forse una guerra straniera? Forse che le guerre tra uomini non sono tutte guerre tra fratelli? La guerra non si qualifica che dal fine; non ci sono né guerre straniere, né civili, ma guerre giuste o ingiuste. Fino al giorno in cui verrà stretto il gran patto umano, la guerra sarà necessaria, quella almeno che deriva dallo sforzo dell'avvenire che si affretta contro il passato che si attarda. E cosa si può rimproverare a una simile guerra? La guerra non diventa vergogna, la spada non si muta in pugnale che quando assassina il diritto, il progresso, la ragione, la civiltà, la verità; allora la guerra, sia civile o straniera, è iniqua e si chiama delitto. Al di fuori di quella santa cosa che è la giustizia, con qual diritto una specie di guerra ne disprezzerebbe un'altra? Con quale diritto la spada di Washington rinnegherebbe la picca di Camille Desmoulins? Tra Leonida contro lo straniero e Timoleone contro il tiranno, chi è più grande? Uno è il difensore, l'altro il liberatore. Dobbiamo vituperare ogni appello alle armi all'interno di una città, senza badare allo scopo? In tal caso segnate d'infamia Bruto, Marcello, Arnold de Blankenheim, Coligny. La guerra nelle macchie, nelle vie? E perché no? Era la guerra d'Ambiorige, di Artevelde, di Marnix, di Pelagio. Ma Ambiorige lottava contro Roma, Artevelde contro la Francia, Marnix contro la Spagna, Pelagio contro i Mori, tutti contro lo straniero. Ebbene, la monarchia è lo straniero; l'oppressione, il diritto divino sono lo straniero. Il despotismo viola la frontiera morale, come l'invasione la frontiera geografica; scacciare il tiranno o scacciare l'inglese, significa in entrambi i casi recuperare il proprio territorio. Viene il momento in cui la protesta non basta; dopo la filosofia è necessaria l'azione: la viva forza compie ciò che l'idea ha sbozzato; Prometeo incatenato comincia, Aristogitone finisce; l'Enciclopedia illumina gli animi, il 10 agosto1 li elettrizza. Dopo Echilo, Trasibulo; dopo Diderot, Danton. Le moltitudini hanno la tendenza ad accettare un padrone; la massa viene spesso presa dall'apatia, una folla si adagia volentieri nell'obbedienza. Bisogna scuotere gli uomini, spingerli, strapazzarli, per lo stesso beneficio della loro liberazione, ferire i loro occhi con la verità, scagliare su di loro la luce a terribili fasci. Per la loro stessa salute hanno bisogno di essere un po' fulminati; il bagliore li risveglia. Da ciò la necessità delle campane a martello e delle guerre. È indispensabile che sorgano dei combattenti eroici che illuminino le nazioni con l'audacia, e scuotano la triste umanità offuscata dal diritto divino, dalla gloria cesarea, dalla forza, dal fanatismo, dal potere irresponsabile delle maestà assolute; turba assolutamente intenta a contemplare nel loro splendore crepuscolare quei tetri trionfi della notte. Abbasso il tiranno! Ma come? di chi parlate? Chiamate tiranno Luigi Filippo? No; e nemmeno Luigi XVI. Furono entrambi ciò che la storia usa chiamare buoni re; ma i princìpi non si frazionano, la logica del vero è rettilinea, la verità non usa compiacenze. Non c'è dunque nessuna concessione possibile; ogni usurpazione sull'uomo deve essere repressa; in Luigi XVI c'è il diritto divino, in Luigi Filippo il perché Borbone, entrambi rappresentano, in una certa misura, la confisca del diritto, e bisogna combatterli per distruggere l'usurpazione universale; è inevitabile, perché tocca sempre alla Francia l'iniziativa. Quando cade il padrone in Francia, cade dappertutto. Insomma ristabilire la verità sociale, rendere il suo trono alla libertà, all'uomo la sovranità, riporre la porpora sulla testa della Francia, ristabilire la ragione e l'equità nella loro pienezza, sopprimere ogni genere di antagonismo, rendendo a ciascuno quanto gli appartiene, distruggere l'ostacolo che la monarchia oppone all'immensa concordia universale e ricollocare il genere umano a livello con il diritto; quale causa più giusta, e di conseguenza quale più nobile guerra? Simili guerre edificano la pace. Un'enorme fortezza di pregiudizi, di privilegi, di superstizioni, di menzogne, di vessazioni, di abusi, di violenze, d'iniquità, di tenebre, si erge ancora sul mondo con le sue torri di odio. È necessario buttarla giù e far crollare quella massa mostruosa. Vincere ad Austerlitz è cosa grande, ma prendere la Bastiglia è cosa immensa. Non c'è nessuno che non abbia sperimentato su se stesso come l'anima - ed è un meraviglioso effetto della sua unità congiunta all'ubiquità - abbia la strana attitudine di ragionare quasi freddamente nelle contingenze più estreme e più violente; e sovente accade che la passione più desolata e la massima disperazione, nella stessa agonia dei loro più tetri monologhi, si propongano dei temi e discutano delle tesi. Tale era lo stato mentale di Marius. Mentre meditava nell'abbattimento, già risoluto e tuttavia esitante, e, per così dire, rabbrividendo dinanzi a ciò che stava per compiere, il suo sguardo errava all'interno della barricata. Gli insorti parlavano a voce bassa, senza muoversi, con quel quasi silenzio che denota l'ultima fase dell'attesa. Sopra di loro, a un finestrino al terzo piano, Marius distingueva una specie di spettatore o testimone, che gli pareva singolarmente attento: era il portinaio ucciso da Le Cabuc, di cui vedeva dal basso, confusamente, la testa rischiarata dalla torcia posta fra i sassi. Nulla di più strano, in quella tetra e incerta luce, di quel volto livido, immobile, attonito, coi capelli irti, gli occhi aperti e fissi, la bocca spalancata, chino sulla strada in atteggiamento di curiosità. Pareva che il morto contemplasse quelli che stavano per morire. Una lunga striscia di sangue, sgorgata da quella testa, discendeva dalla finestrella in filamenti rossi fino all'altezza del primo piano, dove si arrestava. 1 10 agosto 1792: assalto alle Tuileries. LIBRO QUATTORDICESIMO Grandezza della disperazione I. La bandiera: atto primo Non accadeva ancora nulla. Erano suonate le dieci a Saint-Merry. Enjolras e Combeferre, con le carabine in mano, si erano seduti vicino all'apertura della barricata grande. Non si parlavano e tenevano l'orecchio teso, tentando di distinguere anche i più sordi e lontani rumori di passi. In mezzo a quella lugubre calma vibrò d'un tratto una voce giovanile, chiara, allegra, che pareva provenire da rue Saint-Denis, mettendosi a cantare distintamente sul vecchio motivo popolare Au clair de la lune, la seguente poesia che termina con una specie di grido simile al canto del gallo: Mon nez est en larmes. Mon ami Bugeaud, Prêt moi tes gendarmes Pour leur dire un mot. En capote bleue, La poule au shako, Voici la banlieue! Co-coco-rico!1. Si strinsero la mano. «È Gavroche», disse Enjolras. «Ci avverte», aggiunse Combeferre. Una corsa precipitosa turbò la quiete della via deserta; si vide un individuo più agile di un saltimbanco arrampicarsi su per l'omnibus, e Gavroche saltò tutto ansante nella barricata, esclamando: «Il mio fucile! Eccoli!». Una specie di brivido elettrico agitò tutta la barricata, e si udì il movimento delle mani che raccoglievano le armi. «Vuoi la mia carabina?», chiese Enjolras al monello. «Io voglio il fucile grande», rispose quello. E prese lo schioppo di Javert. Due sentinelle rientrarono contemporaneamente a Gavroche, quella cioè collocata all'estremità della strada e quella della Petite-Truanderie. La vedetta della viuzza des Prêcheurs era rimasta al suo posto, prova che dalla parte dei ponti e delle Halles non arrivava nessun nemico. La rue de la Chanvrerie, di cui pochi ciottoli appena erano visibili al riflesso della luce proiettata sulla bandiera, offriva agli insorti l'aspetto di un grande atrio nero confusamente praticato nella nebbia. Ciascuno prese il suo posto di battaglia. Quarantatre insorti, tra i quali Enjolras, Combeferre, Courfeyrac, Bossuet, Joly, Bahorel e Gavroche stavano in ginocchio dietro la barricata grande, con le teste rasenti la cresta dello sbarramento e gli schioppi e le carabine spianate tra le pietre come feritoie, muti, silenziosi, pronti a far fuoco. Altri, sei comandati da Feuilly, si erano collocati coi fucili spianati alle finestre dei due piani di Corinto. Trascorsero ancora pochi minuti, quindi si udì chiaramente dalla parte di Saint-Leu un calpestio misurato, grave, numeroso. Quel rumore sul principio debole, poi distinto, poi pesante e sonoro, si avvicina lentamente, senza sosta né interruzione, con una continuità tranquilla e terribile. Non si udiva altro. Era insieme il silenzio e il fragore di un fantasma; ma quel passo di pietra aveva un certo non so che di enorme e di molteplice, che risvegliava l'idea di una moltitudine e quella d'uno spettro. Pareva di ascoltare la marcia della terribile statua Legione. Quel calpestio si avvicinò ancora, poi s'arrestò; si sentì in fondo alla via quel brusio prodotto dall'insieme di molte persone. Non si vedeva però nulla; a malapena si distingueva in fondo a quella densa oscurità l'agitarsi di una moltitudine di fili metallici, sottili come spilli e quasi impercettibili, simili a quelle indescrivibili reticelle fosforiche, che alle volte vediamo attraverso le palpebre chiuse nelle prime nebbie del sonno. Erano le baionette e le canne dei fucili, che riflettevano da lontano i fievolissimi raggi della torcia. Ci fu una pausa, come se dai due lati aspettassero. Poi, d'un tratto, in fondo a quell'oscurità vibrò una voce, tanto più sinistra, poiché, non vedendosi nessuno, pareva che la stessa tenebra parlasse. La voce gridò: «Chi va là?», e in pari tempo s'udì il ticchettio dei fucili che si abbassavano. Enjolras rispose con accento vibrato e altero: «La Rivoluzione francese!». «Fuoco!», comandò la voce. Un lampo imporporò tutte le case della via, come se fosse stata aperta e richiusa rapidamente la porta di una fornace. Una spaventosa detonazione si scaraventò sulla trincea. La bandiera rossa cadde; la scarica era stata così violenta e serrata da tagliare l'asta, vale a dire la punta del timone dell'omnibus. Alcune palle, rimbalzando sulle case, penetrarono nell'interno della barricata, e ferirono alcuni uomini. L'espressione di quella prima scarica fu terribile. L'assalto era aspro e tale da far riflettere i più arditi. Evidentemente avevano di fronte almeno un intero reggimento. «Compagni», gridò Courfeyrac, «non facciamo spreco di polvere: prima di rispondere aspettiamo che siano entrati nella via.» «E prima di tutto», aggiunse Enjolras, «rialziamo la bandiera.» E la raccolse ai suoi piedi dov'era appunto caduta. Si udiva da fuori il percuotere delle bacchette nei fucili: i soldati ricaricavano le armi. Enjolras riprese: «Chi ha coraggio qui? Chi vuol rimettere la bandiera sulla barricata?». Nessuno rispose. Salire sulla trincea mentre senza dubbio veniva presa di mira una seconda volta, equivaleva a morte certa. Anche i più coraggiosi esitano a condannarsi. Lo stesso Enjolras rabbrividiva. Pure ripetè: «Nessuno si offre?». II. La bandiera: atto secondo Da quando erano arrivati a Corinto e avevano cominciato a costruire la barricata, non avevano più badato a papà Mabeuf. Eppure questi non aveva abbandonato il gruppo. Una volta entrato nell'osteria, si era seduto dietro il banco, e vi si era, per così dire, annichilito: pareva non vedesse e non pensasse più. Courfeyrac e qualche altro gli si erano avvicinati due o tre volte per avvertirlo del pericolo esortandolo ad allontanarsi; ma lui non aveva mostrato di udirli. Quando nessuno gli parlava agitava la bocca come se stesse rispondendo a qualcuno; ma non appena gli rivolgevano la parola, le sue labbra tornavano immobili, i suoi occhi parevano spenti. Alcune ore prima che assalissero la barricata, s'era messo in un atteggiamento che poi non aveva più abbandonato, con i pugni sulle ginocchia e la testa china in avanti come se osservasse un precipizio. Nulla era valso a smuoverlo e pareva che la sua mente fosse altrove. Quando ognuno era andato a prendere posto per la battaglia, erano rimasti con lui nella sala a pianterreno soltanto Javert legato al palo e un insorto che lo custodiva. Al momento dell'attacco, allo scoppiare della fucileria, ridestato dalla scossa fisica, si alzò con impeto, attraversò la sala, e nel momento in cui Enjolras ripetè il suo appello: «Nessuno si offre?», si vide il vecchio apparire sulla soglia della bettola. La sua presenza produsse nel gruppo una viva commozione. Una voce esclamò: «È il vecchio votante! Il membro della Convenzione! Il rappresentante del popolo!». Probabilmente egli non udì. Passando fra gli insorti che si scostavano con religioso rispetto, continuò dritto verso Enjolras che indietreggiava impietrito, gli strappò la bandiera, e senza che nessuno osasse trattenerlo né aiutarlo, quel vecchio ottuagenario col capo vacillante, ma col piede fermo, salì lentamente la scala di pietre costruita nella barricata. Lo spettacolo era così serio e grande che tutti all'intorno dissero: «Giù il cappello!». A ogni gradino che saliva diventava sempre più terribile: i suoi capelli canuti, il volto decrepito, l'ampia fronte calma e rugosa, gli occhi incavati, la bocca attonita e semiaperta, il vecchio braccio che sosteneva la bandiera rossa, uscivano dall'ombra e ingigantivano nel sanguinoso chiarore della torcia, e sembrava di vedere lo spettro del 1793 sorgere dalla terra inalberando la bandiera del terrore. Quando fu all'ultimo gradino, quando quel fantasma tremante e terribile, ritto su quel mucchio di rovine dinanzi a milleduecento fucili invisibili, si drizzò in faccia alla morte come se fosse più forte di essa, tutta la barricata assunse nelle tenebre un aspetto colossale e soprannaturale. Vi fu uno di quegli istanti di silenzio che accompagnano i prodigi. In mezzo a quel silenzio il vegliardo sventolò la bandiera rossa e gridò: «Viva la Rivoluzione! Viva la Repubblica! Fratellanza! Uguaglianza! E morte!». Dalla barricata si udì un bisbiglio sommesso e rapido, simile al mormorio di un prete che biascica in tutta fretta una preghiera. Era probabilmente il commissario di polizia che dall'altra parte della via faceva le intimazioni legali. Quindi la stessa voce vibrante che aveva chiesto «Chi va là?», gridò: «Ritiratevi!». Mabeuf, pallido, fiero, con le pupille scintillanti per le lugubri fiamme del delirio, alzò la bandiera al di sopra della testa e ripetè: «Viva la Repubblica!». «Fuoco!», comandò la voce. Una seconda scarica violenta quanto la prima piombò sulla barricata. Il vecchio piegò un istante le ginocchia, poi si raddrizzò, lasciò sfuggire la bandiera e cadde riverso all'indietro sul lastrico, disteso come una tavola e con le braccia in croce. Due rivoli di sangue si videro scorrere sotto il suo corpo. Il suo vecchio volto pallido e mesto pareva cercasse il cielo. Una di quelle supreme emozioni, per cui l'uomo dimentica perfino di difendersi, s'impadronì degli insorti, che si accostarono con un rispettoso sgomento. «Che uomini questi regicidi!», esclamò Enjolras. Courfeyrac awicinandoglisi all'orecchio, gli disse sommessamente: «Lo dico solo a te, perché non voglio smorzare l'entusiasmo. Ma fu tutt'altro che un regicida. Lo conoscevo, si chiama papà Mabeuf. Non so cosa avesse oggi; ma so che era un povero diavolo. Guarda la sua testa». «Testa da sempliciotto, cuore da Bruto», rispose Enjolras. Poi, alzando la voce: «Cittadini. Ecco l'esempio che i vecchi mostrano ai giovani. Noi esitavamo, lui è andato! Noi ci arrestavamo, luì ci ha preceduto! Ecco cosa insegnano quelli che tremano per la vecchiaia a quelli che tremano per la paura! Questo vecchio è sacro davanti alla patria. Ebbe una lunga vita e una morte magnifica! E ora mettiamo al riparo il suo cadavere; che ciascuno di noi difenda questo vecchio morto come difenderebbe suo padre vivo, che la sua presenza fra noi renda inespugnabile la barricata». Un tetro, energico mormorio di adesione tenne dietro alle sue parole. Enjolras si chinò, sollevò la testa del vecchio e lo baciò sulla fronte; poi, scostandogli le braccia e muovendo quel cadavere con tenera precauzione, come se avesse temuto di cagionargli dolore, gli tolse la giubba e ne mostrò i fori sanguinosi, dicendo: «Ecco d'ora innanzi la nostra bandiera». III. Gavroche avrebbe fatto meglio ad accettare la cararabina di Enjolras Gettarono su papà Mabeuf un ampio scialle nero della vedova Hucheloup. Sei uomini formarono una barella coi fucili, vi posero il cadavere, e a capo scoperto, con solenne lentezza, lo portarono sulla gran tavola della sala a pianterreno. Quegli uomini, intenti soltanto all'atto grave e sacro che compivano, non riflettevano più alla pericolosa posizione in cui si trovavano. Quando il cadavere passò vicino a Javert, sempre impassibile, Enjolras gli disse: «A te, fra poco!». In quel frattempo il piccolo Gavroche, il solo che non avesse abbandonato il suo posto e che fosse rimasto in osservazione, credette di vedere degli uomini che si avvicinavano alla barricata in punta di piedi e gridò all'improvviso: «All'erta!». Courfeyrac, Enjolras, Prouvaire, Joly, Bahorel, Bossuet si slanciarono tumultuosamente fuori della bettola. Non erano già quasi più in tempo. Si vedeva un muro scintillante di baionette ondeggiare al disopra della barricata; e alcune guardie municipali di alta statura stavano già penetrando, chi scavalcando l'omnibus, chi per l'apertura, cacciandosi innanzi il ragazzo che indietreggiava ma non fuggiva. Il momento era critico. Era il terribile primo minuto dell'inondazione, quando il fiume s'innalza al livello dell'argine e l'acqua comincia a passare attraverso le crepe della diga. Un attimo ancora e la barricata era presa. Bahorel si slanciò sulla prima guardia municipale che entrava e l'uccise a bruciapelo con un colpo di carabina; la seconda uccise Bahorel con una baionettata. Un'altra aveva già rovesciato Courfeyrac che gridava: «Aiuto!». Il più grande di tutti, quasi un colosso, camminava verso Gavroche puntandogli contro la baionetta. Il monello afferrò con le sue piccole braccia l'enorme fucile di Javert, lo spianò risolutamente contro il gigante e tirò il grilletto, ma non fece fuoco. Il poliziotto non aveva caricato il fucile. La guardia municipale die fuori in una risata, e alzò l'arma sul fanciullo. Ma prima che questa toccasse Gavroche, il fucile sfuggiva di mano al soldato, che, colpito in fronte da una pallottola, stramazzò a terra cadendo sul dorso. Una seconda pallottola colpì al petto l'altra guardia municipale che aveva assalito Courfeyrac, e la rovesciò sul lastrico. Era Marius che in quel momento entrava nella barricata. IV. Il barile di polvere Marius, sempre nascosto sull'angolo di rue Mondétour, aveva assistito indeciso e fremente alla prima fase del combattimento. Poi non potè resistere più a lungo alla misteriosa e suprema vertigine che potrebbe dirsi il richiamo dell'abisso. L'imminenza del pericolo, il funebre enigma della morte di Mabeuf, Bahorel ucciso, Courfeyrac che invocava aiuto, quel fanciullo minacciato, gli amici da soccorrere e da vendicare, avevano fatto svanire ogni esitazione, e si era slanciato nella mischia con due pistole in pugno. Col primo colpo aveva salvato Gavroche, col secondo liberato Courfeyrac. Al fragore degli spari, alle grida delle guardie ferite, gli assalitori avevano scalato lo sbarramento dal quale ora si vedeva sporgere a mezzo corpo, col fucile in mano, un buon numero di uomini tra guardie municipali, soldati di linea e guardie nazionali del distretto. Coprivano già più di due terzi dell'asserragliamento, ma non erano ancora saltati dentro, come se titubassero nel timore di qualche tranello, e guardavano nell'interno della barricata come si guarderebbe in un antro di leoni. La fioca luce della torcia rischiarava soltanto le baionette, i berretti di pelo e le fronti inquiete e irritate. Marius, rimasto senz'armi, aveva gettato via le pistole ormai scariche, quando scorse il barile di polvere nella sala terrena vicino alla porta. Mentre si voltava per guardare da quella parte, un soldato spianò il fucile contro di lui; ma al momento di far fuoco una mano si posò sulla bocca della canna del fucile, tenendola. Era il giovane operaio dai pantaloni di velluto. Il colpo partì, e la palla trapassò la mano e forse anche il corpo del giovane, che rotolò a terra, ma non toccò Marius. Tutto ciò, in mezzo al fumo, poteva a fatica distinguersi: Marius, che entrava nella bettola, se ne accorse appena; tuttavia aveva confusamente veduto il fucile puntato su di lui e la mano che si era frapposta, e aveva udito lo sparo. Ma in simili frangenti, le cose che ci cadono sott'occhio vacillano e precipitano; non ci si sofferma su nulla, ci sentiamo quasi spinti verso un'ombra più fitta, e tutto sembra come in una nube. Gli insorti, sorpresi ma non sbigottiti, si erano subito riuniti. Enjolras gridò: «Aspettate, non sparate a caso!». Infatti in quella prima confusione potevano ferirsi l'un l'altro. La maggior parte erano saliti alla finestra del primo piano e agli abbaini, da dove dominavano gli assalitori. I più audaci, con Enjolras, Courfeyrac, Prouvaire e Combeferre si erano addossati alle case in fondo, e qui, allo scoperto, facevano fronte alle file di soldati e di guardie che coronavano la barricata. Tutto ciò venne eseguito senza precipitazione, con quella strana e minacciosa gravità che precede le mischie. Da ambo le parti si prendevano di mira quasi a bruciapelo; erano così vicini che avrebbero potuto parlarsi senza alzare la voce. Quando furono all'attimo che precede la scintilla, un ufficiale dal collare ricamato e dalle grosse spalline tese la spada, dicendo: «Giù le armi!». «Fuoco!», gridò Enjolras. Le due esplosioni scoppiarono in pari tempo e tutto sparve nel fumo. Fumo acre e soffocante, nel quale si trascinavano moribondi e feriti emettendo fiochi, sordi gemiti. Quando il fumo si dissipò, si videro dalle due parti i combattenti, diradati ma fermi ai medesimi posti, che ricaricavano silenziosamente le armi. D'improvviso si udì una voce tonante esclamare: «Andatevene, o faccio saltare in aria la barricata!». Tutti si volsero verso il punto da dove veniva la voce. Marius era entrato nella sala a pianterreno, aveva preso il barile di polvere, poi aveva profittato del fumo e di quella specie di oscura nebbia che riempiva lo spazio trincerato per correre lungo la barricata fino alla gabbia di sassi che racchiudeva la torcia. Strapparne la torcia, porvi il barile di polvere, rovesciarvi sopra la pila di sassi che lo sfondarono con una specie di terribile obbedienza, non costò a Marius che il tempo di chinarsi e rialzarsi; e ora tutti, guardie nazionali, guardie municipali, ufficiali e soldati, raggruppati, all'altra estremità della trincea, lo vedevano con stupore in piedi sui sassi, con la torcia in mano, con il volto ardito rischiarato da una fatale risolutezza, stendere la fiamma della torcia verso quel formidabile ammasso, nel quale si distingueva il barile di polvere spaccato, mentre gridava: «Andatevene o faccio saltare in aria la barricata!». Marius su quella barricata dopo la morte dell'ottuagenario, era la comparsa della giovane rivoluzione dopo l'apparizione della vecchia. «Far saltare in aria la barricata!», disse un sergente, «E tu insieme!» Marius rispose:«E io insieme!». E avvicinò la torcia al barile di polvere. Ma non c'era già più nessuno sulla barricata. Gli assalitori, abbandonando morti e feriti, fuggivano alla rinfusa, disordinatamente, verso l'estremità della via e scomparvero di nuovo nelle tenebre. Fu un generale «si salvi chi può». La barricata era libera. V. Fine dei versi di Jean Prouvaire Tutti circondarono Marius, e Courfeyrac gli saltò al collo. «Eccoti qua!» «Che fortuna!», disse Combeferre. «Sei arrivato a tempo!», aggiunse Bossuet. «Senza di te ero morto!», ripigliò Courfeyrac. «Senza di voi ero fritto!», esclamò Gavroche. Marius chiese: «Dov'è il capo?». «Sei tu», rispose Enjolras. La fornace che Marius aveva avuto tutto il giorno nel cervello, ora si era mutata in vortice. Lo sentiva dentro di sé, eppure gli pareva che fosse fuori di sé e lo trasportasse; gli sembrava di trovarsi già a un'immensa distanza dalla vita. I due splendidi mesi di gioia e di amore terminati bruscamente in quello spaventoso precipizio, Cosette perduta, Mabeuf che si faceva uccidere per la Repubblica, lui stesso diventato un capo di insorti, tutti questi fatti l'opprimevano come un incubo mostruoso. Era costretto a fare uno sforzo per convincersi che quanto lo circondava era realtà. La sua vita era ancora troppo breve, perché potesse sapere che non c'è cosa più imminente dell'impossibile, e che quanto dobbiamo sempre prevedere è l'imprevisto. Assisteva al proprio dramma come a una rappresentazione che non si capisce. Col pensiero avvolto in quella nebbia, non riconobbe Javert, il quale, legato al palo, non aveva fatto neppure un cenno durante l'assalto, e osservava intorno a sé la rivolta con la rassegnazione di un martire e la maestà di un giudice. Marius non lo vide nemmeno. Intanto gli assalitori non si muovevano più; si udivano muovere e camminare in fondo alla via, ma non si avventuravano, sia che aspettassero ordini, sia che attendessero rinforzi, prima di precipitarsi nuovamente su quell'inespugnabile ridotta. Gli insorti piazzarono delle sentinelle; alcuni studenti di medicina si applicarono a medicare i feriti. Trasportarono fuori della bettola tutte le tavole, a eccezione delle due riservate alle filacce e alle cartucce e dell'altra su cui giaceva il cadavere di papà Mabeuf, e le addossarono alla barricata; il loro posto nella sala a pianterreno venne preso dai materassi dei letti della vedova di Hucheloup e delle fantesche, sui quali adagiarono i feriti. Quanto alle tre sventurate abitatrici di Corinto, si ignorava cosa fosse loro accaduto; finirono per ritrovarle in cantina. Una straziante emozione venne a rattristare la gioia della liberazione della barricata. Fatto l'appello si trovò che mancava uno degli insorti. E chi? Uno dei più cari e dei più valenti, Jean Prouvaire. Lo cercarono tra i feriti, non c'era; tra i morti, non lo trovarono. Evidentemente era prigioniero. Combeferre disse a Enjolras: «Hanno in mano il nostro amico, ma noi teniamo il loro agente. Ti sta molto a cuore la morte di questo spione?». «Sì», rispose Enjolras; «meno però della vita di Prouvaire.» Questo dialogo avveniva nella sala a pianterreno accanto al palo di Javert. «Ebbene», continuò Combeferre, «attaccherò un fazzoletto al bastone e andrò a parlamentare per offrire il loro uomo in cambio del nostro.» «Ascolta», esclamò Enjolras, posando la mano sul braccio di Combeferre. In fondo alla contrada avveniva un rumore d'armi assai significativo. S'udì una voce di uomo gridare: «Viva la Francia! Viva l'avvenire!». Era quella di Prouvaire. Brillò un lampo, poi ci fu uno scoppio. Poi ritornò il silenzio. «L'hanno ucciso!», esclamò Combeferre. Enjolras guardando Javert, gli disse: «Vedi, i tuoi amici ti hanno fucilato!». VI. L'agonia della morte dopo l'agonia della vita Una singolarità di questo genere di guerra è che le barricate vengono quasi sempre attaccate di fronte, e che di solito gli assalitori evitano di aggirare le posizioni, sia per paura di qualche imboscata, sia perché temono di impelagarsi in vicoli tortuosi. Tutta l'attenzione degli insorti era dunque rivolta dalla parte della barricata grande, che evidentemente era sempre il posto minacciato, quello dove senz'altro sarebbe ricominciata la zuffa. Tuttavia Marius si ricordò anche della barricata piccola: vi andò e la trovò deserta, custodita soltanto dalla fiammella del lampione che tremava fra i sassi. Del resto la rue Mondétour e la rue de la Petite-Truanderie e la rue du Cygne erano immerse in una profonda calma. Terminata l'ispezione, Marius si stava ritirando, allorché udì il proprio nome pronunciato debolmente fra le tenebre: «Signor Marius!». Trasalì riconoscendo la voce che due ore prima l'aveva chiamato attraverso il cancello di rue Plumet. Ma gli pareva che quella voce ora fosse solo un soffio. Si guardò attorno e non vide nessuno. Credette di essersi ingannato, che la mente associasse le sue illusioni alle straordinarie realtà che gli cozzavano intorno, e mosse un passo per uscire dalla rientranza in cui si alzava la barricata. «Signor Marius!», ripetè la voce. Questa volta non poteva dubitare, perché la percezione era troppo distinta: osservò di nuovo, ma non vide nulla. «Ai vostri piedi», aggiunse la voce. Si chinò e scorse nell'ombra una forma che si trascinava verso di lui, strisciando sul lastrico; era essa che parlava. La luce del lampione gli lasciò distinguere un camiciotto, un paio di pantaloni laceri di grosso velluto, dei piedi nudi e qualcosa che pareva una pozza di sangue. Vide sollevarsi verso di lui un pallido volto che gli disse: «Non mi riconoscete?». «No.» «Eponine.» Egli si abbassò vivamente. Era infatti l'infelice ragazza vestita da uomo. «Come mai siete qui? Cosa fate?» «Muoio», rispose lei. Ci sono parole che risvegliano le anime prostrate. Marius esclamò con impeto: «Siete ferita! Lasciate che vi porti nella sala; là vi medicheremo! È grave? Dove soffrite? Aiuto! Mio Dio, cosa siete venuta a far qui?». E tentò di passarle il braccio sotto il corpo per sollevarla. Nel muoversi le toccò la mano. Lei mandò un piccolo grido. «Vi ho fatto male?», chiese. «Un po'.» «Ma vi ho soltanto toccato la mano.» Lei alzò la mano verso gli occhi di Marius, che vi scorse un buco nero. «Che avete dunque a quella mano?», le domandò. «È forata.» «Forata?» «Sì.» «Da cosa?» «Da una pallottola.» «In che modo?» «Avete visto un fucile che vi ha preso di mira?» «Sì, e una mano che l'ha tappato.» «Era la mia.» Marius rabbrividì. «Che pazzia! Povera fanciulla! Ma tanto meglio così, perché non può essere una cosa grave. Lasciate che vi porti sopra un letto. Là vi medicheranno subito; non si muore mica per una mano bucata.» Lei bisbigliò: «La palla ha attraversato la mano, ma mi è uscita dalla schiena. È inutile togliermi di qui. Volete, che vi dica come potete medicarmi meglio di un chirurgo? Sedetevi qui su questo sasso, vicino a me». Egli obbedì; ella posò la testa sulle ginocchia di lui e senza guardarlo riprese: «Oh! Com'è bello! Come sto bene qui! Ecco, non soffro più». Rimase un momento silenziosa, quindi volgendo il capo con uno sforzo lo guardò: «Lo sapete, signor Marius? Mi dava pena vedervi entrare in quel giardino; era una sciocchezza, perché sono stata io a insegnarvi la casa, e poi infine dovevo ben comprendere che un giovane come voi...». Qui s'interruppe, e saltando le oscure transizioni che senza dubbio le si affacciavano alla mente, riprese con un sorriso straziante: «Mi trovate brutta, vero?». E proseguì: «Ormai siete perduto! Ora nessuno uscirà più da questa barricata. Sono io, sapete, che vi ho condotto qui. Tra qualche momento morrete; io ci conto. Eppure, quando ho visto che vi pigliavano di mira, ho messo la mano sulla bocca del fucile! È una cosa strana, vero? Ma volevo morire prima di voi. Quando mi hanno colpita mi sono trascinata qui, dove non mi hanno vista e nessuno mi ha raccolta. Vi aspettavo, e dicevo, tra me: "Ma non verrà dunque?"... Oh, se sapeste!... dal grande spasimo mordevo il camiciotto! Ora sto bene. Vi ricordate quel giorno in cui entrai nella vostra camera e mi guardai allo specchio? E il giorno in cui v'incontrai sul boulevard vicino a quelle donne al lavoro? Come cantavano gli uccelli! Non è trascorso gran tempo. Mi avete donato uno scudo, ma io vi dissi: "Non voglio il vostro denaro". Avete almeno ripresa la moneta da terra? Voi non siete ricco, e io non ho pensato di dirvi di raccoglierla. Splendeva un bel sole e non faceva freddo. Ve ne rammentate, signor Marius? Oh, sono felice! Moriremo tutti». Aveva l'aspetto delirante, grave, straziante. Il camiciotto lacero lasciava a nudo il seno. Parlando, poggiava la mano ferita sul petto, trapassato pure da un foro, da cui a intervalli uscivano fiotti di sangue, simili a un getto di vino da una botte aperta. Marius guardava con profonda commiserazione quella sventurata creatura. «Oh!», riprese improvvisamente lei, «Ritorna, soffoco!» Afferrò il camiciotto, lo morse; le sue gambe si distesero irrigidite sul selciato. In quell'istante risuonò nella barricata la voce da galletto del piccolo Gavroche, il quale era salito sopra una tavola per caricare il fucile, e cantava allegramente quella canzone allora così popolare: En voyant Lafayette, Le gendarme repète: Sauvons-nous! sauvons-nous! sauvons-nous!2. Eponine si sollevò ad ascoltare, poi mormorò: «È lui». E volgendosi a Marius: «C'è là mio fratello; ma non voglio che mi veda. Mi sgriderebbe». «Vostro fratello?», chiese il giovane che rifletteva con amarezza e col più profondo dolore ai doveri che suo padre gli aveva trasmesso verso i Thénardier. «Qual è il vostro fratello?» «Il piccino.» «Quello che canta?» «Sì.» Marius fece un movimento. «Oh! non allontanatevi!», disse lei. «Ormai mi restano solo pochi istanti.» Era quasi seduta, ma la sua voce era molto fievole e interrotta da singulti. Avvicinò il suo volto quanto più potè a quello di Marius, e aggiunse con un'espressione singolare: «Ascoltate, non voglio farvi una burla. Ho qui in tasca una lettera per voi da ieri. Mi avevano detto di imbucarla; io invece l'ho tenuta, perché non volevo che vi fosse recapitata. Ma voi forse mi terreste il broncio quando ci rivedremo fra poco. I morti si ritrovano, vero? Pigliate la vostra lettera». Con la propria mano ferita, quasi ormai non sentisse più il dolore, afferrò convulsamente quella di Marius, e l'introdusse nella tasca del camiciotto, dove Marius infatti sentì un pezzo di carta. «Prendetela.» Marius prese la lettera. La ragazza fece un gesto di contentezza. «E ora, in compenso, promettetemi...» E si arrestò. «Cosa?», chiese Marius. «Promettetemi!» «Prometto.» «Promettetemi di darmi un bacio sulla fronte quando sarò spirata... Lo sentirò...» Lasciò ricadere la testa sulle ginocchia di Marius e chiuse le pupille. Egli, vedendola immobile, credette che la sua povera anima fosse partita. Poi, quando già la supponeva addormentata nel sonno eterno, inaspettatamente lei riaprì con lentezza gli occhi nei quali appariva la cupa profondità della morte e gli disse con una dolcezza che già sembrava giungere da un altro mondo: «E poi, vedete, signor Marius, credo che ero un pochino innamorata di voi». Tentò nuovamente di sorridere e spirò. VII. Gavroche profondo calcolatore delle distanze Marius mantenne la promessa, e depose un bacio su quella fronte livida, madida di sudore gelido. Non era un'infedeltà a Cosette, ma un tenero e pensoso addio a un'anima sventurata. Non senza un tremito aveva raccolto la lettera consegnatagli da Eponine. Sentì subito che si trattava di qualche avvenimento, ed era impaziente di leggerla. Il cuore dell'uomo è fatto così; l'infelice fanciulla aveva appena chiuso gli occhi, che già Marius pensava a spiegare quel foglio. Posò dolcemente a terra Eponine e si allontanò. Un segreto istinto lo avvertiva che non doveva leggere quello scritto davanti a quel cadavere. Si avvicinò a una candela nella sala a pianterreno. Era un biglietto piegato e suggellato con la graziosa cura delle donne. L'indirizzo era vergato da una calligrafia femminile e diceva: Al signor Marius Pontmercy, presso il signor Courfeyrac, rue de la Verrerie, n. 16. Ruppe il sigillo e lesse: Mio diletto, ahimè! mio padre vuole che partiamo subito. Questa sera andremo in rue de l'Homme-Armé, n. 7, e fra otto giorni saremo a Londra. COSETTE - 4 giugno. Tale era l'innocenza dei loro amori, che Marius non conosceva neppure la calligrafia di Cosette. Quanto era accaduto può essere narrato in due parole. Era tutta opera di Eponine. Dopo la sera del 3 giugno la ragazza aveva concepito il duplice progetto di sventare le trame di suo padre e di separare Marius da Cosette. Aveva fatto un cambio di abiti col primo monello che si era divertito all'idea di mascherarsi da donna, mentre Eponine si travestiva da uomo. Fu lei che diede a Valjean a Champ de Mars l'espressivo avviso: Sloggiate. Questi, infatti, appena rincasato disse a Cosette: «Stasera partiremo: andiamo con Toussaint in rue de l'Homme-Armé. La prossima settimana ci troveremo a Londra». Cosette, atterrita da quel colpo inatteso, scrisse in tutta fretta poche righe a Marius. Ma come fare per mandarle alla posta? Non usciva mai sola di casa, e la Toussaint, sorpresa senza dubbio da una simile commissione, avrebbe mostrato la lettera al signor Fauchelevent. Mentre era in quell'ansietà, vide attraverso il cancello Eponine nei suoi abiti maschili che continuava a gironzolare intorno al giardino. Credendola un «giovane operaio» l'aveva chiamata e le aveva consegnato cinque franchi e lo scritto, dicendole: «Portate subito questa lettera al suo indirizzo». Eponine aveva intascato la lettera e l'indomani si era recata da Courfeyrac a chiedere di Marius, non per consegnargli il biglietto, ma «per vedere», cosa che tutte le anime gelose e innamorate comprenderanno. Là aveva aspettato Marius, o almeno Courfeyrac, sempre «per vedere». Quando quest'ultimo le disse: «Noi andiamo alle barricate», le si affacciò alla mente un'idea: lanciarsi in quella specie di morte, così, come ne avrebbe affrontata qualsiasi altra, e di spingervi Marius. Seguì Courfeyrac, si assicurò del luogo in cui si erigevano le barricate, quindi, sicura che Marius, il quale non aveva ricevuto nessun avviso poiché la lettera era stata intercettata da lei, sarebbe andato dopo il tramonto all'appuntamento di ogni sera, si recò in rue Plumet, vi aspettò il giovane, e gli fece a nome degli amici quell'appello che le pareva dovesse bastare a condurlo alle barricate. Aveva fatto calcolo sulla disperazione che Marius avrebbe provata non ritrovando più Cosette, e non si era ingannata. Ritornò lei pure in rue de la Chanvrerie, e abbiamo visto poco fa cosa vi fece. Era spirata con la tragica gioia dei cuori gelosi, che trascinano nella loro tomba l'essere amato dicendo: «Nessuna l'avrà!». Marius coprì di baci la lettera di Cosette. Dunque lei lo amava! Gli balenò un momento l'idea che non fosse più necessaria la sua morte. Poi rifletté: «Parte, suo padre la conduce in Inghilterra, e mio nonno rifiuta di acconsentire al matrimonio. Il destino, dunque, non è mutato in nulla». I sognatori come Marius sono soggetti a tremende prostrazioni d'animo, da cui derivano le risoluzioni disperate. La stanchezza di vivere riesce insopportabile; è preferibile la morte. Allora pensò che gli rimanevano due doveri da compiere: avvertire Cosette della propria morte inviandole un supremo addio, e salvare dall'imminente catastrofe quel povero fanciullo, fratello di Eponine e figlio di Thénardier. Aveva con sé un portafogli, quel medesimo che conteneva il quaderno su cui aveva vergato tanti amorosi pensieri per Cosette. Ne lacerò un foglio, e scrisse con la matita queste poche righe: Il nostro matrimonio era impossibile. Ho chiesto il consenso a mio nonno che ha rifiutato. Io sono povero, tu pure. Sono corso a casa tua ma non ti ho trovata. Sai quale promessa ti ho fatto, e la mantengo. Muoio. Ti amo. Quando leggerai questo scritto, la mia anima ti sarà vicina e ti sorriderà. Non avendo nulla per suggellare la lettera si accontentò di piegarla in quattro, e vi scrisse sopra il seguente indirizzo: A Mademoiselle Cosette Fauchelevent, presso il signor Fauchelevent, rue de l'Homme-Armé, n. 7. Preparato il biglietto rimase un momento pensieroso: poi riprese il portafogli, lo aprì e con la matita scrisse queste tre righe: Mi chiamo Marius Pontmercy, il mio corpo va portato in casa di mio nonno, signor Gillenormand, rue des Filles-du-Calvaire, n. 6, al Marais. Rimise il portafogli nella tasca dell'abito, quindi chiamò Gavroche, il quale alla voce di Marius accorse con la sua fisionomia affettuosa e devota. «Vuoi fare qualcosa per me?» «Tutto», rispose il monello. «Dio del buon Dio! Se non venivate voi, davvero io ero bell'e fritto!» «Vedi questa lettera?» «Sì.» «Prendila. Va' subito fuori dalla barricata, - (Gavroche cominciò a diventare inquieto e a grattarsi l'orecchio) - e domattina la consegnerai al suo indirizzo, alla signorina Cosette, presso il signor Fauchelevent, rue de l'Homme-Armé, n. 7.» L'eroico fanciullo rispose: «Sì, va bene. Ma intanto prenderanno la barricata, e io non ci sarò!». «Secondo ogni probabilità non attaccheranno più la barricata fino allo spuntare del giorno e non potranno impadronirsene prima di mezzogiorno.» La nuova tregua concessa dagli assalitori continuava infatti a prolungarsi. Era una delle intermittenze che accadono di frequente nei combattimenti notturni, e che sono sempre seguite da un raddoppiato accanimento. «Ebbene», disse Gavroche, «se andassi domattina a recapitare la vostra lettera?» «Sarà troppo tardi. Probabilmente saremo bloccati da tutte le parti, gli sbocchi verranno custoditi e tu non potrai uscire. Va' subito.» Gavroche non sapendo più cosa replicare stava là indeciso, grattandosi l'orecchio con aria malinconica; poi, d'un tratto, con uno di quei suoi moti da uccello prese la lettera, esclamando: «Va bene!». E partì correndo per la ruelle Mondétour. Gli era venuta un'idea che l'aveva determinato, ma non l'aveva manifestata temendo qualche obiezione da parte di Marius. Ecco l'idea: «È mezzanotte appena, rue de l'Homme-Armé non è lontana, vado subito a portare la lettera e potrò ritornare in tempo». 1 Il mio naso lacrima. / Amico Bugeaud, / Prestami i tuoi gendarmi / Che possa dir loro una parola. / Ecco la guardia nazionale del circondario / In cappotto turchino / E con la gallina al berretto! / Co-coco-rico! 2 Vedendo Lafayette, / Il gendarme ripete: / Fuggiamo, fuggiamo! / Fuggiamo! LIBRO QUINDICESIMO Rue de l'Homme-Armé I. Carta assorbente ciarliera Cosa sono le convulsioni di una città in confronto alle sommosse dell'anima? L'uomo è una profondità ancor più grande del popolo. In quello stesso momento Valjean era in preda a uno spaventoso sommovimento; tutti i precipizi si erano spalancati per lui; egli pure, come Parigi, rabbrividiva sulla soglia di una rivoluzione terribile e tenebrosa. Erano bastate poche ore perché il suo destino e la sua coscienza si avviluppassero repentinamente di oscure ombre. Di lui, come della città, si poteva dire che i due princìpi si trovavano uno di fronte all'altro; l'angelo bianco e l'angelo nero stavano per lottare corpo a corpo sul ponte dell'abisso. Chi avrebbe vinto? La vigilia di quello stesso giorno, 5 giugno, Valjean, accompagnato da Cosette e Toussaint si era installato in rue de l'Homme-Armé. Altre peripezie lo aspettavano. Cosette non aveva abbandonato rue Plumet senza qualche tentativo di resistenza. Per la prima volta da quando vivevano uno accanto all'altra, la volontà della fanciulla e quella di Valjean si erano rivelate diverse, e si erano almeno contraddette se non urtate. Vi furono obiezioni da una parte, inflessibilità dall'altra. Quel consiglio così secco: Sloggiate, lanciato a Valjean da un ignoto, lo aveva allarmato al punto da renderlo assoluto, perché si credeva scoperto e inseguito. La ragazza aveva dovuto cedere. Erano arrivati entrambi in me de l'Homme-Armé senza aprire bocca, senza dirsi una parola, assorto ciascuno nelle proprie preoccupazioni: Valjean tanto inquieto che non si avvide della mestizia di Cosette, questa così malinconica che non si accorse dell'inquietudine del padre. Valjean aveva condotto con sé Toussaint, cosa che non aveva mai fatto prima. Prevedeva forse che non sarebbe ritornato più in rue Plumet, e non poteva né lasciarsela indietro, né confidarle il suo segreto. E poi la sapeva affezionata e sicura. Il tradimento da padrone a domestico comincia dalla curiosità; ora Toussaint, come se fosse stata destinata a diventare la fantesca di Valjean, non era affatto curiosa. Osava appena dire, balbettando nel suo dialetto contadino di Barneville: «Io sono così; faccio il mio lavoro, il resto non mi riguarda». In quella partenza che era quasi una fuga, Valjean non. portò con sé nulla tranne la piccola valigia profumata che Cosette chiamava Y inseparabile. Per trasportare delle valigie piene ci vogliono dei facchini, che sono altrettanti testimoni. Chiamò una vettura alla porta di rue de Babylone e partirono così. A fatica Toussaint potè ottenere il permesso di raccogliere un po' di biancheria, di abiti e di oggetti da toeletta. Cosette prese con sé soltanto la sua carta da lettere e la carta assorbente. Per accrescere la solitudine e il mistero di quella sparizione, Valjean aveva disposto le cose in modo da abbandonare rue Plumet sull'imbrunire, il che aveva dato tempo alla giovane di scrivere il suo biglietto a Marius. Arrivarono in rue de l'Homme-Armé che era già notte. Si coricarono in silenzio. L'abitazione in rue de l'Homme-Armé era situata in una corte interna, a un secondo piano, e si componeva di due camere, di una sala da pranzo e di una cucina attigua a quest'ultima, con un soppalco che conteneva una branda destinata alla Toussaint. La camera da pranzo, che serviva anche da anticamera, separava le due stanze da letto. L'appartamento era provvisto di ogni arredo necessario. La natura umana ritorna alla tranquillità con la stessa facilità con la quale si allarma. Non appena si vide nella nuova casa, Valjean sentì scemare, e, gradatamente, dissiparsi l'ansietà. Vi sono certi luoghi tanto quieti, che agiscono sull'animo, per così dire, automaticamente. Via oscura, abitanti pacifici. Egli provò una specie di influsso calmante in quella viuzza della vecchia Parigi, talmente stretta che una tavola traversale poggiata a due pioli ne chiudeva l'accesso alle carrozze, muta e silenziosa in mezzo alla città rumoreggiante, semibuio anche a mezzogiorno, e incapace, per così dire, di emozioni, tra due file di alte case secolari che tacevano come si addice a simili vegliardi. Sembrava di ritrovare in quella strada una specie di oblio stagnante. Valjean respirò. Come rintracciarlo lì? La sua prima cura fu di porsi accanto l'inseparabile. Dormì bene. La notte porta consiglio. L'indomani mattina si risvegliò quasi allegro, e trovò bella la sala da pranzo che era bruttissima e aveva per mobili una vecchia tavola rotonda, una credenza sormontata da uno specchio inclinato, un seggiolone a braccioli tutto tarlato e alcune sedie ingombre degli involti della Toussaint. In uno di quegli involti si vedeva far capolino la divisa da guardia nazionale di Valjean. Cosette invece si fece portare in camera un brodo dalla fantesca e comparve soltanto verso sera. Alle cinque la Toussaint, che andava avanti e indietro affaccendata da quel piccolo trasloco, imbandì sulla tavola nella sala da pranzo un pollo freddo, che la fanciulla, per deferenza al padre, acconsentì ad assaggiare. Fatto questo, adducendo un'emicrania persistente, augurò la buonanotte a Valjean e si ritirò nella propria stanza. Jean Valjean, al contrario, mangiò con appetito un'ala di pollo, e appoggiandosi alla tavola si rasserenò a poco a poco, rientrando in possesso della propria sicurezza. Mentre faceva quella modesta cena aveva udito la Toussaint che a due o tre riprese, balbettando, gli diceva: «Signore, ci sono dei trambusti, si battono qui, a Parigi»; ma, assorto com'era da una quantità di preoccupazioni interiori, non ci aveva badato, o, per meglio dire, non aveva compreso. Si alzò e si mise a passeggiare sempre più tranquillo dall'uscio alla finestra e dalla finestra all'uscio. Con la calma gli ritornò alla mente il suo unico pensiero, Cosette. Non che fosse inquieto per quell'emicrania, piccola crisi nervosa, capriccetto di ragazzina, nube momentanea che in un giorno o due sarebbe svanita senza lasciare traccia; ma rifletteva sull'avvenire, e, come di consueto, ci pensava con dolcezza. Tutto considerato, non scorgeva più nessun ostacolo che potesse impedirgli di riannodare il corso della sua esistenza felice. In certe ore tutto ci sembra impossibile, in certe altre tutto diventa facile; e in quel momento egli attraversava una delle ore buone. Queste, di solito, vengono dopo le cattive, come il giorno dopo la notte, per quella legge della successione e del contrasto che forma la base stessa della natura, e che le menti superficiali chiamano antitesi. Nella pacifica via dov'era venuto a rifugiarsi, si sbarazzava di tutto ciò che da qualche tempo lo teneva agitato. Appunto perché aveva veduto molte tenebre, cominciava a scorgere un po' di luce. Avere abbandonato rue Plumet senza complicazioni né incidenti, era già un buon passo. Era senz'altro prudente espatriare e recarsi a Londra, fosse anche solo per qualche mese; ebbene ci sarebbe andato. Cosa importava vivere in Francia piuttosto che in Inghilterra, purché avesse con sé Cosette? Era lei la sua nazione; lei bastava alla sua felicità. L'idea, poi, che forse lui non potesse bastare alla felicità della fanciulla, quell'idea che nei mesi precedenti gli aveva cagionato la febbre e l'insonnia, non gli si affacciava nemmeno più al pensiero. Era in pieno ottimismo, tutti i dolori passati sfumavano. Aveva Cosette accanto, gli pareva sua; fenomeno ottico che tutti proviamo. Combinava tra sé con estrema facilità la sua partenza per l'Inghilterra con la fanciulla, e nelle prospettive della sua fantasticheria vedeva ricostruirsi l'edificio della propria felicità, in qualsiasi luogo. Mentre continuava a muoversi su e giù a passi lenti, il suo sguardo cadde all'improvviso su qualcosa di strano. Guardò dinanzi a sé nello specchio inclinato sovrapposto alla credenza, e lesse distintamente queste righe: Mio diletto, ahimè! mio padre vuole che partiamo subito. Questa sera noi andremo in rue de l'Homme-Armé, n. 7, e fra otto giorni saremo a Londra. COSETTE - 4 giugno. Jean Valjean si fermò stravolto. La giovane giungendo in quella casa aveva posato la sua cartella sulla credenza davanti allo specchio, e nella sua dolorosa angoscia l'aveva dimenticata là, senza nemmeno notare che la lasciava aperta, e precisamente alla pagina su cui aveva appoggiato, per asciugarle, le tre righe da lei scritte e poi consegnate al giovane operaio in rue Plumet. Le parole erano rimaste impresse sulla carta assorbente. Lo specchio rifletteva lo scritto. Ne derivava ciò che in geometria si chiama immagine simmetrica; le parole che sulla carta assorbente erano rovesciate, nello specchio si raddrizzavano e si presentavano nel senso naturale. Valjean aveva sotto gli occhi la lettera scritta il giorno prima da Cosette a Marius. Era semplice e fulminante. Valjean si avvicinò allo specchio, rilesse le tre righe, ma non vi prestò fede. Gli sembravano circondate da un bagliore di lampo; era un'allucinazione, una cosa impossibile; non poteva essere. Poco a poco la sua percezione si fece più precisa, e osservata la cartella di Cosette, ritornò al sentimento della realtà. Prese la cartella e disse: «Viene da qui!». Osservò tremando le tre righe impresse sulla carta assorbente ma le lettere rovesciate formavano uno scarabocchio bizzarro, dal quale non potè decifrare nessun significato. Allora disse fra sé: «Ma non dice niente, ma non c'è nulla qui». Ed emise un profondo sospiro con un inesprimibile sollievo. Chi non ha provato simili stupide gioie nei momenti orribili? Prima di abbandonarsi alla disperazione l'anima esaurisce tutte le illusioni. Teneva in mano la cartella e la contemplava con una contentezza insensata, pronto quasi a ridere dell'allucinazione di cui credeva essere stato vittima, quando, rivolti di nuovo gli occhi allo specchio, gli apparve ancora la visione. Le tre righe vi si disegnavano con una inesorabile chiarezza. Questa volta non poteva essere un abbaglio; la recidiva di una visione è una realtà. La cosa era evidente, era lo scritto che si raddrizzava nello specchio. Lo comprese. Barcollò, lasciò sfuggire la cartella e cadde sul vecchio seggiolone accanto alla credenza con la testa in avanti e l'occhio vitreo e stravolto. Disse fra sé che il fatto era evidente, che la luce del mondo si era per sempre eclissata, che Cosette aveva diretto quelle parole a qualcuno. Allora sentì la propria anima, ritornata terribile, mandare un ruggito nelle tenebre. Provatevi a togliere al leone la carne che tiene nella gabbia! Cosa triste e bizzarra, Marius in quell'istante non aveva ancora ricevuto la lettera di Cosette; il caso l'aveva fatta conoscere a Valjean prima che fosse consegnata a Marius. Fino a quel giorno Valjean non era mai stato sopraffatto dalle avversità. Si era trovato esposto a cimenti spaventosi, la sventura non gli aveva risparmiato nessun dolore, la ferocia del destino armata di tutte le vendette, di tutti i disprezzi sociali, lo aveva preso di mira e gli si era scatenata addosso. Non aveva mai ceduto, né indietreggiato; aveva accettato, quando era stato necessario, ogni estremo, aveva sacrificato la riconquistata inviolabilità di uomo, rinunciato alla libertà, rischiato la vita, perduto tutto, sofferto; ed era rimasto disinteressato e stoico al punto che talora si poteva crederlo assente da se stesso come un martire. La sua coscienza agguerrita contro ogni assalto possibile dell'avversità poteva sembrare inespugnabile per sempre. Ebbene, se qualcuno l'avesse esaminato in quel momento avrebbe dovuto constatare che vacillava. Di tutti i dolori sopportati nella lunga tortura inflittagli dal destino, questo era il più tormentoso. Mai era stato afferrato da una simile tenaglia. Provò l'agitarsi misterioso di tutte le sensibilità latenti, e sentì la trafittura di tutta la natura ignota. Ahimè! la prova suprema o, per meglio dire, l'unica, è la perdita della persona amata. Il povero vecchio Jean Valjean non amava Cosette che come padre; ma, come osservammo precedentemente, la solitudine forzata della sua vita aveva raggruppato in quella paternità tutti gli affetti. Perciò l'amava come figlia, come madre, come sorella e non avendo mai avuto né amante né sposa, ed essendo la natura tale creditore che non accetta nessun protesto, anche quest'ultimo sentimento, di tutti il più difficile a perdere, si trovava frammisto agli altri, confuso, ignaro, puro, inconscio, celeste, angelico, divino, meno come sentimento che come istinto, meno come istinto che come trasporto, impercettibile e invisibile, ma reale: e nella sua immensa tenerezza per Cosette l'amore propriamente detto entrava tenebroso e vergine, come il filone d'oro nella montagna. Si ricordi la posizione dei loro cuori come già accennammo. Nessuna unione era possibile tra loro, nemmeno quella delle anime. Pure, era certo che i loro destini si fossero sposati. Eccetto Cosette, vale a dire eccetto un'infanzia, nella sua lunga esistenza Jean Valjean non aveva conosciuto nulla di tutto ciò che si può amare. Non era avvenuto in lui il succedersi di passioni e di amori che produce quella progressione di tinte verdi, dal chiaro all'opaco, che si scorge sulle foglie quando hanno passato l'inverno, e sugli uomini quando han passato la cinquantina. Insomma, tutta quella fusione interiore, tutto quell'insieme la cui risultante era una virtù altissima, finiva col formare di Valjean un padre per Cosette; un padre strano, che era anche nonno, figlio, marito; che era anche madre: un padre che amava quella fanciulla e l'adorava, e aveva in lei la luce, la famiglia, la patria, il paradiso. Perciò quando vide che tutto era decisamente finito, che lei gli sfuggiva, gli sdrucciolava dalle mani, si sottraeva, che era come una nube, come l'acqua, quando si trovò dinanzi questa terribile verità: «Un altro è lo scopo del suo cuore, un altro è lo scopo della sua vita; v'è un prediletto e io non sono che il padre, io non esisto più»; quando non potè più dubitare, quando dovette confessare a se stesso che ella si separava moralmente da lui, il dolore che lo colse oltrepassò la misura del possibile. Aver fatto tutto ciò che aveva fatto per giungere a un tale estremo! E quale! Non essere più nulla! Allora, come abbiamo detto, gli corse da capo a piedi un fremito di rivolta. Sentì fino nelle radici dei capelli l'immenso risvegliarsi dell'egoismo, e Y Io urlare dai più profondi abissi. Accadono dei cedimenti interiori. Una disperante certezza non penetra nell'uomo senza rimuovere e infrangere certi elementi gravissimi, che talvolta costituiscono l'uomo stesso. Quando il dolore giunge a un tale grado di intensità, diventa una fuga generale di tutte le forze della coscienza. Sono crisi fatali, e pochi riescono a superarle rimanendo se stessi e saldi nel dovere. Quando il limite dei patimenti tollerabili viene superato, anche la virtù più imperturbabile si sconcerta. Valjean riprese la cartella, si accertò nuovamente del fatto, rimase chino e quasi impietrito con l'occhio fisso su quelle tre righe irrefutabili, e si formò in lui una nube tale che la sua anima parve crollare dentro di lui. Esaminò quella rivelazione, attraverso le deformazioni della fantasia, con una calma apparente e spaventosa, perché è terribile la calma dell'uomo quando giunge alla freddezza della statua. Misurò il passo tremendo fatto a sua insaputa dal destino, ricordò i timori dell'estate precedente così scioccamente messi da parte, e riconobbe il precipizio; era sempre il medesimo, ma ora si trovava non più all'orlo, bensì sul fondo. Cosa inaudita e straziante, era caduto senza accorgersene; era svanita tutta la luce della sua esistenza, mentre credeva di scorgere sempre il sole. Il suo istinto non rimase in dubbio. Rammentò certe circostanze, certe date, certi rossori e pallori di Cosette, e si disse: «E lui». La divinazione della disperazione è una specie di arco misterioso che non fallisce mai il colpo. Fino dalla prima congettura giunse a Marius; non sapeva il nome, ma riconobbe la persona. Con gli implacabili richiami della memoria vide l'ignoto vagabondo del Luxembourg, quel miserabile cacciatore di amorazzi, quell'ozioso da romanzo, quell'imbecille, quel vile, perché è una viltà il fare gli occhietti teneri alle ragazze che hanno accanto un padre che le ama. Quando ebbe constatato che in fondo alla situazione vi era quel giovane, che tutto proveniva da lui, Valjean, quell'uomo rigenerato che tanto si era adoperato per migliorare la propria anima, che aveva fatto tanti sforzi per tradurre tutta la vita, la miseria e la sventura in amore, guardò dentro di sé e vide uno spettro: l'odio. I grandi dolori portano la prostrazione e dissuadono dall'esistenza. L'uomo che afferrano sente qualcosa che si distacca da lui. In gioventù la loro visita è lugubre, più tardi è sinistra. Se la disperazione è una cosa terribile nella giovinezza, quando il sangue è caldo, quando i capelli sono neri, quando la testa si erge dritta sul corpo come la fiamma sulla candela, quando il libro del destino ha ancora quasi tutto il suo spessore, quando il cuore pieno di un amore desiderabile trova ancora dei battiti che gli si possono contraccambiare, quando si ha dinanzi a sé il tempo per riparare, quando sono là tutte le donne e i sorrisi, e l'avvenire, e l'orizzonte, quando infine la forza della vita è completa, cosa dev'essere dunque nella vecchiaia, allorché si precipita sempre più squallidamente nell'ora crepuscolare in cui si cominciano a distinguere le stelle della tomba? Mentre meditava così, entrò la Toussaint. Valjean si alzò e le chiese: «Da che parte è? Lo sapete?». La donna si fermò meravigliata e non seppe rispondergli altro se non: «Che cosa?». Jean Valjean riprese: «Non mi avete detto poco fa che si battono?...». «Ah? Sì, signore, è dalla parte di Saint-Merry.» Ci sono certi moti macchinali che ci vengono a nostra insaputa dal più intimo dei pensieri. Fu senza dubbio per un impulso del genere che cinque minuti dopo Valjean si trovò in strada. Stava a capo nudo seduto sopra un paracarro di fianco alla porta di casa. Pareva che stesse in ascolto. Era sopraggiunta la notte. II. Il monello nemico della luce Quanto tempo rimase così? Quali furono i flussi e riflussi della sua tragica meditazione? Si risollevò? Rimase piegato? Si curvò tanto da spezzarsi? Poteva raddrizzarsi ancora e ripigliare terreno nella sua coscienza su qualcosa di solido? Probabilmente neppure lui avrebbe saputo dirlo. La via era deserta. I pochi cittadini inquieti che tornavano frettolosamente alle loro case a malapena lo videro. Nei momenti di pericolo ciascuno pensa a se stesso. Il lampionaio venne come al solito ad accendere il fanale posto precisamente dirimpetto al n. 7, poi si allontanò. Chi avesse esaminato Valjean in quell'ombra non l'avrebbe creduto vivo; stava là, seduto sul paracarro, immobile come una statua di ghiaccio. La disperazione produce una specie di gelo. Si udiva la campana a martello mista a confusi strepiti tumultuosi. In mezzo a quel martellare convulso del bronzo collegato alla sommossa, l'orologio di Saint-Paul, suonò le undici gravemente, senza affrettarsi, perché la campana è dell'uomo, l'ora di Dio. Il battere delle ore lasciò indifferente Valjean, che non si mosse. In quell'istante circa un repentino scoppio rimbombò dalla parte delle Halles, cui tenne dietro un secondo ancor più violento; erano probabilmente gli spari di quell'assalto alla barricata di rue de la Chanvrerie, che abbiamo visto respingere da Marius. A quella doppia scarica, la cui furia pareva accresciuta dallo stupore della notte, Valjean trasalì, si raddrizzò volgendosi verso il luogo da cui veniva il rumore; poi ricadde sul paracarro, incrociò le braccia, e chinò di nuovo lentamente la testa sul petto. Riprese il tenebroso colloquio con se stesso. Qualche tempo dopo alzò gli occhi udendo il passo di qualcuno vicino a lui; e alla luce del lampione vide un volto livido, ma giovane e allegro apparire dal lato dove sorgono gli Archivi. Era Gavroche che arrivava in rue de l'Homme-Armé. Il monello guardava in aria e pareva che cercasse; vedeva benissimo Valjean, ma non vi badava. Dopo aver osservato in alto, Gavroche si mise a osservare in basso. Si alzava sulla punta dei piedi, tastava porte e finestre del pianterreno, che erano tutte chiuse da spranghe e chiavistelli. Dopo aver veduto e toccato con mano che cinque o sei case erano serrate in tal modo, il monello alzò le spalle ed entrò in discorso con se stesso in questi termini: «Diamine!». Poi tornò a guardare in aria. Valjean che, nello stato d'animo in cui si trovava, un momento prima non avrebbe parlato e neppure risposto ad anima viva, si sentì spinto irresistibilmente a rivolgere la parola a quel fanciullo. «Piccino», gli disse, «cos'hai?» «Ho che ho fame», rispose francamente Gavroche, soggiungendo: «Piccino sarete voi». Jean Valjean si frugò nel taschino e ne cavò un pezzo da cinque franchi. Intanto Gavroche, che apparteneva alla famiglia delle cutrettole e passava rapidamente da un gesto all'altro, raccolse un sasso. Si era accorto del lampione. «Toh!», disse, «Avete ancora i fanali qui? Non siete in regola, amici, è un disordine. Rompeteli subito.» Lanciò il sasso contro il fanale, il cui vetro cadde a terra con tale strepito, che alcuni borghesi nella casa dirimpetto rannicchiati fra le coperte gridarono: «Ecco il Novantatré!»1. La lampada oscillò con violenza e si spense; la via d'un tratto divenne buia. «Così va bene», esclamò Gavroche, «mettiti la cuffia da notte, vecchia strada.» E volgendosi verso Valjean: «Come chiamate quel monumento gigantesco che avete là in principio della via? Gli Archivi, vero? Bisognerebbe rompere giù un po' quelle grosse bestie di colonne e farne una barricata!». Valjean gli si avvicinò, dicendo sottovoce a se stesso: «Povera creatura, ha fame?». E gli mise in mano la moneta da cinque franchi. Gavroche alzò il naso sorpreso dalla grandezza di quel soldone, lo guardò nell'oscurità e fu abbagliato dal suo candore. Conosceva gli scudi soltanto di nome, la loro fama gli suonava gradita; fu perciò contentissimo di vederne uno da vicino, ed esclamò: «Contempliamo la tigre». L'esaminò un istante, estatico; quindi rivoltosi a Valjean glielo restituì, dicendogli maestosamente: «Borghese, preferisco rompere i fanali. Ripigliate la vostra bestia feroce; non mi corrompe. Ha cinque artigli, ma non riesce a graffiarmi». «Hai una madre?», chiese Valjean. Gavroche rispose: «Forse più di voi». «Ebbene», ripigliò l'altro, «conserva questo denaro per lei.» Il monello si sentì commosso, inoltre si accorse in quel momento che il suo interlocutore non portava il cappello il che gl'ispirò fiducia. «Davvero?», disse, «Non è per impedirmi di rompere i fanali?» «Rompi tutto quello che vuoi.» «Voi siete un brav'uomo», concluse Gavroche, e si cacciò lo scudo in tasca. Crescendo la sua fiducia aggiunse: «Abitate in questa via?». «Sì, perché?» «Potreste indicarmi la casa n. 7?» «Cosa vuoi farne del n. 7?» Allora il fanciullo s'arrestò; temendo di avere già detto troppo, si ficcò energicamente le unghie nei capelli e si limitò a rispondere: «Ah, ecco!». Un'idea balenò nella mente di Valjean, per uno di quei lampi che talvolta l'angoscia produce. Chiese al fanciullo: «Mi porti forse la lettera che aspetto?». «Voi?», rispose Gavroche. «Voi non siete mica una donna.» «La lettera è per Mademoiselle Cosette, vero?...» «Cosette?», borbottò Gavroche. «Sì, mi pare che sia diretta a questo strambo nome.» «Ebbene», ripigliò Valjean, «sono io che le debbo consegnare la lettera. Dammela.» «In tal caso, dovete sapere che sono inviato dalla barricata.» «Certamente», rispose l'uomo. Gavroche sprofondò la mano in una delle tasche e ne cavò un foglietto piegato in quattro. Poi fece il saluto militare, esclamando: «Rispetto al dispaccio; viene dal governo provvisorio». «Dammelo», insisté Valjean. Gavroche teneva il foglio alzato sopra il capo. «Non immaginatevi che sia un biglietto amoroso. È diretto a una donna, ma è per il popolo. Noialtri ci battiamo, ma sappiamo rispettare il bel sesso. Non siamo mica persone dell'alta società nella quale vi sono i lions che mandano delle letterine galanti alle civette.» «Dammelo.» «Infatti», continuò Gavroche, «voi mi sembrate un brav'uomo.» «Dammelo dunque.» «Prendete.» E gli consegnò il biglietto. «E fate presto, signor Coso, poiché Cosette aspetta.» Il monello rimase contento di questo suo bisticcio. Valjean ripigliò: «È a Saint-Merry che bisogna portare la risposta?». «In tal caso fareste uno di quei pasticci che volgarmente si chiamano brioches. Questa lettera viene dalla barricata in rue de la Chanvrerie, dove io ritorno. Buona notte, cittadino.» Detto questo, Gavroche se ne andò, o, per dir meglio, riprese il suo volo verso il luogo da cui era venuto. Si immerse nuovamente nell'oscurità come se vi facesse una buca, con la rigida rapidità di un proiettile; la ruelle de l'Homme-Armé ridivenne silenziosa e solitaria; in un batter d'occhio quel fanciullo, che pareva un'ombra o un sogno, si era sprofondato nel buio di quelle alte file di case nere e si era perduto come fumo nelle tenebre; tanto che si sarebbe potuto supporre che fosse svanito o svaporato, se pochi istanti dopo la sua sparizione lo strepito dello spezzarsi dei vetri e del rovesciarsi di una lampada sul selciato non avesse turbato di nuovo il sonno dei cittadini indignati. Era Gavroche che percorreva rue du Chaume. III. Mentre Cosette e la Toussaint dormono Jean Valjean rientrò con la lettera di Marius. Salì la scala a tentoni, contento delle tenebre come il gufo quando tiene la preda, aprì e richiuse leggermente l'uscio; origliò se mai si udisse qualche rumore, e s'assicurò che Cosette e la Toussaint, secondo ogni apparenza, dormissero. Quindi immerse tre o quattro fiammiferi nell'ampollino fosforico dell'acciarino senza ottenere la fiamma, tanto gli tremava la mano; l'atto che aveva commesso gli sembrava peggio di un furto. Alla fine, riuscì ad accendere il lume; si appoggiò alla tavola, spiegò il foglio e lesse. Chi è preso da un'emozione violenta non legge, ma abbatte, per così dire il foglio che tiene fra le mani; lo agita, vi caccia dentro le unghie dalla collera o dall'allegria, corre alla fine, salta al principio con un'attenzione febbrile, comprende confusamente l'essenziale, afferra un punto e il resto sparisce. In quel biglietto Valjean non vide che queste parole: «...Io muoio. Quando leggerai questo scritto la mia anima ti sarà vicina». Queste due righe gli cagionarono un orribile bagliore; rimase un istante quasi oppresso dal repentino mutarsi delle commozioni, fissando la lettera di Marius con una specie di attonita ebbrezza; aveva dinanzi agli occhi lo splendore che emana dalla morte della persona odiata. Emise uno spaventoso grido di intima gioia. Dunque tutto era finito: lo scioglimento giungeva più presto di quanto avesse osato sperare; l'essere che ostacolava il suo destino spariva, si allontanava da sé, spontaneamente, di buon grado. Senza che lui, Jean Valjean, vi avesse in nulla contribuito, senza alcuna colpa da parte sua, «quell'uomo» andava a morire. Forse era già morto. Qui la sua febbre fece dei calcoli. «No, non è ancora spento.» Evidentemente la lettera era stata scritta perché Cosette potesse leggerla l'indomani mattina; dopo le due scariche udite fra le undici e la mezzanotte non era accaduto più nulla; la barricata non sarebbe stata assalita seriamente che allo spuntare del giorno! Ma era lo stesso, «quell'uomo», in una guerra simile, era perduto, preso nell'ingranaggio. Valjean si sentì liberato. Dunque si sarebbe ritrovato solo con Cosette, la concorrenza cessava, l'avvenire ripigliava il suo corso. Bastava che si tenesse in tasca quel biglietto, e la fanciulla avrebbe ignorato sempre cosa fosse avvenuto di «quell'uomo». «Basta lasciar fare al destino. Quell'uomo non può sfuggire e se non è ancora spirato, morirà indubbiamente fra breve. Che felicità!» Tutto ciò lo disse fra sé facendosi cupo. Poi discese e svegliò il portinaio. Circa un'ora dopo, usciva in completa tenuta da guardia nazionale, armato. Il portinaio gli aveva facilmente trovato fra i vicini quanto ci voleva per completare il suo equipaggiamento. Portava un fucile e una giberna piena di cartucce. Si diresse verso le Halles. IV. Gli eccessi di zelo di Gavroche Frattanto a Gavroche era capitata un'avventura. Dopo aver coscienziosamente lapidato il lampione di rue du Chaume entrò in rue des Vielles-Haudriettes e, non scorgendovi nemmeno «un gatto», trovò l'occasione opportuna per intonare una canzone con tutta l'energia di cui si sentiva capace. Il suo passo, lungi dal rallentarsi, diventava più celere col canto. Cominciò a seminare lungo le case addormentate e atterrite le seguenti strofe incendiarie: L'oiseau médit dans les charmilles, Et prétend qu'hier Atala Avec un Russe s'en alla, Où vont les belles filles, Lon la. Mon ami Pierrot, tu babilles, Parce que l'autre jour Mila Cogna sa vitre et m'appela. Où vont les belles filles, Lon la. Les drôlesses son fort gentilles, Leur poison qui m'ensorcela Griserait monsieur Orfila. Où vont les belles filles, Lon la. J'aime l'amour et ses bisbilles, J'aime Agnès, j'aime Pamèla, Lise en m'allumant se brûla. Où vont les belles filles, Lon la. Jadis, quand je vis les mantilles De Suzette et de Zéila, Mon âme à leurs plis se mêla. Où vont les belles filles, Lon la. Amour, quand dans l'ombre où tu brilles Tu coiffes de roses Lola, Je me damnerais pour cela. Où vont les belles filles, Lon la. Jeanne, à ton miroir tu t'habilles! Mon cœur un beau jour s'envola: Je crois que c'est Jeanne qui l'a. Où vont les belles filles, Lon la. Le soir, en sortant des quadrilles, Je montre aux étoiles Stella, Et je leur dis: «Regardezla». Où vont les belles filles Lon la2. Mentre cantava, Gavroche si prodigava in gesti; il gesto è il punto d'appoggio del ritornello. Il suo volto, repertorio inesauribile di maschere, faceva smorfie più convulse e più fantastiche degli strappi di un lenzuolo esposto alla furia del vento. Sventuratamente trovandosi solo e al buio, quello spettacolo non era né veduto, né visibile. Simili ricchezze vanno talvolta perdute. D'improvviso si arrestò dicendo: «Interrompiamo la romanza». La sua pupilla felina aveva potuto distinguere nel vano di un portone ciò che i pittori chiamano «un insieme», vale a dire una persona e una cosa; la cosa era una carretta a mano, la persona un uomo dell'Alvernia che vi dormiva dentro. Le stanghe della carretta posavano sul lastrico, e l'uomo aveva il corpo raggomitolato sul piano inclinato, con la testa appoggiata alla spalliera e i piedi a terra. Con la sua esperienza delle cose del mondo, Gavroche riconobbe un ubriaco. Era un facchino di quelli che stanno sulle cantonate, che aveva bevuto troppo e che dormiva sodo. «Ecco», pensò Gavroche, «a che servono le notti d'estate; l'alverniate si addormenta nella sua carretta. Ebbene, si piglia la carretta per la repubblica, e si lascia l'uomo alla monarchia.» La sua mente era stata illuminata dal seguente riflesso: Questa carretta farebbe un magnifico effetto sulla nostra barricata. L'uomo russava. Il monello tirò piano piano la carretta da dietro e l'uomo da davanti, vale a dire per i piedi, e un minuto dopo l'alverniate dormiva, imperturbabile, lungo disteso sul selciato. Avvezzo a far fronte all'imprevisto sotto ogni aspetto, Gavroche era sempre munito di tutto. Frugò in tasca, tirò fuori un pezzetto di carta e una matita rossa rubata a qualche legnaiolo, e scrisse: Repubblica Francese. Ricevuta la tua carretta. E firmò: GAVROCHE Fatto questo, pose il biglietto nel taschino del panciotto di velluto di quell'uomo che continuava a russare, afferrò con le mani le stanghe e partì di gran galoppo verso le Halles, spingendosi innanzi la carretta con uno strepito glorioso e trionfante. Era una cosa pericolosa. Nel locale della Stamperia Reale esisteva un corpo di guardia, di cui Gavroche si era scordato, e che era tenuto da un distaccamento di guardie nazionali del circondario. Un certo allarme aveva già cominciato a turbare quelle guardie, facendo loro sollevare la testa dai giacigli. Due fanali spezzati uno dopo l'altro e quella canzone a perdifiato era già troppo per quelle vie placide che amano dormire al tramonto del sole e che mettono così per tempo lo spegnitoio sulle loro candele. Da un'ora circa il monello rumoreggiava in quel pacifico rione come un moscerino in una bottiglia. Il sergente di circondario stava ad ascoltare e attendeva; era un uomo prudente. Il rotolare forsennato della carretta colmò la misura di ogni possibile attesa e determinò il sergente a fare una ricognizione. «C'è là un'intera banda», disse fra sé, «andiamo adagio.» Evidentemente l'idra dell'anarchia, balzata fuori dalla sua tana, si agitava nel quartiere. Il sergente si avventurò fuori del posto di guardia camminando in punta di piedi. Nello sboccare da rue des Vieilles-Handriettes, Gavroche, che continuava a spingersi innanzi la carretta, si trovò inaspettatamente faccia a faccia con una divisa, un berretto di pelo, un pennacchio e un fucile. Per la seconda volta si fermò di botto. «Toh», disse, «è lui. Buongiorno, ordine pubblico.» Le sorprese di Gavroche duravano poco e si liquefacevano presto. «Dove vai, furfante?», gridò il sergente. «Cittadino», rispose Gavroche, «non vi ho ancora chiamato borghese. Perché m'insultate?» «Dove vai, farabutto?» «Signore», ripigliò il monello, «ieri forse eravate un uomo spiritoso, ma questa mattina v'hanno destituito.» «Dove vai, briccone? Dove vai?» L'altro rispose: «Parlate gentilmente. Davvero, non vi si darebbe l'età che avete. Dovreste vendere tutti i vostri capelli a cento franchi l'uno, ne ricavereste almeno cinquecento franchi». «Dove vai? Dove vai, brigante?» «Eh, quante brutte parolacce! La prima volta che vi daranno da poppare, bisognerà che vi asciughino meglio la bocca.» Il sergente abbassò la baionetta. «Insomma, vuoi dirmi dove vai, miserabile?» «Generale», rispose Gavroche, «vado a cercare il medico per mia moglie che ha i dolori del parto.» «All'armi!», gridò il sergente. Salvarsi per mezzo di ciò che ha causato la loro rovina è il capolavoro degli uomini forti. Gavroche misurò con un solo colpo d'occhio la situazione. Era la carretta che l'aveva compromesso, dunque la carretta doveva salvarlo. Nell'istante in cui il sergente stava per scagliarsi sul monello, la carretta, diventata proiettile e scagliata a tutta forza, gli corse contro a gran furia, lo colpì al ventre e lo rovesciò indietro nel rigagnolo, mentre il suo fucile sparava in aria. Al grido del sergente gli uomini del corpo di guardia saltarono tutti fuori alla rinfusa: la fucilata determinò una scarica generale a caso, dopo la quale, ricaricate le armi, ricominciarono da capo. Quella moschetteria a mosca cieca durò un buon quarto d'ora. Frattanto Gavroche era tornato indietro correndo disperatamente; infine, soffermandosi a cinque o sei vie di distanza, si sedette ansante sul paracarro alla cantonata degli Enfants-Rouges. Tese l'orecchio. Dopo aver ripreso fiato, volgendosi dalla parte dove infuriavano le fucilate; alzò la mano sinistra all'altezza del naso e la spinse tre volte in avanti, battendosi dietro la nuca con la mano destra: gesto sovrano, nel quale la monelleria parigina ha condensato l'ironia francese, e che senza dubbio riesce efficace, poiché dura già da mezzo secolo. La sua allegria venne disturbata da una riflessione amara. «Sì», disse fra sé, «io scherzo, ma intanto il mio cammino è bloccato e mi tocca fare una giravolta.» Dopo di che ripigliò la corsa. E mentre correva disse: «Ah, giusto! A che punto mi trovavo?». E continuando a sprofondarsi rapidamente nelle vie buie riprese il canto: Mais il reste encor des bastilles, Et je vais mettre le holà Dans l'ordre public que voilà. Où vont les belles filles, Lon la. Quelqu'un veut-il jouer aux quilles? Tout l'ancien monde s'écroula Quand la grosse boule roula. Où vont les belles filles, Lon la. Vieux bon peuple, à coups de béquilles, Cassons ce Louvre ou s'étala La monarchie en falbala. Où vont les belles filles, Lon la. Nous en avons forcé les grilles, Le roi Charles-Dix ce jour-là Tenait mal et se décolla. Où vont les belles filles, Lon la3. L'allarme del corpo di guardia non rimase senza frutti; la carretta fu conquistata, e l'ubriacone fatto prigioniero. L'una cadde sotto confisca, e l'altro venne tradotto davanti al consiglio di guerra, accusato di complicità. Il pubblico ministero, in quell'occasione, diede prova del suo instancabile zelo per la difesa dell'ordine sociale. L'avventura di Gavroche figura nelle tradizioni del rione du Temple come uno dei più terribili ricordi dei vecchi borghesi, del Marais, ed è impresso nelle loro memorie come «l'assalto notturno al corpo di guardia della Stamperia Reale». 1 Il 1793 è l'anno del Terrore. 2 L'uccello mormorò fra i cespugli, / E pretende che Atala / Sia andata ieri con un Russo. / Dove vanno le belle fanciulle, / Lon là. Passerino, mio amico, tu cianci, / Perché l'altro giorno Mila / Batté sui suoi vetri e mi chiamò. / Dove vanno le belle fanciulle, / Lon là. Le donnacce sono assai vezzose, / Il veleno con cui m'ammaliarono / Inebrierebbe anche Orfila. / Dove vanno le belle fanciulle, /Lon là. Amo l'amore e le sue contese, / Amo Agnès, amo Pamèla, / E Lise nell'infiammarmi si bruciò. / Dove vanno le belle fanciulle, / Lon là. Tempo addietro, quando vidi le mantiglie / Di Suzette e di Zéila / La mia anima s'introdusse fra le loro pieghe. / Dove vanno le belle fanciulle, / Lon là. Allorché nell'ombra dove brilli, tu cingi / Amore, con un serto di rose Lola, / Io mi dannerei per lei. / Dove vanno le belle fanciulle, / Lon là. O Jeanne tu ti vesti allo specchio! / Il mio cuore un giorno volò via: / E credo sia Jeanne che lo tiene. / Dove vanno le belle fanciulle, / Lon là. La sera, all'uscir dalle danze, / Addito Stella alle stelle, / E dico loro: «Contemplatela». / Dove vanno le belle fanciulle, / Lon là. 3 Ma rimangono ancora delle bastiglie, / Vado a imporre l'altolà / A quell'ordine pubblico. / Dove vanno le belle fanciulle, / Lon là. C'è qualcuno che voglia giocare alle pallottole? / Tutto il vecchio mondo crollò / Quando vide rotolare la gran palla. / Dove vanno le belle fanciulle, / Lon là. Buon popolo antico, / Vieni a infrangere a colpi di grucce il Louvre / Dove si mostrò la monarchia vestita rococò. / Dove vanno le belle fanciulle, / Lon là. Noi forzammo i cancelli, / e in quel giorno Carlo X / Si trovò male e se n'andò. / Dove vanno le belle fanciulle, / Lon là. PARTE QUINTA Jean Valjean LIBRO PRIMO Guerra fra quattro mura I. La Cariddi del faubourg Saint-Antoine e la Scilla del faubourg du Temple Le due barricate più memorabili che l'osservatore dei malanni sociali possa ricordare, non appartengono al periodo storico abbracciato dall'azione di questo libro. Quelle due barricate, simboli entrambe sotto due diversi aspetti di ima situazione terribile, furono erette in occasione della fatale insurrezione del giugno 1848: la più grande guerra di strada che la storia abbia visto. Accade talvolta che dal fondo delle sue angosce, degli scoramenti, delle privazioni, delle febbri, dei miasmi, delle ignoranze, delle tenebre, quella gran disperata che è la canaglia, protesti anche contro i princìpi, contro la libertà, l'uguaglianza, la fratellanza, il suffragio universale, contro il governo di tutti a mezzo di tutti; accade che la plebe dia battaglia al popolo. Gli accattoni combattono il diritto comune, l'oclocrazia insorge contro il demos. Allora sono giorni funesti; perché anche tale demenza contiene sempre una certa misura di diritto, perché quel duello sa di suicidio, e le parole accattone, canaglia, oclocrazia, plebaglia, che vorrebbero essere ingiurie, dimostrano, ahimè!, la colpa di chi regna piuttosto di quella di chi soffre; la colpa dei privilegiati, più che quella dei diseredati. Dal canto nostro non pronunciamo mai quelle parole senza dolore e rispetto, perché quando la filosofia indaga i fatti a cui esse corrispondono, trova sovente molta grandezza accanto alle miserie. Atene era un'oclocrazia, gli accattoni crearono l'Olanda, la plebe salvò più di una volta Roma, e la canaglia formava il seguito di Gesù Cristo. Non v'è pensatore che non abbia talvolta contemplato le magnificenze degli ultimi. Indubbiamente San Gerolamo rifletteva su quella canaglia, e su tutti i poveri, su tutti i vagabondi, su tutti i miserabili fra cui sorsero gli apostoli e i martiri, quando proferì la misteriosa frase: Fex urbis, lex orbis1. Le esasperazioni della folla che soffre e gronda sangue, le sue insensate violenze contro i princìpi che ne formano la vita, i suoi assalti contro il diritto, si risolvono in colpi di stato popolari, e vanno repressi. L'uomo probo si sacrifica e combatte la moltitudine per lo stesso amore che nutre nei suoi confronti. Ma come la trova scusabile anche quando lotta contro di lei, come la venera mentre le resiste! È una delle rare circostanze nelle quali compiendo ciò che dobbiamo fare, sentiamo qualche cosa che ci sconcerta e quasi ci sconsiglia dal proseguire; persistiamo perché è necessario; ma la coscienza soddisfatta rimane triste, e l'adempimento del dovere si associa a uno stringimento del cuore. Il giugno 1848 fu un avvenimento a sé, quasi impossibile da classificare nella filosofia della storia. Tutte le parole che abbiamo pronunciato or ora, vanno messe da parte quando si parla di quella straordinaria sommossa, nella quale si sentiva la santa ansietà del lavoro che reclamava i suoi diritti. Si dovette combatterla ed era un dovere perché muoveva guerra alla Repubblica; ma alla fin fine, cosa fu il giugno 1848? Una rivolta del popolo contro se stesso. Quando non si perde di vista il soggetto, non si hanno vere digressioni; ci sia dunque concesso di soffermare un istante l'attenzione del lettore sulle due barricate assolutamente uniche, delle quali abbiamo parlato poco fa, e che hanno caratterizzato quell'insurrezione. Una chiudeva l'ingresso del faubourg Saint-Antoine; l'altra difendeva le vicinanze del faubourg du Temple. Quanti, sotto lo smagliante cielo azzurro di giugno, videro sorgere quei due capolavori della guerra civile, non li dimenticheranno mai. La barricata Saint-Antoine era mostruosa; alta tre piani, e larga seicento piedi, chiudeva dall'una all'altra estremità la vasta imboccatura del sobborgo, vale a dire tre vie. Frastagliata da frane, da vuoti, da merlature, da tagli, spaccata da un'immensa fenditura, rinforzata da cumuli che parevano altrettanti bastioni, munita qua e là di punte, solidamente addossata ai due gran promontori delle case del sobborgo, sorgeva simile a una costruzione ciclopica in fondo alla tremenda piazza che aveva già veduto il 14 luglio. Altri diciannove asserragliamenti erano stati eretti nell'interno delle vie dietro a quella barricata. La sua sola vista bastava a far sentire nel sobborgo lo smisurato patimento agonizzante, giunto ormai all'istante supremo in cui la disperazione vuole mutarsi in catastrofe. Di che cosa era fatta quella barricata? Delle macerie di tre case a sei piani, demolite appositamente, dicevano alcuni. Aveva il pietoso aspetto di tutte le costruzioni dell'odio: la rovina. Si poteva domandare: «Chi ha costruito qui?» come si poteva chiedere: «Chi ha distrutto qui?». Era l'improvvisazione del subbuglio. Prendete quell'imposta, quel cancello, quel tavolato, quello stipite, questo fornello rotto, quella marmitta fessa! Date tutto, buttate tutto! spingete, rompete, rotolate, smantellate, sconvolgete, rovesciate giù tutto! Era la cooperazione del selciato, del sasso, della trave, della sbarra di ferro, della pezzuola, del vetro infranto, della seggiola spagliata, del torsolo di cavolo, del cencio, dello strofinaccio e della maledizione. Era uno spettacolo al tempo stesso grandioso e meschino, una parodia del caos fatta sulla piazza con una confusa miscela; era il masso accanto all'atomo, il pezzo di muro e la scodella spezzata, una minacciosa fratellanza di tutti i rottami; Sisifo vi aveva gettato la sua roccia, Giobbe il suo coccio; era insomma terribile. Pareva l'Acropoli dei pezzenti. Alcuni carri rovesciati rendevano disagevole il declivio; un grandissimo carrettone collocato di sbieco, e con la stanga rivolta al cielo, somigliava a un immenso sberleffo su quella facciata tumultuosa. Un omnibus tirato su allegramente a forza di braccia fino in cima al cumulo, come se gli architetti di quella stranezza avessero voluto aggiungere la birichineria allo spavento, porgeva il timone ai fantastici cavalli dell'aria. Quel gigantesco ammasso, quell'alluvione delle sommosse, faceva correre la mente a un Ossa sul Pelio2 di tutte le rivoluzioni; il 1793 sul 1789, il 9 termidoro sul 10 agosto, il 18 brumaio sul 21 gennaio, il vendemmiale sul pratile, il 1848 sul 1830. La piazza meritava il lavoro, e quella barricata era degna di figurare lì dove era scomparsa la Bastiglia. Se l'oceano edificasse delle dighe, senza dubbio, le costruirebbe in tal modo. Quel deforme affastellamento portava impressa la furia delle onde. Quali onde? La moltitudine. Pareva di scorgere lo strepito pietrificato, di udire al di sopra di quel serraglio ronzare le enormi e tenebrose api del progresso violento, come se avessero lì il loro alveare. Era un groviglio, un baccanale, una fortezza? Sembrava costruita dalla vertigine a colpi d'ala. C'era della cloaca in quella ridotta, dell'olimpico in quello scompiglio. Vi si scorgevano, in un disordine prodotto dalla disperazione, coperte da letto, pezzi di soffitto con le loro tappezzerie di carta, telai di finestre con i loro cristalli posti fra le macerie in attesa del cannone, fumaioli smantellati, armadi, tavole, panche, uno straziante sconvolgimento; e quei mille oggetti miseri, rifiuti del mendicante stesso, contengono il furore e il nulla. Si sarebbe detto il cenciume di un popolo, legno, ferro, bronzo, pietra, che il faubourg Saint-Antoine avesse spinto con un colossale colpo di scopa alla sua porta, formandosi una difesa con la propria miseria. Massi simili a ceppi patibolari, catene sconnesse, cavalietti di legno che parevano forche, ruote orizzontali sporgenti dalle macerie, aggiungevano a quell'edificio dell'anarchia la tetra immagine dei supplizi anticamente sofferti dal popolo. La barricata Saint-Antoine faceva arma di ogni cosa, di là uscivano tutti i materiali che la guerra civile può scagliare contro la società; non era una battaglia, ma un parossismo; le armi da fuoco che difesero quel ridotto, tra cui perfino alcuni tromboni, lanciavano pezzetti di terraglia, noccioli, bottoni, perfino delle rotelline di mobili, proiettili pericolosi a causa del rame che contengono. Quella barricata pareva delirante, e sollevava al cielo dei clamori inesprimibili; ogni tanto si copriva di folla e di procelle per provocare l'esercito, un formicolio la riempiva; si ornava di una cresta spinosa di fucili, di sciabole, di bastoni, di scuri, di picche e di baionette; sventolava una gran bandiera rossa: vi si udivano le grida del comando, le canzoni della zuffa, i rulli del tamburo, i singhiozzi delle donne, i tenebrosi scoppi di risa degli affamati. Era smisurata e viva; e da essa, come dal dorso di un animale elettrizzato, usciva un bagliore di folgori. Il genio della rivoluzione sovrastava con la sua nube quell'altissima trincea, su cui rumoreggiava la voce del popolo che somiglia a quella di Dio; e una strana maestà emanava da quella titanica massa di macerie. Era un mucchio di lordure, ed era il Sinai. Come abbiamo già detto, muoveva guerra in nome della Rivoluzione, ma contro chi? Contro la Rivoluzione. Quella barricata, ossia il caos, il disordine, l'allarme, il malinteso, l'ignoto, aveva di fronte l'assemblea costituente, la sovranità del popolo, il suffragio universale, la nazione, la Repubblica: era la Carmagnole che sfidava la Marsigliese. Sfida insensata, ma eroica, perché quel vecchio sobborgo è un eroe. Il sobborgo e la sua ridotta si aiutavano a vicenda; il sobborgo si appoggiava alla ridotta, questa lo sbarrava. L'immensa barricata si presentava come una scogliera, contro la quale veniva a infrangersi la strategia dei generali d'Africa. Le sue caverne, le escrescenze, le verruche, le gibbosità ghignavano, per così dire, e facevano le smorfie sotto il fumo. La mitraglia vi si perdeva, le bombe vi si immergevano, si seppellivano, s'inabissavano; le palle da cannone riuscivano appena a fare altri buchi; che giova il cannoneggiare il caos? E i reggimenti, avvezzi ai più tremendi spettacoli della guerra, osservavano con occhio inquieto quel fortilizio simile a una belva feroce, spinoso come un cinghiale, enorme come una montagna. Chi avesse sporto coraggiosamente la testa fuori della punta formata dalle vetrine del magazzino Dallemagne, a un quarto di lega di là, sull'angolo della rue Vieille-du-Temple al suo sbocco nel boulevard vicino al Château-d'Eau, e avesse osservato in lontananza, oltre il canale, nella via che risale l'altura di Belleville, avrebbe veduto nel punto culminante della salita una strana muraglia sorgere fino all'altezza di un secondo piano, come una linea di congiunzione tra le case di destra e quelle di sinistra, come se la via avesse spontaneamente piegato il suo più alto edificio per chiudersi d'un tratto. Quel muro era formato di pietre e si ergeva dritto, corretto, freddo, perpendicolare, rettilineo, fatto a squadra, col filo a piombo. Mancava il cemento, è vero, ma, come in certe costruzioni romane, la rigida architettura non ne veniva turbata. Dall'altezza era facile desumere la profondità del muro, che aveva il cornicione superiore matematicamente parallelo alla base. Vi si distinguevano delle feritoie quasi invisibili, che somigliavano a fili neri, distanti regolarmente le une dalle altre. Sin dove poteva spingersi lo sguardo la via era deserta e tutte le porte erano chiuse. E quel muro in fondo che trasformava la strada in un vicolo cieco, era tranquillo; non si vedeva nessuno, non si udiva nulla; non un grido, non un rumore, non un soffio. Un sepolcro. Lo splendido sole di giugno inondava di luce quel terribile spettacolo. Era la barricata del faubourg du Temple. Non appena giunti sul terreno e vedutala, anche i più audaci diventavano necessariamente pensosi dinanzi a una così misteriosa apparizione. Era regolare, ordinata, ben costruita, rettilinea, simmetrica e funerea; dimostrava scienza e tenebre; faceva riconoscere nel capo di quella barricata un geometra o uno spettro. L'osservavano parlando sommessamente. Se qualcuno, soldato, ufficiale o rappresentante del popolo si avventurava ad attraversare la via deserta, si udiva subito un fischio acuto e leggero, e il temerario cadeva morto o ferito; o, se restava illeso, si vedeva una pallottola sprofondare in qualche imposta chiusa, o nella connessura fra due assi, o nell'intonaco del muro. Talvolta invece era un grosso biscaglino, poiché i difensori di quella ridotta avevano fabbricato due cannoncini, con due tubi di ferro dei condotti del gas, chiusi a un'estremità con terracotta e stoppa. Non facevano spreco inutile di polvere, e quasi tutti i colpi toccavano il segno. Qua e là sul lastrico c'erano dei cadaveri e delle pozze di sangue. Mi ricordo di una farfalla che svolazzava su e giù per la via: l'estate non abdica mai. Gli androni delle porte laterali erano ingombri di feriti. Si sentiva di essere presi di mira lungo tutta la distesa della via da qualcuno che rimaneva invisibile. I soldati della colonna d'assalto, ammassati dietro quella specie di schiena d'asino che forma il ponte arcuato posto sul canale all'ingresso del faubourg du Temple, contemplavano seri e pensierosi quella fatale ridotta, immobile, impassibile, da cui si scaraventava la morte; alcuni si trascinavano carponi fino all'alto della curva del ponte, avendo cura di non mostrare i loro chepì. Il valente colonnello Monteynard ammirava fremendo quella barricata. «Com'è costruita!», disse a un rappresentante del popolo. «Non un ciottolo che sporga dall'altro: sembra porcellana.» In quell'istante una palla lo colpì nel petto spezzandogli la croce della Légion d'Onore e cadde. «I vili!», dicevano, «Si mostrino dunque, si lascino vedere! Ma non osano, si nascondono.» La barricata del faubourg du Temple, difesa da ottanta uomini, assalita da diecimila, resistette tre giorni. Il quarto fu come a Zaatcha3 e a Costantina, forando le case e avvicinandosi per i tetti: in tal modo riuscirono a impadronirsene. Neppure uno di quegli ottanta «vili» pensò a fuggire: furono uccisi tutti, eccetto il capo, Barthélémy, di cui parleremo tra breve. La barricata Saint-Antoine era il tumulto tonante, quella del Temple il silenzio; correva fra loro la differenza che esiste tra il formidabile e il sinistro; una ricordava le fauci, l'altra la maschera. Ammettendo che la gigantesca e tenebrosa insurrezione del giugno si componesse di collera e di enigma, nella prima barricata si sentiva il drago e dietro la seconda la sfinge. Quei due fortilizi erano stati costruiti da due uomini chiamati uno Cournet, l'altro Barthélémy; il primo aveva eretto la barricata Saint-Antoine, il secondo quella del Temple: entrambe serbavano l'immagine del loro artefice. Cournet, alto, le spalle larghe, la faccia rossa, il pugno robustissimo, il cuore ardimentoso, l'anima leale, l'occhio sincero e terribile. Era intrepido, energico, irascibile, tempestoso; l'uomo più cordiale, ma anche il più formidabile nella mischia. La guerra, la zuffa, la rissa erano la sua atmosfera e lo mettevano di buon umore. Era stato ufficiale di marina; dal gesto, dalla voce si comprendeva che proveniva dall'Oceano e dalle bufere, e che continuava la procella nella battaglia. Eccetto il genio, c'era in Cournet qualche somiglianza con Danton, come, eccetto la forza, qualche somiglianza con Ercole. Barthélémy era magro, esile, sparuto, taciturno, una specie di birichino tragico, che schiaffeggiato un giorno da una guardia municipale, si appostò, l'attese, l'uccise, e a diciassette anni fu mandato in galera. Quando uscì, costruì quella barricata. Più tardi, fatalità del destino, mentre si trovavano entrambi a Londra, proscritti, Barthélémy uccise Cournet. Fu un lugubre duello. Qualche tempo dopo, Barthélémy, preso negli ingranaggi di una di quelle misteriose avventure in cui ha tanta parte la passione, catastrofi nelle quali la giustizia francese trova delle circostanze attenuanti e quella inglese ravvisa solo la morte, fu impiccato. Il tetro edificio sociale è costruito in modo che in conseguenza delle privazioni materiali e delle tenebre morali, quello sventurato, benché possedesse un'intelligenza incontestabilmente energica e forse anche grande, cominciò la vita in Francia con la galera e la finì in Inghilterra sul patibolo. Barthélémy in ogni circostanza non inalberava mai altro vessillo che la bandiera nera. II. Cosa si può fare nell'abisso se non discutere? Nella sotterranea educazione delle sommosse sedici anni contano molto, e il giugno 1848 ne sapeva assai di più del giugno 1832. Perciò, in confronto delle due barricate che abbiamo ora descritto, quella della rue de la Chanvrerie era nulla più di un abbozzo, di un embrione; tuttavia per quell'epoca era piuttosto formidabile. Gli insorti, diretti da Enjolras, poiché Marius non badava più a nulla, avevano messo a profitto la notte. La barricata era stata non solo riparata, ma accresciuta e alzata di due piedi. Alcune spranghe di ferro infisse tra le pietre somigliavano a lance in resta; altri arnesi di ogni specie e provenienti da ogni parte aumentavano l'intralcio esteriore; e l'intero fortilizio era stato magistralmente riedificato come un muro da dietro e come un roveto al di fuori. Avevano ristabilito la scala di mattoni che permetteva di salire sulla cresta come sul bastione di una cittadella. Inoltre avevano riordinato un po' ovunque: sgombrata la sala terrena, allestita l'infermeria in cucina, medicati i feriti, raccolte le polveri sparse a terra e sui tavoli, fuse altre pallottole, fabbricate altre cartucce, preparate le filacce, distribuite le armi dei caduti, ripulito il terreno, spazzati i rottami, rimossi i cadaveri. Questi ultimi vennero ammucchiati nella ruelle Mondétour, sempre in mano agli insorti, e dove il selciato serbò per lungo tempo la traccia della macchia rossa. Tra i morti c'erano quattro guardie nazionali del circondario, delle quali Enjolras fece mettere da parte le divise. Il giovane capo consigliò due ore di sonno, e i suoi consigli equivalevano a comandi; tuttavia tre o quattro soli ubbidirono. Feuilly impiegò quelle due ore a incidere sul muro dirimpetto all'osteria la seguente iscrizione: VIVANO I POPOLI! Queste parole incise nella pietra con un chiodo, nel 1848 erano ancora visibili. Le tre donne avevano approfittato della tregua notturna per scomparire definitivamente, il che permise agli insorti di respirare con maggior libertà. Erano riuscite a rifugiarsi in qualche casa vicina. La maggior parte dei feriti potevano e volevano combattere ancora. Nella cucina trasformata in ambulanza, sopra letti composti di materassi e di fasci di paglia giacevano cinque uomini gravemente feriti, tra cui due guardie municipali, che vennero medicate per prime. Nella sala inferiore non rimanevano più che Mabeuf sotto il suo drappo e Javert legato al palo. «Questa è la stanza dei morti», esclamò Enjolras. Siccome la tavola funebre era collocata in fondo, dietro il palo, come una linea orizzontale, Javert in piedi e Mabeuf coricato visti dalla porta disegnavano una gran croce in quella sala a malapena rischiarata da una candela. Il timone dell'omnibus, benché spezzato dalle fucilate, sporgeva ancora abbastanza per potervi attaccare una bandiera. Enjolras, che possedeva la dote del capo di fare sempre ciò che diceva, appese a quell'asta l'abito bucherellato e intriso di sangue del vecchio ucciso. Non era più possibile nessun pasto, non rimanendo né carne né pane. Nelle sedici ore da che erano stati lì i cinquanta uomini della comitiva avevano presto esaurito le scarse provviste della bettola. Tutte le barricate che resistono, dopo qualche tempo somigliano inevitabilmente alla zattera della Medusa4. Dovettero rassegnarsi alla fame. Erano alle prime ore di quella giornata spartana che fu il 6 giugno, durante la quale nella barricata Saint-Merry, Jeanne, circondato da insorti che chiedevano pane, rispose: «E che? Sono le tre; alle quattro saremo tutti morti». Non essendo più possibile mangiare, Enjolras vietò il bere; proibì il vino e razionò l'acquavite. In cantina rinvennero una quindicina di bottiglie piene e suggellate ermeticamente. Enjolras e Combeferre le esaminarono, e quest'ultimo, risalendo, disse: «Sono certe giacenze di papà Hucheloup, che da principio faceva il droghiere». «Dev'essere vino buono», osservò Bossuet. «È una fortuna che Grantaire dorma, altrimenti, se fosse sveglio, dureremmo fatica a salvare quelle bottiglie.» Malgrado i mormorii, Enjolras mise il veto sulle quindici bottiglie, e perché nessuno vi mettesse le mani e venissero considerate come roba sacra, le fece collocare sotto la tavola su cui giaceva il cadavere di papà Mabeuf. Verso le due del mattino si contarono: erano in trentasette. Cominciava a spuntare il giorno: spensero la torcia, che era stata rimessa nel suo alveolo di ciottoli. L'interno della ridotta, quella specie di piccolo cortile sporgente sulla via era immerso nelle tenebre, e nel vago bagliore dell'aurora somigliava a una nave in demolizione. I combattenti che vi si muovevano erano vaghe forme nere. Al di sopra di quel terribile covo ombroso cominciavano ad apparire confusamente i piani delle case mute, e alla sommità si vedevano biancheggiare i fumaioli; il cielo aveva quella vezzosa tinta indecisa tra il bianco e l'azzurro; alcuni uccelli svolazzavano con grida festose, e l'alta casa al fondo della barricata, che era volta a levante, aveva sul tetto un lieve riflesso roseo. Il vento del mattino agitava al finestrino del terzo piano i capelli grigi sul cranio dell'ucciso. «Sono contento che abbiano spenta la torcia», disse Courfeyrac a Feuilly; «Quella fiammella che tremolava al vento mi dava noia; pareva che avesse paura. La luce delle torce somiglia alla saggezza dei vili; rischiara male perché trema.» L'alba risveglia le menti; come gli uccelli, tutti parlavano. Joly vedendo un gatto passeggiare sulla grondaia, ne cavò un commento filosofico. «Cos'è il gatto», disse. «Un correttivo. Il buon Dio avendo creato il sorcio, disse fra sé: "Ecco, ho commesso una balordaggine". E subito creò il gatto, che è l'errata corrige del sorcio; il topo più il gatto sono la bozza riveduta e corretta della creazione.» Combeferre, circondato da studenti e da operai, parlava dei morti, di Prouvaire, di Bahorel, di Mabeuf e anche di Le Cabuc e della severa malinconia di Enjolras, dicendo: «Armodio, Aristogitone, Bruto, Cherea, Stephanus, Cromwell, Carlotta Corday, Sand, tutti, dopo il colpo, ebbero il loro momento di angoscia. Il nostro cuore è così facile al raccapriccio e la vita umana è un tale mistero, che anche dopo un omicidio a vantaggio della civiltà, anche dopo un assassinio di liberazione, se pure ce ne sono, il rimorso di avere ucciso un uomo, supera la gioia di avere giovato all'umanità». E per uno dei meandri del dialogo, una digressione motivata dai versi di Prouvaire conduceva Combeferre un momento dopo a confrontare tra loro i traduttori delle Georgiche, Raux con Cournard, Cournard con Delille, accennando pure ai pochi passi tradotti da Malfilâtre, e, specialmente, i prodigi della morte di Cesare; e da questo nome, Cesare, il discorso scivolò su Bruto. «Cesare cadde giustamente», disse Combeferre. «Cicerone fu severo con lui ed ebbe ragione; la sua severità non è una diatriba. Quando Zoilo insulta Omero, quando Mevio insulta Virgilio, Visé insulta Molière, Pope insulta Shakespeare, Fréron insulta Voltaire, si compie una legge antica d'invidia e di odio; i geni attirano l'ingiuria, i grandi uomini, più o meno, attirano sempre l'ingiuria. Ma Zoilo e Cicerone sono molto differenti. Quest'ultimo è giustiziere col pensiero, come Bruto con la spada. Dal canto mio, io biasimo la giustizia a mezzo della spada, ma l'antichità l'ammetteva. Cesare violatore del Rubicone, conferendo come provenienti da lui le dignità di elezione popolare, non alzandosi quando entrava il Senato, faceva, come dice Eutropio, atti da re e quasi da tiranno, regia ac paene tyrannica. Fu un grande uomo; tanto peggio o tanto meglio, la lezione è più elevata. Le sue ventitré ferite mi commuovono meno dello sputo in faccia a Gesù Cristo. Cesare fu pugnalato dai senatori, Cristo schiaffeggiato dai servi. Al maggior oltraggio si sente il Dio.» Bossuet, con la carabina in mano, dominando la conversazione dall'alto di un mucchio di pietre, esclamò: «O Cidateneo, o Mirrino, o Probalinto, o grazie dell'Eantide! Oh! chi m'insegnerà a pronunciare i versi di Omero come un greco di Laurium o di Edaptéon?». III. Schiarimenti e offuscamenti Enjolras era andato a fare una ricognizione, uscendo per le ruelle Mondétour e camminando rasente le case. Gli insorti erano assai fiduciosi. Il modo con cui avevano respinto l'assalto notturno, faceva sì che quasi sottovalutassero anticipatamente l'attacco dell'alba; lo aspettavano sorridendo, certi dell'esito come della giustizia della loro causa. D'altronde, indubbiamente sarebbero giunti quanto prima degli aiuti, ci contavano. Con quella facilità di presagire trionfi, che costituisce un elemento di forza del combattente francese, essi dividevano in tre fasi la giornata che stava per cominciare: alle sei del mattino la rivolta d'un reggimento era stato ben lavorato, a mezzogiorno l'insurrezione di tutta Parigi, al tramonto la rivoluzione. Si udiva la campana di Saint-Merry, che dal giorno prima non aveva mai taciuto un minuto; prova che l'altra barricata, la grande, quella di Jeanne, teneva sempre duro. Tutte quelle speranze si comunicavano dall'uno all'altro gruppo con una specie di bisbiglio allegro e terribile che somigliava al ronzio bellicoso di un alveare. Ricomparve Enjolras, di ritorno dalla sua tetra passeggiata da aquila nell'oscurità esterna, e stette un momento con le braccia incrociate e una mano sulla bocca ad ascoltare tutta quella gioia; quindi, fresco e roseo in mezzo alla crescente luce mattutina, disse: «Tutto l'esercito di Parigi si batte, e un terzo di esso preme sulla nostra barricata. Inoltre, c'è la guardia nazionale. Ho riconosciuto i chepì del quinto di linea e gli stendardi della sesta legione. Tra un'ora ci assaliranno. Quanto al popolo, ieri ha ribollito, ma stamattina non si muove. Non c'è nulla da attendere, nulla da sperare: né un sobborgo, né un reggimento. Siamo abbandonati». Tali parole cadendo sul brusio dei capannelli vi produssero l'effetto delle prime gocce di un temporale sopra uno sciame di api. Tutti rimasero muti. Vi fu un momento d'inesprimibile silenzio, durante il quale si sarebbe potuto avvertire il volo della morte. Quell'istante fu breve. Una voce uscita dall'angolo più oscuro degli insorti disse ad Enjolras: «Ebbene, sia. Solleviamo la barricata a venti piedi di altezza e restiamo qua tutti. Cittadini, facciamo la protesta dei cadaveri, e sia palese che se il popolo abbandona i repubblicani, questi non abbandonano il popolo». Simili parole che svolgevano dalle nebbie dell'ansietà individuale il pensiero comune a tutti, furono accolte con una acclamazione entusiastica. Non si conosce il nome dell'uomo che parlò in tal modo. Era qualche operaio ignoto, uno sconosciuto, un dimenticato, un eroe dell'attimo, il grande anonimo che si trova sempre mescolato alle crisi umane e alle genesi sociali, che al momento opportuno proferisce in modo solenne la parola decisiva, e poi svanisce nelle tenebre, dopo avere per un minuto rappresentato il popolo e Dio nella luce di un lampo. L'atmosfera del 6 giugno 1832 era così carica di una simile risoluzione inesorabile, che quasi alla stessa ora gli insorti della barricata Saint-Merry lanciavano il grido, divenuto storico e raccolto nel processo: «Che vengano o no in nostro aiuto non conta! Facciamoci ammazzare qui tutti fino all'ultimo». Come si vede le due barricate comunicavano fra loro, pur materialmente isolate. IV. Cinque di meno, uno di più Quando quell'uomo qualsiasi, quello che decretò «la protesta dei cadaveri», ebbe parlato esprimendo con quella formula l'animo comune, da tutte le bocche uscì un grido di strana e terribile soddisfazione, funebre per il significato, trionfale per l'accento: «Viva la morte! Restiamo qui tutti!». «Perché tutti?», chiese Enjolras. «Tutti, tutti!» Enjolras ripigliò: «La posizione è buona, la barricata è forte e trenta uomini bastano. Perché sacrificarne quaranta?». Essi risposero: «Perché nessuno vorrà andarsene». «Cittadini», esclamò Enjolras con una vibrazione di voce quasi sdegnosa, «la Repubblica non è abbastanza ricca di uomini per soggiacere a spese inutili. La vanagloria è una prodigalità. Se il dovere impone ad alcuni di allontanarsi, obbediscano a tale dovere come a qualsiasi altro.» Enjolras, uomo di principio, esercitava sopra i suoi correligionari quella specie di onnipotenza che deriva dall'assoluto; tuttavia, per quanto grande fosse il suo ascendente ci furono mormorii. Capitano sino alla cima dei capelli, vedendo che sussurravano, insistette e ripigliò con alterigia: «Quelli che temono di trovarsi soltanto in trenta, lo dicano». I brontolii raddoppiarono. «D'altronde», osservò una voce del crocchio, «allontanarsi è facile solo a parole. La barricata è circondata.» «Ma non dalla parte delle Halles», rispose Enjolras. «La ruelle Mondétour è libera e passando per rue des Prêcheurs si può giungere al mercato des Innocents.» «E là», ripigliò un'altra voce del gruppo, «chi tenterà di andarsene si troverà arrestato. Incapperà in qualche avamposto di truppa di linea o di guardia nazionale, che scorgendo un uomo in camiciotto o in berretto gli chiederà: "Da dove vieni tu? Dalla barricata?", e gli guarderanno le mani. "Puzzi di polvere." Fucilato.» Enjolras senza rispondere toccò Combeferre alla spalla ed entrò con lui nella sala a pianterreno. Uscirono subito entrambi, il primo portando con le mani tese le quattro divise che aveva fatto mettere in disparte, l'altro gli arnesi di cuoio e i berretti. «Con questa divisa ci si può mescolare ai ranghi e fuggire. Ecco provveduto almeno per quattro.» E gettò le uniformi sul suolo disselciato. Nello stoico uditorio non avvenne nessun moto. Allora prese la parola Combeferre dicendo: «Suvvia, bisogna mostrarsi un po' compassionevoli. Sapete di che si tratta? Delle donne. Vediamo. Ci sono sì o no delle mogli? Ci sono dei figli? Vi sono sì o no delle madri che spingono col piede le culle con intorno una nidiata di marmocchi? Chi di voi non ha mai visto il seno di una nutrice, alzi la mano. Ah! volete farvi ammazzare? Anch'io che vi parlo lo voglio, ma non voglio sentirmi intorno fantasmi di donne che si torcono le braccia. Morite, sia pure, ma non fate morire. I suicidi come quelli che stanno per compiersi qui, sono sublimi; ma il suicidio è individuale, e non ammette estensione, e se colpisce chi ci sta vicino diventa assassinio. Pensate alle testoline bionde e ai capelli bianchi. Ascoltate. Poco fa Enjolras, è lui che me l'ha detto, ha visto sulla cantonata di rue du Cygne una candela a una finestra, e dietro il capo vacillante di una vecchietta che pare abbia passato là l'intera notte ad aspettare. Forse è la madre di uno di voi. Ebbene, che quel tale se ne vada, che si affretti a correre e a dirle: "Eccomi, mamma!". E viva pure tranquillo che qui l'impresa verrà ugualmente compiuta. Quando il nostro lavoro procura da vivere ai nostri cari, non abbiamo più il diritto di sacrificarci; sarebbe un disertare la famiglia. E quelli che hanno delle sorelle? Ci avete riflettuto? Voi vi fate uccidere, eccovi morti; e poi, e domani? Lasciare delle fanciulle senza pane è terribile. L'uomo mendica, la donna si vende. Oh! quelle creature così graziose e tenere, con i loro cappellini fioriti, che riempiono la casa di castità, che cantano e ciarlano e sembrano un profumo vivo, che provano l'esistenza degli angeli nel cielo con la purezza delle vergini sulla terra, quelle Jeanne, Lise, Mimi, quelle adorabili personcine che formano la vostra ambizione e il vostro orgoglio, mio Dio, avranno fame! Che volete vi dica? C'è un mercato di carne umana; e non saranno le vostre mani di fantasmi frementi che impediranno la loro caduta! Pensate alle strade, al lastrico affollato di passanti, alle botteghe dinanzi alle quali si vedono donne scollate passeggiare su e giù, nel fango. Anch'esse furono pure. Ci pensi chi fra di voi ha sorelle. La miseria, la prostituzione, le guardie municipali, Saint-Lazare, ecco dove vanno a cadere quelle belle fanciulle delicate, quelle fragili meraviglie del pudore, della gentilezza e della bellezza, più fresche dei lillà nel mese di maggio. Ah! voi vi siete fatti uccidere! Ebbene, ecco, avete voluto sottrarre il popolo alla monarchia e abbandonate le vostre figlie alla polizia! Amici, badate, abbiate compassione. Siamo poco abituati a riflettere alle donne, alle sventurate donne. Vi fidate perché non hanno ricevuto l'educazione dell'uomo, perché si impedisce loro di leggere, di meditare, di occuparsi di politica; ma impedirete loro di recarsi stasera alla morgue a riconoscere i vostri cadaveri? Vedete, è necessario che quelli che hanno famiglia facciano i bravi, ci diano una stretta di mano e se ne vadano, lasciandoci compiere da soli l'impresa. Lo so che ci vuole coraggio per allontanarsi, che è una cosa difficile; ma più è difficile, più è meritoria. Voi dite: "Ho un fucile, sono alla barricata, tanto peggio, ormai resto. Amici, c'è un domani; voi non ci sarete in quel domani, ma ci saranno le vostre famiglie. E quanti patimenti! Ecco un bel bimbetto sano e vispo, con le guance come due mele, che cinguetta, balbetta, ride che sa di fresco a baciarlo... Sapete cosa diventa quando resta abbandonato? Io ne vidi uno piccino, alto appena così. Suo padre era morto. Una povera famiglia lo raccolse per carità, ma non aveva pane neppure per sé, e il piccino aveva sempre fame. Era inverno. Non piangeva nemmeno. S'avvicinava alla stufa, che non era mai accesa e che aveva, come di consueto, il tubo saldato con mastice di terra gialla; il fanciullo con i suoi piccoli ditini staccava un po' di quella terra e l'inghiottiva. Aveva il respiro affannoso, il volto livido, le gambe flosce, il ventre gonfio; non diceva mai nulla; se gli parlavano non rispondeva. Morì. Lo portarono quando era già moribondo all'ospizio Necker, dove lo vidi, ero studente di medicina in quell'ospizio. Ora, se c'è tra voi qualche padre che ha la felicità di passeggiare la domenica tenendo nella sua mano robusta la manina di suo figlio, quel padre pensi che quel bimbo sia il suo. Mi ricordo ancora di quel povero bimbo, mi sembra vederlo là, nudo, sulla tavola anatomica, con le costole che formavano dei rialzi nella pelle, come le fosse nell'erba di un cimitero. Gli trovarono nello stomaco una specie di fanghiglia e della cenere fra i denti. Passiamoci una mano sulla coscienza, e prendiamo consiglio dal cuore. Le statistiche dimostrano che tra i bambini abbandonati la mortalità è del cinquantacinque per cento. Lo ripeto, si tratta delle mogli, delle madri, delle figlie, dei fanciulli. Forse si parla di voi? Sappiamo benissimo che siete tutti coraggiosi, perdio! Sappiamo che provate tutti nell'anima la gioia e la gloria di sacrificare la vita per la grande causa; sappiamo che vi sentite chiamati a morire utilmente e magnificamente, che ciascuno di voi vuol avere la sua parte di trionfo. Benissimo. Ma non siete soli al mondo. Ci sono altre creature a cui dovete pensare, e non bisogna essere egoisti». Tutti chinarono la testa con mestizia. Strane contraddizioni del cuore umano nei suoi più sublimi istanti! Combeferre, che parlava in tal modo, non era orfano; si ricordava delle madri altrui e dimenticava la propria; era in procinto di farsi uccidere, era «egoista». Marius, digiuno, febbricitante, aveva abbandonato una dopo l'altra tutte le speranze, era affondato nel dolore, il più tetro di tutti i naufragi; saturo di commozioni violente, sentendo avvicinarsi la fine, si era immerso sempre più nel fantastico stupore che precede sempre l'ora fatale accettata volontariamente. Un fisiologo avrebbe potuto studiare su di lui i sintomi crescenti di quell'assopimento febbrile, noto alla scienza, che sta al dolore come la voluttà al piacere. Anche la disperazione ha le sue estasi. Marius si trovava in tale stadio. Assisteva a tutto come un estraneo, le cose che accadevano sotto i suoi occhi gli sembravano lontane; vedeva l'insieme, ma i particolari gli sfuggivano; vedeva gli altri muoversi intorno a lui attraverso una specie di sfavillio, udiva le voci come se parlassero dal fondo di un abisso. Tuttavia quella scena lo commosse: c'era in essa una punta che penetrò fino a lui e lo risvegliò. Non aveva più che un pensiero, morire, e non voleva distrarsene; ma in mezzo al suo funebre sonnambulismo rifletté che nulla gli impediva, nel perdere se stesso, di salvare qualcun altro. Prese la parola: «Enjolras e Combeferre hanno ragione; non si facciano sacrifici inutili; associo la mia voce alla loro. Ma bisogna far presto. Combeferre vi ha esposto i motivi. Alcuni fra voi hanno famiglie, sorelle, mogli, figli; che si separino dagli altri». Nessuno si mosse. «Gli uomini sposati o che sostengono una famiglia fuori dalle file», ripetè Marius. Godeva grande autorità, perché se Enjolras era il vero capo della barricata, lui ne era il salvatore. «Ve lo comando», esclamò Enjolras. «Ve ne prego», aggiunse Marius. Allora, agitati dalla parola di Combeferre, scossi dall'ordine di Enjolras, commossi dalla preghiera di Marius, quegli uomini eroici cominciarono a denunciarsi l'un l'altro. «È vero», disse un giovanotto a un uomo maturo, «tu sei padre di famiglia, vattene.» «Tu, piuttosto», rispose l'uomo, «che mantieni due sorelle.» E scoppiò una lotta senza esempio per non lasciarsi cacciare fuori dal sepolcro. «Affrettiamoci», osservò Courfeyrac; «tra un quarto d'ora non saremo più in tempo.» «Cittadini», riprese Enjolras, «qui siamo in piena Repubblica e regna il suffragio universale. Indicate voi stessi quelli che devono allontanarsi.» Obbedirono, e pochi minuti dopo vennero unanimemente designati cinque individui che uscirono dalle file. «Sono cinque!», esclamò Marius. Le divise erano soltanto quattro. «Ebbene», risposero i cinque, «è necessario che uno di noi rimanga.» La generosa contesa ricominciò: «Tu hai una moglie che ti ama». «Tu hai la vecchia madre.» «Tu non hai né padre, né madre: cosa avverrà dei tuoi tre fratellini?» «Tu sei padre di cinque figli.» «Tu hai diritto di vivere, hai diciassette anni, è troppo presto.» Le grandi barricate rivoluzionarie furono convegni di eroismo; l'inverosimile vi diveniva naturale, quegli uomini non si meravigliavano gli uni degli altri. «Fate presto», ripeteva Courfeyrac. Qualcuno tra gli insorti gridò a Marius: «Designa tu quello che deve rimanere!». «Sì», esclamarono i cinque eletti, «scegli, noi ti obbediremo.» Marius si credeva ormai superiore a ogni possibile emozione; pure, all'idea di dover scegliere un uomo per la morte tutto il sangue gli rifluì al cuore. Sarebbe impallidito se avesse ancora potuto impallidire. Si avvicinò ai cinque che gli sorridevano, e ciascuno, con l'occhio scintillante della gran fiamma che dal fondo della storia vediamo risplendere sulle Termopili, gli gridava: «Io! io! io!». Marius, storditamente, li contò; erano sempre cinque; poi chinò gli occhi sulle quattro divise. In quell'istante una quinta uniforme cadde quasi dal cielo sulle altre quattro. Il quinto uomo era salvo. Marius alzò gli occhi e riconobbe Fauchelevent. Jean Valjean era entrato poco prima nella barricata. Fosse per informazioni, fosse istinto, fosse il caso, aveva percorso la ruelle Mondétour; grazie al suo abito di guardia nazionale, era passato facilmente. La sentinella messa dagli insorti nel viottolo, non aveva creduto di dover dare l'allarme per una sola guardia nazionale, e lo lasciò penetrare nella strada, pensando «Probabilmente è un rinforzo, alla peggio un prigioniero». Il momento era troppo grave, perché quella sentinella potesse distrarsi dal proprio dovere e dal suo posto di osservazione. Quando Valjean penetrò nella ridotta nessuno se ne accorse, perché tutti gli sguardi erano fissi sui cinque eletti e sulle quattro divise. Lui invece aveva visto e compreso, e spogliatosi silenziosamente dell'abito, lo aveva gettato sugli altri. L'emozione fu indescrivibile. «Chi è quest'uomo?», chiese Bossuet. «È un uomo che salva gli altri», rispose Combeferre. Marius esclamò con voce grave: «Io lo conosco». Tale garanzia bastò a tutti. Enjolras, volgendosi a Valjean, gli disse: «Cittadino, siate il benvenuto». E soggiunse: «Saprete che stiamo per morir tutti». Valjean senza rispondere aiutò l'insorto a cui salvava la vita a indossare la sua divisa. V. Che orizzonte si vede dall'alto della barricata In quell'ora fatale e in quel luogo inesorabile la situazione di tutti poteva riassumersi nella suprema mestizia di Enjolras. Egli aveva in sé la pienezza della rivoluzione; eppure era incompleto quanto lo può essere l'assoluto; somigliava troppo a Saint-Just e non abbastanza ad Anacarsi Cloots5. Tuttavia nella società degli amici dell'A B C la sua mente aveva finito col subire l'influenza delle idee di Combeferre: da qualche tempo era uscito a poco a poco dalle rigide ristrettezze del dogma, si era lasciato trascinare verso gli ampi orizzonti del progresso, ed era giunto fino ad accettare come un'evoluzione magnifica e definitiva, la trasformazione della gran Repubblica francese in un'immensa Repubblica Umana. Quanto ai mezzi immediati, data la situazione violenta che li voleva violenti, in ciò non mutava e continuava ad appartenere alla storia epica e terribile che si riassume in questa parola: Novantatré. Stava in piedi sulla gradinata di ciottoli, con un gomito appoggiato alla carabina, immerso nei suoi pensieri, e trasaliva, come se passassero degli aliti di vento. I luoghi dove sta la morte producono simili sensazioni da tripode. Dalle sue pupille, animate da uno sguardo interiore, uscivano come dei bagliori soffocati. D'improvviso alzò la testa, e i suoi biondi capelli rovesciati all'indietro come quelli dell'angelo sulla tetra quadriga di stelle, parevano la criniera di un leone scompigliata in una fiammeggiante aureola. Disse: «Cittadini, vi figurate l'avvenire? Le vie della città inondate di luce, rami verdi sulle soglie, le nazioni sorelle, gli uomini giusti, i vecchi che benedicono i fanciulli, il passato che ama il presente, i filosofi pienamente liberi, i credenti del tutto eguali, per religione il Cielo, per sacerdote Dio, la coscienza umana trasformata in altare, gli odi svaniti, fratellanza di fabbrica e di scuola, la fama per pena e ricompensa, a tutti il lavoro, per tutti il diritto, su tutti la pace, non più spargimento di sangue, né guerre, madri felici! Il primo passo sta nel domare la materia, il secondo nel realizzare l'ideale. Riflettete a quanto il progresso ha già compiuto. Anticamente le prime razze umane vedevano con terrore dinanzi ai loro occhi l'idra che soffiava sulle acque, il drago che eruttava fuoco, il grifone, il mostro dell'aria che volava con ali di aquila e artigli di tigre; bestie spaventose che stavano al di sopra dell'uomo. Ma l'uomo ha teso i suoi agguati, le sacre insidie dell'intelligenza, e ha finito per impadronirsi dei mostri. Abbiamo domato l'idra e la chiamiamo battello a vapore, abbiamo domato il drago e si chiama locomotiva: siamo vicini a domare il grifone, già quasi lo teniamo e si chiama aerostato. Il giorno in cui quest'opera da Prometeo sarà compiuta, quando l'uomo avrà definitivamente aggiogato alla sua volontà la triplice chimera antica, l'idra, il drago e il grifone, sarà padrone dell'acqua, del fuoco e dell'aria; diventerà per la restante creazione ciò che gli antichi dèi erano per lui. Coraggio e avanti! Dove andiamo, cittadini? Alla scienza fatta governo, alla forza delle cose diventata la sola forza pubblica, alla legge naturale contenente in se stessa le sue sanzioni e le sue pene e si promulga con l'evidenza, a un sorgere della verità che somiglia allo spuntare dell'aurora. Noi procediamo verso l'unione dei popoli, verso l'unità dell'uomo. Non più finzioni, non più parassiti. La realtà diretta della verità, ecco lo scopo. La civiltà terrà le sue Assise al culmine dell'Europa, e più tardi al centro dei continenti, nel gran parlamento dell'intelligenza. Già si vide qualcosa di simile. Gli anfizioni tenevano due sedute all'anno, una a Delfo, sacra agli dèi, l'altra alle Termopili, sacra agli eroi. L'Europa avrà i suoi anfizioni, li avrà l'intero globo; la Francia porta in seno questo sublime avvenire, che è la gestazione del secolo decimonono. Ciò che fu sbozzato dalla Grecia è degno di essere compiuto dalla Francia. Ascoltami, Feuilly, valente operaio, uomo del popolo, anzi dei popoli; io ti venero. Sì, tu vedi chiaramente il futuro; tu hai ragione. Tu non avevi né padre, né madre, e hai adottato per madre l'umanità, per padre il diritto. Tu stai per morire qui, vale a dire per trionfare. Qualsiasi cosa avverrà oggi, tanto la sconfitta come la vittoria, noi qui compiremo una rivoluzione. Come gli incendi rischiarano un'intera città, le rivoluzioni illuminano tutto il genere umano. E quale rivoluzione faremo? Già ve lo dissi, quella del Vero. Dal punto di vista politico c'è un solo principio, la sovranità dell'uomo su se stesso. Questa sovranità dell'io sull'io si chiama Libertà. Quando due o parecchie di queste sovranità si associano, comincia lo Stato. Ma nella loro associazione non c'è abdicazione; ciascuna sovranità cede un po' di se stessa per formare il diritto comune, la medesima quantità per tutti; tale identità di cessione, fatta da ciascuno a tutti, si chiama Uguaglianza. Il diritto comune si risolve nella protezione di tutti diffusa sul diritto di ciascuno; e la protezione di tutti a ciascuno si chiama Fratellanza. Il punto di confluenza di tutte le sovranità che vengono ad aggregarsi, si chiama Società. La confluenza implica la connessione, per cui quel punto è un nodo; da ciò quel che si chiama il vincolo sociale. Alcuni dicono contratto sociale; ma è la stessa cosa derivando il termine contratto etimologicamente dall'idea di legame. Giova intendersi bene sull'Uguaglianza, perché se la Libertà è la cima, l'Uguaglianza è la base. L'Uguaglianza, o cittadini, non vuol dire una vegetazione che debba giungere tutta a un medesimo livello, una società di giganteschi fili d'erba e di querce nane, una vicinanza di gelosie che s'intralciano a vicenda; ma significa civilmente che tutte le attitudini trovino la stessa facilità di sviluppo; politicamente, che tutti i voti abbiano il medesimo peso; religiosamente, che tutte le coscienze ottengano lo stesso diritto. L'Uguaglianza ha un organo; l'istruzione gratuita e obbligatoria. Bisogna cominciare dal diritto all'alfabeto. La scuola primaria imposta a tutti, la secondaria offerta a tutti, ecco la vera legge. Dalla scuola identica esce la società uguale. Insegnamento! Luce! Luce! Tutto viene dalla luce e tutto vi ritorna. Cittadini, il diciannovesimo secolo è grande, ma il ventesimo sarà felice. Allora non ci sarà nessuna somiglianza con la storia antica; non si dovrà più temere, come oggi, conquiste, invasioni, usurpazioni, rivalità armate tra popoli, interruzioni nella civiltà cagionate dal matrimonio di un re, nascite nelle tirannie ereditarie, spartizioni di popoli decise da un congresso, smembramenti per il crollare di una dinastia, zuffe tra religioni che cozzano come due arieti nell'ombra sul ponte dell'infinito; non si dovrà più temere la carestia, lo sfruttamento, la prostituzione causata dalla fame, la miseria prodotta dalla mancanza di lavoro, e il patibolo, e la spada, e le battaglie, e tutte le rapine del caso nella selva degli eventi. Si potrebbe quasi dire che non vi saranno più eventi. Vivranno tutti felici. Il genere umano adempirà alla propria legge, come il globo terrestre alla sua; si ristabilirà l'armonia tra l'anima e l'astro, e quella graviterà intorno alla verità, come questo intorno alla luce. Amici, l'ora in cui ci troviamo, in cui vi parlo, è tetra, ma è il terribile prezzo dell'avvenire. Una rivoluzione è un pedaggio. Oh, sì! Il genere umano verrà liberato, rialzato, confortato! Glielo giuriamo noi su questa barricata. E da dove lanceremo il grido d'amore se non dall'alto del sacrificio? Fratelli miei, è questo il luogo dove convengono quelli che pensano con quelli che soffrono; questa barricata non è costruita di sassi, di travi, di ferramenta; ma di due mucchi: uno di idee, l'altro di dolori. La miseria qui si incontra con l'ideale: qui il giorno abbraccia la notte e le dice: "Io muoio con te e tu rinascerai con me". Dall'abbraccio di tutte le desolazioni, scaturisce la fede. I patimenti portano qui la loro agonia, e le idee la loro immortalità; e tale agonia, tale immortalità, stanno per congiungersi e comporsi nella nostra morte. Fratelli, chi muore qui, muore nell'irradiamento dell'avvenire; e noi entriamo in una tomba dove già penetra l'aurora». Enjolras s'interruppe più che tacere; le sue labbra continuarono ad agitarsi silenziosamente come se parlasse fra sé, per cui tutti rimasero intenti a osservarlo, sforzandosi di udirlo ancora. Non vi furono applausi, ma continuò per qualche tempo un lungo mormorio. La parola è un soffio, e i fremiti delle intelligenze somigliano a quelli delle foglie. VI. Marius turbato, Javert laconico Diciamo ora cosa avveniva nella mente di Marius. Bisogna ricordare il suo stato d'animo. Rammentiamo come ogni cosa per lui non fosse ormai più che una visione. La sua ragione era confusa; si trovava avviluppato nell'ombra delle grandi ali tenebrose che si stendono sugli agonizzanti, gli pareva di essere al di là della vita, e osservava le facce dei vivi con gli sguardi di un morto. Come mai Fauchelevent si trovava lì? Perché? Che veniva a fare? Marius non si pose neppure tali questioni. Inoltre, chi è vinto dalla disperazione vi include anche gli altri; perciò gli parve logico che tutti dovessero morire. Solo, pensò a Cosette con uno stringimento di cuore. D'altra parte Fauchelevent non gli parlò, non gli rivolse uno sguardo, e non lasciò scorgere nemmeno di avere inteso quando Marius alzò la voce per dire: «Io lo conosco». Tale contegno di Fauchelevent recò sollievo a Marius, e diremmo che gli piacque, se fosse lecito usare questa parola per simili impressioni. Si era sempre sentito nell'assoluta impossibilità di rivolgere il discorso a quell'uomo enigmatico, che appariva ai suoi occhi in pari tempo equivoco e imponente. Inoltre non lo vedeva da tanto tempo, circostanza, per un carattere timido e riservato come il suo, bastante ad accrescere quell'impossibilità. I cinque uomini designati, che ora somigliavano perfettamente a guardie nazionali, abbandonarono la barricata uscendo per la ruelle Mondétour. Uno di essi piangeva. Prima di allontanarsi abbracciarono quelli che rimanevano. Quando i cinque uomini rimandati alla vita furono partiti, Enjolras, pensando al condannato a morte, entrò nella sala a pianterreno, dove Javert, legato al palo, meditava. «Hai bisogno di qualche cosa?», gli chiese Enjolras. Javert rispose: «Quando mi ammazzerete?». «Aspetta. Ora abbiamo bisogno di tutte le nostre cartucce.» «Allora datemi da bere», rispose il poliziotto. Enjolras gli porse un bicchier d'acqua e lo aiutò a bere. «Non c'è altro?», aggiunse il giovane. «Sto male a questo palo», rispose Javert. «Non vi siete mica mostrati troppo teneri lasciandomi qua tutta la notte. Legatemi pure come vi pare, ma mettetemi almeno sdraiato sopra una tavola, come quell'altro.» E con un moto del capo accennò al cadavere di Mabeuf. Il lettore si ricorderà come in fondo alla sala ci fosse un lungo tavolone sul quale avevano fuso le pallottole e fabbricato le cartucce. Ora che tutte le munizioni erano pronte e la polvere era esaurita, quella tavola rimaneva disponibile. Per comando di Enjolras quattro insorti staccarono Javert dal palo, mentre un quinto gli teneva una baionetta puntata sul petto. Gli lasciarono le mani legate dietro la schiena, e gli allacciarono i piedi con una cordicella da frustino, robusta e sottile, che gli permetteva di muovere dei passi lunghi quindici pollici, come quelli dei condannati quando vanno al patibolo; quindi lo condussero fino alla tavola in fondo, dove lo fecero coricare legandolo strettamente alla vita. Per maggior sicurezza, con un'altra fune girata intorno al collo formarono una legatura che rendeva impossibile la fuga, e cioè quel laccio denominato nelle prigioni martingale6, che partendo dalla nuca si biforca sullo stomaco e viene a raggiungere le mani dopo essere passato fra le gambe. Mentre legavano Javert, un uomo sulla soglia della porta lo esaminava con un'attenzione straordinaria. L'ombra da lui proiettata fece volgere la testa al prigioniero, che alzando gli occhi riconobbe Jean Valjean; ma non per questo egli trasalì; anzi, chinata fieramente la pupilla, si limitò a sussurrare: «Ora capisco». VII. La situazione si aggrava La luce del giorno cresceva rapidamente, ma non si vedeva aprire né una finestra, né una porta; era l'aurora, ma non il risveglio. L'estremità di rue de la Chanvrerie opposta alla barricata, rimasta sgombra dalle truppe, come già dicemmo, pareva libera e s'offriva ai passanti con una tranquillità sinistra. La rue Saint-Denis era muta come la via delle Sfingi a Tebe; e non si scorgeva anima viva ai crocevia dove apparivano i primi riflessi di sole. Non c'è cosa più lugubre della luce nelle strade deserte. Non si vedeva nulla, ma si udiva; a qualche distanza avveniva un movimento misterioso. Evidentemente l'istante critico si avvicinava. Come la sera precedente, le sentinelle ripiegarono, ma stavolta tutte. La barricata era più forte: dopo la partenza dei cinque era stata ulteriormente alzata. Per consiglio della sentinella che aveva vegliato dalla parte delle Halles, Enjolras, temendo una sorpresa alle spalle, prese una risoluzione grave, quella cioè di asserragliare anche lo stretto passaggio della ruelle Mondétour, fino allora rimasto libero; a questo scopo disselciarono un altro pezzo di strada. In tal modo la barricata chiusa da tre lati, davanti su me de la Chanvrerie, a sinistra verso rue du Cygne e rue de la Petite Truanderie, a destra sulla ruelle Mondétour, era pressoché inespugnabile; è vero pure che era fatalmente serrata; aveva tre fronti, ma non presentava più nessuna uscita. «Fortezza, ma trappola», disse Courfeyrac ridendo. Enjolras fece ammucchiare vicino alla porta della bettola una trentina di selci «smosse di troppo», come asseriva Bossuet. Frattanto il silenzio della parte da cui doveva giungere l'attacco era diventato così intenso che Enjolras fece prendere a ciascuno le posizioni di combattimento. Venne distribuita a tutti una razione di acquavite. Nulla di più strano di una barricata che si prepara a sostenere un assalto. Ognuno sceglie il suo posto come a teatro; chi si appoggia su un fianco, chi sul gomito, chi con la schiena; c'è chi si forma un sedile coi ciottoli; ecco uno spigolo del muro che dà noia, meglio allontanarsi; ecco una sporgenza che può proteggere, meglio profittarne. I mancini diventano preziosi e pigliano i luoghi disagiati per gli altri. Molti si dispongono in modo da poter combattere seduti e vogliono trovarsi comodi per uccidere o per morire. Nella funesta guerra del 1848 un insorto, terribile per la precisione dei tiri, combatteva dalla sommità di un tetto, dove s'era fatto portare un seggiolone alla Voltaire; e fu lì che un colpo di mitraglia lo raggiunse. Non appena il capo proferisce l'ordine di tenersi pronti, cessano tutti i moti disordinati; non più spintoni, né crocchi, né colloqui, né isolamenti: tutte le menti convergono e coincidono nell'attesa dell'assalto. Una barricata prima del pericolo è un caos, ma durante il pericolo è disciplina; l'emergenza stabilisce l'ordine. Appena Enjolras ebbe dato di piglio alla sua carabina a due colpi e si fu appostato presso una specie di merlo che si era riservato, tutti tacquero. Lungo la muraglia si udì il secco crepitio dei fucili. Gli atteggiamenti erano arditi e fiduciosi; l'estremo sacrificio rinvigorisce; non avevano più speranza, ma la disperazione, quell'ultima arma che talvolta procaccia la vittoria, come disse Virgilio. I rimedi estremi derivano dalle estreme risoluzioni. Il gettarsi nella morte è a volte il solo mezzo di sfuggire al naufragio, e il coperchio della bara può diventare una tavola di salvezza. Come la sera precedente, l'attenzione di tutti era diretta, e, si potrebbe dire, puntata verso il fondo della via, che ora si era fatta chiara e visibile. L'attesa non fu lunga. Il rumore ricominciò distintamente dalla parte di Saint-Leu, ma non somigliava a quello che aveva preannunciato il primo attacco. Un agitarsi di catene, il minaccioso scuotersi di una massa, uno stridere di bronzo che trabalzava sul selciato, un solenne frastuono tradivano l'avvicinarsi di qualche arnese di cattivo augurio. Un brivido percorse le viscere di quelle antiche e pacifiche vie, aperte e costruite per la feconda circolazione degli interessi e delle idee, non per il mostruoso rotolio delle ruote della guerra. Le pupille di tutti i combattenti fisse sull'estremità della via divennero truci. Apparve un cannone. Gli artiglieri spingevano il pezzo già in assetto di tiro; l'avantreno era stato staccato, due uomini sostenevano l'affusto, quattro stavano alle ruote, altri stavano al cassone. Si vedeva il fumo della miccia accesa. «Fuoco!», gridò Enjolras. Tutta la barricata fece fuoco, mandando una detonazione spaventosa; una nube di fumo coprì e nascose cannoni e cannonieri. Dopo qualche secondo, dissipatasi la nube, uomini e cannoni ricomparvero; questi ultimi terminavano di rivolgere il pezzo contro la barricata lentamente, con esattezza e senza affrettarsi. Nessuno di loro era stato colpito. Poi il capo-pezzo, poggiatosi con forza sulla culatta del cannone per alzarne la bocca, si mise a puntarla con la gravità di un astronomo che diriga il suo telescopio. «Bravi cannonieri!», esclamò Bossuet, e tutti gli insorti batterono le mani. Un momento dopo il pezzo si trovava collocato in batteria nel bel mezzo della strada, a cavalcioni del rigagnolo, e una minacciosa gola si spalancava contro la ridotta. «Suvvia, allegri!», disse Courfeyrac. «Eccoci al momento brutale. Dopo il buffetto viene il pugno. L'esercito ci picchia con la zampa grossa. La barricata proverà una bella scossa: la moschetteria morde, ma il cannone mangia.» «E un pezzo di bronzo da otto, nuovo modello», aggiunse Combeferre. «Per poco che si oltrepassi la proporzione di dieci parti di stagno su cento di rame, i cannoni di questa specie scoppiano facilmente. L'eccesso di stagno li rende teneri. Così, spesso avviene che abbiano dei vuoti, delle crepe nel focone. Per ovviare a tale inconveniente e per aumentare la carica, converrebbe forse ritornare al metodo del quattordicesimo secolo, la cerchiatura, e rivestire esteriormente il cannone dalla culatta fino all'orecchione con una serie di anelli di acciaio senza saldatura. Intanto rimediano al difetto come meglio possono, e riescono a riconoscere i vani e le crepe per mezzo del gatto; c'è anzi un altro metodo migliore, quello della stella mobile di Gribeauval7.» «Nel sedicesimo secolo», osservò Bossuet, «si usava rigare i cannoni.» «Sì», riprese Combeferre, «aumenta la forza balistica, ma diminuisce la precisione del tiro. Nel tiro a breve distanza la traiettoria non ha tutta la tensione desiderabile, si esagera la parabola e il cammino che percorre il proiettile non è più abbastanza rettilineo perché possa colpire gli oggetti intermedi, necessità assoluta del combattimento, che cresce d'importanza con la vicinanza del nemico, quando si tira a precipizio. Tale difetto di tensione nella curva del proiettile nei cannoni rigati del sedicesimo secolo derivava dalla debolezza della carica, la quale in questa specie di macchine guerresche era imposta da necessità balistiche, come, per esempio, la conservazione degli affusti. Insomma quel gran despota che è il cannone non può ciò che vuole: la forza è una gran debolezza. Una palla di cannone non percorre che seicento leghe all'ora, la luce invece ne percorre settantamila in un secondo. Tale è la superiorità di Cristo su Napoleone.» «Ricaricate le armi», disse Enjolras. In che modo il rivestimento della barricata avrebbe sostenuto l'urto della palla di cannone? Il colpo avrebbe fatto breccia? Ecco il punto. Mentre gli insorti apprestavano i fucili, gli artiglieri caricavano il loro pezzo. Nella ridotta stavano in grande ansietà. Partì il colpo e si udì lo scoppio. «Presente!», gridò una voce allegra. E mentre la palla si scaraventava sulla barricata, Gavroche vi si slanciava dentro. Giungeva dalla parte di rue du Cygne e aveva scavalcato agilmente la barricata secondaria di fronte al dedalo della Petite-Truanderie. Il suo arrivo produsse nella barricata maggior effetto della palla di cannone. Il proiettile si era smarrito nell'ammasso dei rottami; aveva tutt'al più spezzato una ruota dell'omnibus e finito di rompere la vecchia carretta Anceau. Al che, gli insorti si misero a ridere. «Continuate», gridò Bossuet agli artiglieri. VIII. Gli artiglieri si fanno prendere sul serio Circondarono Gavroche. Ma non ebbe tempo di raccontare nulla, perché Marius, tremante, lo trasse in disparte. «Cosa vieni a fare qui, tu?» «Oh, bella!», rispose il fanciullo, «E voi?» E guardò fisso Marius con la sua sfrontatezza sublime. I suoi occhi erano dilatati dall'intrepida luce interiore. Marius proseguì con accento severo: «Chi ti ha detto di tornare? Hai almeno consegnato la lettera al suo indirizzo?». Gavroche non era senza qualche rimorso riguardo a quella lettera, della quale, a dire il vero, per la fretta di ritornare alla barricata si era disfatto, più che consegnarla. Si sentiva costretto a convenire con se stesso di averla affidata con una certa leggerezza a quello sconosciuto, di cui non aveva potuto neppure vedere bene il volto. È vero che quell'uomo era a testa scoperta, ma non bastava. Insomma, si rivolgeva in proposito dei piccoli rimproveri, e temeva i rimbrotti di Marius; perciò, per togliersi d'impaccio ricorse al metodo più semplice: mentì con audacia. «Cittadino, ho consegnato la lettera al portinaio. La signora dormiva. La riceverà al suo risveglio.» Marius, che nello spedire quel biglietto si era proposto due scopi, dare un addio a Cosette e salvare Gavroche, dovette accontentarsi della metà di quanto desiderava. Però gli si affacciò alla mente la coincidenza dell'invio della lettera col sopraggiungere di Fauchelevent nella barricata. Lo mostrò al monello. «Conosci quell'uomo?» «No», rispose il ragazzo. Infatti, Gavroche aveva visto Jean Valjean soltanto nell'oscurità. Le congetture torbide e oscure sbozzate dall'immaginazione del giovane innamorato svanirono. Che ne sapeva delle opinioni di Fauchelevent? Forse era un repubblicano; e in tale ipotesi la sua presenza in quella battaglia era naturale. Intanto il fanciullo era corso all'altra estremità della ridotta gridando: «Il mio fucile!». Courfeyrac glielo fece restituire. Gavroche avvertì «i compagni», come li chiamava, che ormai erano bloccati, e che aveva penato non poco per ritornare. Un battaglione di linea nella Petite-Truanderie chiudeva lo sbocco verso rue du Cygne, dal lato opposto la guardia municipale occupava rue des Prêcheurs, e di fronte stava il grosso dell'esercito. Dopo questa informazione Gavroche aggiunse: «Vi autorizzo a conciarli per le feste». Intanto Enjolras continuava a spiare con l'orecchio teso da dietro la sua postazione merlata. Gli assalitori, senza dubbio poco soddisfatti del colpo di cannone, non lo avevano ripetuto. Una compagnia di fanti di linea venne a occupare l'estremità della via dietro il cannone: i soldati si misero a disselciare il terreno e a costruire un piccolo muro basso, una specie di spalleggiamento, che non aveva più di diciotto pollici di altezza, di fronte alla barricata. All'angolo sinistro di quello spalleggiamento si vedeva sporgere la testa di colonna di un battaglione di guardia nazionale del circondario, appostato in rue Saint-Denis. Enjolras, sempre di vedetta, credette di distinguere il rumore particolare che producono le cartucce a mitraglia quando vengono levate dal cassone, e vide il capo-pezzo cambiare la mira piegando leggermente a sinistra la bocca del cannone. Quindi gli artiglieri lo ricaricarono, e il capo-pezzo, presa egli stesso la miccia, l'avvicinò al focone. «Abbassate la testa, accostatevi al muro e tutti giù in ginocchio lungo la barricata!», gridò Enjolras. Gli insorti che avevano abbandonato i loro posti di battaglia all'arrivo di Gavroche, e che si trovavano sparsi davanti alla taverna, si precipitarono confusamente lungo la trincea; ma prima che il comando di Enjolras fosse obbedito, si udì lo sparo con lo spaventoso rantolo di una scarica di mitraglia. E tale era infatti. Il colpo era stato diretto verso il vano tra la barricata e la vicina casa ed era rimbalzato sul muro, causando con quel terribile rimbalzo due morti e tre feriti. Se la zuffa continuava in quel modo, la barricata non poteva resistere. La mitraglia vi penetrava fra un brusio di costernazione. «Bisogna impedire il secondo colpo», esclamò Enjolras. E spianata la carabina, prese di mira il capo-pezzo, il quale si chinava in quell'istante sulla culatta a sorreggere e fissare definitivamente il tiro. Era un bel sergente d'artiglieria bello, giovanissimo, biondo, dalla fisionomia dolcissima espressiva e intelligente, propria di quell'arma temibile e predestinata, la quale continuando a perfezionarsi nell'orrore finirà per uccidere la guerra. Combeferre, in piedi vicino a Enjolras, contemplava quel giovane. «Che peccato!», disse. «Che cosa orribile sono queste stragi! Almeno quando non ci saranno più re, non ci saranno più guerre. Tu, Enjolras prendi di mira quel sergente, ma non lo osservi. Figurati che è un bel giovane intrepido, si vede che ha cervello, sono ben istruiti quei giovani artiglieri; ha un padre, una madre, una famiglia, forse è innamorato; ha tutt'al più venticinque anni; potrebbe essere tuo fratello.» «Lo è», rispose Enjolras. «Sì», ripigliò Combeferre, «e anche mio. Ebbene, non uccidiamolo.» «Lasciami. Ciò che è necessario, è necessario.» Una lacrima scorse lentamente sulla marmorea gota di Enjolras. Nello stesso tempo tirò il grilletto. Si vide un lampo. L'artigliere girò due volte su se stesso, le braccia tese e la testa alta, quasi cercando l'aria, poi si abbatté sul fianco del cannone e vi rimase immobile. In mezzo al dorso, si vedeva sprizzare uno zampillo di sangue. La palla gli aveva attraversato il petto da parte a parte. Era spirato. Dovettero portarlo via e sostituirlo con un altro. Così si guadagnavano alcuni minuti. IX. Uso dell'antica destrezza di bracconiere che contribuì alla condanna del 1796 Nella barricata s'incrociavano i pareri. Le scariche sarebbero riprese tra breve, e contro quella mitraglia era impossibile tenere duro più di un quarto d'ora. L'ammortizzare i colpi era un'assoluta necessità. Enjolras lanciò questo ordine: «Bisogna mettere là un materasso». «Non ne abbiamo», rispose Combeferre, «ci stanno sopra i feriti.» Jean Valjean, seduto in disparte sopra un paracarro col fucile fra le gambe, fino a quell'istante non aveva preso parte alcuna a quanto avveniva e pareva non udisse i combattenti sussurrare intorno a lui: «Ecco un fucile che non serve a nulla». Dopo l'ordine di Enjolras si alzò. Il lettore ricorderà come, fino dal primo giungere delle truppe in rue de la Chanvrerie, una vecchia, prevedendo la sparatoria, avesse collocato un materasso davanti alla sua finestra, nella soffitta di una casa a sei piani un po' al di fuori della barricata. Il materasso, posto di traverso, poggiava in basso a due pertiche per asciugare i panni, mentre era sostenuto in alto da due funi, che vedute da lontano parevano spaghi ed erano annodate a chiodi infissi negli stipiti dell'abbaino. Quelle due corde risaltavano sullo sfondo del cielo simili a capelli. «Qualcuno potrebbe prestarmi una carabina a due canne?», chiese Val-Jean. Enjolras che aveva ricaricata appena la sua, gliela porse. Valjean prese di mira l'abbaino e sparò. Venne tagliata una delle due corde che reggevano il materasso. E questo rimase appeso a un solo filo. Valjean sparò il secondo colpo. L'altra fune andò a sferzare i vetri della soffitta, e il materasso, sdrucciolando tra le due pertiche, cadde nella via. La barricata applaudì. Tutte le voci esclamarono: «Ecco un materasso». «Sì», osservò Combeferre, «ma chi andrà a pigliarlo?» Infatti il materasso era caduto al di là della barricata, tra gli assediami e gli assediati. Ora la morte del sergente aveva inasprito la truppa, tanto che da alcuni minuti i soldati si erano buttati ventre a terra dietro il riparo di ciottoli da loro costruito e avevano aperto il fuoco contro la barricata, per supplire al silenzio forzato del cannone, mentre veniva riorganizzato il servizio. Gli insorti non rispondevano a quelle fucilate per economizzare le munizioni. Le pallottole venivano a infrangersi contro la barricata, ma la via spazzata dai proiettili era terribile. Valjean uscì dall'apertura, si spinse nella strada attraverso la tempesta delle pallottole, si avvicinò al materasso, lo raccolse, se lo caricò sul dorso e rientrò nella barricata. Lo assestò alla meglio nella fenditura, fissandolo al muro in modo che gli artiglieri non potessero vederlo. Fatto ciò, stettero ad aspettare il colpo a mitraglia, il quale non tardò molto. Il cannone vomitò con un ruggito il suo mucchio di pallettoni, ma non avvenne nessun rimbalzo e la mitraglia andò a finire sul materasso. L'effetto previsto era raggiunto, la barricata rimase illesa. «Cittadino», disse Enjolras a Valjean, «la Repubblica vi ringrazia». Bossuet che rideva ammirato, esclamò: «È immorale che un materasso abbia tanta potenza; è il trionfo di ciò che si piega su ciò che fulmina. Ma non conta; gloria al materasso che annichilisce un cannone!» X. Aurora In quello stesso momento Cosette si svegliava. La sua camera era piccola, pulita, tranquilla, con un'ampia finestra a levante che dava sulla corte interna della casa. Cosette ignorava quando accadeva a Parigi, perché si era già ritirata nella sua stanzetta, quando il giorno precedente la Toussaint aveva detto: «Sembra che ci siano dei trambusti». Aveva dormito poco, ma bene, e aveva fatto dei bei sogni, forse perché il suo letto era candidissimo. Le era apparso Marius circondato di luce; ed essendosi svegliata con un raggio di sole sugli occhi, credette sulle prime di continuare il sogno. Il suo primo pensiero, appena desta, fu ridente; si sentì rassicurata. Come Jean Valjean poche ore prima, attraversava quello stato d'animo che assolutamente rifiuta ogni sventura. Si mise a sperare con tutte le sue forze, senza sapere perché. Poi fu presa da uno stringimento di cuore ricordandosi come da tre giorni non avesse veduto Marius. Ma rifletté che lui aveva indubbiamente ricevuto la sua lettera, che sapeva dove ritrovarla, e che era tanto ingegnoso da trovare il modo di arrivare fino a lei. E magari quello stesso giorno, forse quella mattina. Era giorno fatto; ma il raggio luminoso penetrava orizzontale: doveva essere ancora prestissimo. Tuttavia decise di alzarsi per ricevere Marius. Sentiva che non poteva vivere senza di lui; lui sarebbe venuto. Non era ammissibile nessuna obiezione; tutto questo era sicurissimo; era già una cosa mostruosa aver dovuto soffrire per tre giorni. Era proprio orribile che il buon Dio avesse tollerato quell'assenza di Marius per tre giorni; ma una così crudele tribolazione dall'alto era una prova ormài superata; dall'uno all'altro istante sarebbe arrivato Marius con una buona notizia. La giovinezza è fatta così: fa presto ad asciugare le lacrime, trova che il dolore è inutile e non lo accetta. La giovinezza è un sorriso dell'avvenire all'ignoto. Essere felice le è naturale: pare che il suo respiro sia fatto di speranza. Del resto, la fanciulla non riusciva a rammentarsi cosa le avesse detto Marius intorno a quell'assenza che doveva durare un giorno solo, né quale spiegazione le avesse dato. Tutti abbiamo osservato con quanta destrezza la moneta che lasciamo cadere a terra vada a nascondersi e con quale arte sappia rendersi irreperibile: ci sono pensieri che fanno a volte lo stesso scherzo; si cacciano in qualche piega del nostro cervello; ed è finita: impossibile riportarci sopra la memoria. Cosette s'indispettiva dell'inutilità dei suoi sforzi, e diceva tra sé che era un male e una colpa aver dimenticato così le parole di Marius. Uscì dal letto e fece le sue abluzioni dell'anima e del corpo: la preghiera e la toeletta. Si può introdurre il lettore in una camera nuziale, non in quella di una vergine. Il verso oserebbe appena; la prosa deve astenersene. E l'interno d'un fiore non ancora sbocciato, è un candore nell'ombra, l'intima cella di un giglio chiuso, nella quale non deve penetrare lo sguardo dell'uomo prima di quello del sole. La donna quando è ancora in boccio è sacra. Quel letto innocente che si scopre, quell'adorabile seminudità che ha paura di se stessa, quel bianco piede che si rifugia in una pianella, quel seno che si vela anche dinanzi allo specchio, come se lo specchio fosse una pupilla, quella camicia che si affretta a risalire e a nascondere la pelle non appena si ode scricchiolare un mobile o passare una carrozza, quei nastri allacciati, quei ganci chiusi, quei lacci annodati, quel trasalire, quei brividi di freddo e di pudore, quell'apprensione graziosissima di ogni gesto, quell'inquietudine quasi alata là ove non c'è nulla da temere, e le fasi successive dell'abbigliarsi, vezzose come le nuvole dell'aurora, sono tutte cose che non vanno descritte, ed è già troppo l'averne fatto cenno. L'occhio dell'uomo dev'essere ancora più religioso dinanzi al risveglio di una giovinetta che dinanzi al sorgere di una stella; la possibilità di potersi avvicinare a quella creatura deve aumentare il suo rispetto. La peluria della pesca, il pulviscolo della prugna, il radioso cristallo della neve, la calugine sulle ali della farfalla, sono cose rozze in confronto a quella castità che ignora perfino di essere casta. La fanciulla è appena una scintilla di sogno e non è ancora una statua. La sua alcova sta nascosta nella parte più misteriosa dell'ideale, e il contatto indiscreto qui è una profanazione. Noi dunque non trascriveremo nulla del soave tramestio dello svegliarsi di Cosette. Una favola orientale narra che la rosa fu creata bianca da Dio, ma che Adamo la osservò mentre si schiudeva, e lei divenne rossa per la vergogna. Noi siamo di quelli che rimangono interdetti davanti ai fiori e alle fanciulle, perché troviamo gli uni e le altre venerabili. Cosette si vestì prontamente e si pettinò - operazione allora semplicissima perché le donne non avevano ancora addottata l'usanza di gonfiare i boccoli e le bande con cuscinetti, rigonfi e posticci; quindi aprì la finestra e girò intorno lo sguardo, sperando di scoprire qualche parte della pubblica via, qualche spigolo di casa, qualche pezzo di lastrico da cui attendere l'arrivo di Marius. Ma non si vedeva nulla del mondo esterno: la corte era chiusa da muri piuttosto alti, e il suo sguardo non potè spaziare che sopra alcuni giardini, che le parvero orridi. Per la prima volta in vita sua trovò brutti i fiori. La più piccola estremità del rigagnolo, in un crocevia le sarebbe parsa assai più gradevole. Decise di osservare il cielo, quasi pensasse che Marius potesse giungere anche di là. D'un tratto scoppiò in lacrime; non per volubilità dell'animo, ma perché la sua situazione era un'alternanza di speranze e di scoramenti. Sentì un confuso non so che di orribile; poiché infatti le cose passano nell'aria. Rifletté che non c'era nulla di sicuro, che perdersi di vista equivaleva a smarrirsi; l'idea che Marius poteva forse ritornarle dal cielo le si affacciò non più sorridente, ma lugubre. Poi, tale è la natura di quelle nubi, la calma ritornò, e la speranza e una specie di sorriso fiducioso in Dio. Tutti dormivano ancora nella casa dove regnava un profondo silenzio; non un'imposta aperta, l'alloggio del portinaio serrato, la Toussaint non ancora alzata, e Cosette ritenne naturalmente che suo padre fosse ancora a letto. Si disse che era stato cattivo, soffrendone. Ma contava su Marius, l'eclisse di quella luce per lei era impossibile. Udiva ogni tanto, a gran distanza, delle sorde scosse e pensava: «È strano che aprano e chiudano i portoni così di buon mattino». Erano i colpi di cannone che battevano la barricata. Appena sotto la finestra di Cosette, sotto il cornicione annerito dal tempo, c'era un nido di rondini, che con la sua curva sporgeva un po' in fuori, tanto che stando di sopra si poteva vedere l'interno di quel piccolo paradiso. La madre era nel nido e copriva la prole con le ali distese a ventaglio, mentre il padre svolazzava qua e là, partiva e ritornava portando nel becco cibi e baci. La luce del giorno indorava la loro felicità, la grande legge del moltiplicatevi si mostrava qui sorridente e augusta, e quel tenero mistero sbocciava nella gloria del mattino. Cosette, i capelli al sole, l'anima nelle chimere, illuminata dentro dall'amore e fuori dall'aurora, si chinò istintivamente, e senza quasi confessare a se stessa che stava pensando a Marius, si pose a contemplare quegli uccellini, quella famiglia, quel maschio e quella femmina, quella madre e quei piccini, col profondo turbamento che un nido più cagionare a una vergine. XI. Il colpo di fucile che non fallisce mai il bersaglio e non uccide nessuno Il fuoco degli assalitori continuava; la moschetteria e la mitraglia si alternavano senza, a dir il vero, produrre gran danno. La parte superiore della facciata di Corinto, era la sola che ne risentisse; le finestre del primo piano e gli abbaini del tetto, crivellati dalle pallottole e dalle schegge, si sfaldavano lentamente. I combattenti che vi si erano appostati, avevano dovuto allontanarsi. Del resto, continuare lungo tempo il fuoco, è la tipica tattica di chi vuole prendere una barricata, allo scopo di esaurire le munizioni degli insorti se cadono nell'errore di rispondere, e di dare quindi l'assalto non appena dal rallentarsi dei loro fuochi si capisce che non hanno più polvere né pallottole. Ma Enjolras non era caduto nel tranello, e la barricata non rendeva i colpi. A ogni scarica di plotone, Gavroche si gonfiava la gota con la lingua, indizio di profondo disprezzo, ed esclamava: «Va bene, lacerate pure della tela; ci occorrono appunto un po' di filacce». Courfeyrac diceva al cannone per la sua scarsa efficacia: «Diventi monotono, caro mio». Nelle battaglie capita di trovarsi impacciati e nervosi come a un ballo. Probabilmente quel silenzio della ridotta cominciava a inquietare gli assedianti, a metterli in sospetto di qualche inaspettato incidente; insomma sentirono il bisogno di vedere chiaro attraverso quel monte, di sapere cosa avveniva dietro quel muro impassibile che riceveva i colpi senza ribatterli. D'improvviso gli insorti videro un elmo brillare al sole sopra un tetto vicino; era un pompiere poggiato a un alto fumaiuolo, che pareva stesse di vedetta. Il suo sguardo piombava a picco nella barricata. «Ecco un sorvegliante scomodo», esclamò Enjolras. Jean Valjean gli aveva reso la carabina, ma teneva il suo fucile. Senza dire una parola, prese di mira il pompiere e un attimo dopo l'elmo, colpito da una palla, cadeva rumorosamente nella via. Il soldato, atterrito, scomparve subito. Gli successe nel posto un secondo osservatore, un ufficiale. Ma Valjean aveva ricaricato il fucile, prese la mira tosto e mandò il suo elmo a raggiungere quello del soldato. L'ufficiale non insistette e si ritirò prontamente, anzi il consiglio questa volta venne compreso, poiché nessuno più si affacciò sul tetto, e rinunciarono a spiare la barricata. «Perché non avete ucciso quegli uomini?», chiese Bossuet a Valjean. Jean Valjean non rispose. XII. Il disordine partigiano dell'ordine Bossuet mormorò all'orecchio di Combeferre: «Non ha risposto alla mia domanda». «È un uomo che pratica la bontà a colpi di fucile», rispose Combeferre. Coloro che conservano qualche ricordo di quell'epoca già lontana, sannocome la guardia nazionale del circondario fosse efficiente contro le insurrezioni. Nelle giornate del giugno 1832 si mostrò più che mai intrepida e accanita. Certi bettolieri di Pantin, delle Vertus o della Cunette, i cui locali rimanevano vuoti per via della sommossa, diventavano leoni a vedere deserta la loro sala da ballo, e si facevano ammazzare per difendere l'ordine rappresentato dalle taverne. In quell'epoca borghese ed eroica in pari tempo, così come le idee avevano i loro cavalieri, anche gli interessi trovavano i loro paladini. La prosaicità del movente non toglieva nulla all'impresa. Il decrescere di un mucchio di scudi persuadeva certi banchieri a cantare la Marsigliese. Versavano liricamente il sangue per i loro banchi, e difendevano con un entusiasmo spartano la loro bottega, questo infimo diminutivo della patria. In sostanza, ne conveniamo, in tutto ciò non c'era nulla che non fosse molto serio; erano gli elementi sociali in lotta, in attesa del giorno in cui avrebbero trovato un equilibrio. Un altro sintomo di quel periodo era l'anarchia del governativismo (parola barbara del partito benpensante). Parteggiava per l'ordine, ma indisciplinatamente. Il tamburo talora suonava d'improvviso a raccolta, per ordine di qualche colonnello della guardia nazionale; vi erano capitani che andavano agli scontri secondo la loro ispirazione; guardie che si battevano a loro fantasia e per proprio conto. Nei momenti di crisi, nelle «giornate», prendevano consiglio dai propri istinti più che dai capi. Nell'esercito dell'ordine v'erano adunque veri guerrilleros, gli uni della spada, come Fannicot, gli altri della penna, come Henri Fonsrède8. La civiltà, sventuratamente rappresentata in quell'epoca da un'aggregazione di interessi, più che da un insieme di princìpi, era o si credeva in pericolo, e mandava grida di allarme; e allora ciascuno, la difendeva, la soccorreva e la proteggeva a suo capriccio; tutti si attribuivano il compito di salvare la società. Lo zelo talora si spingeva fino allo sterminio. Non di rado i drappelli di guardia nazionale, di loro privata autorità, si costituivano in consiglio di guerra, e in cinque minuti giudicavano e fucilavano un insorto fatto prigioniero. Fu un'improvvisazione di questa specie che uccise Prouvaire. Legge feroce di Lynch, che nessun partito ha diritto di rimproverare agli altri, perché è applicata dalla repubblica in America, come dalla monarchia in Europa. Quella legge di Lynch veniva per di più aggravata da diversi errori. Un giovane poeta, di nome Paul-Aimé Garnier, in un giorno di sommossa fu inseguito sulla place Royale con la baionetta alle reni, e riuscì a stento a porsi in salvo, rifugiandosi nell'androne del numero 6. Gridavano: «Ecco un altro Sansimoniano!» e volevano linciarlo come tale, solo perché portava sotto il braccio un volume delle Memorie del duca di Saint-Simon. Una guardia nazionale leggendo sul libro la parola Saint-Simon aveva gridato: «A morte!». Il 6 giugno 1832, una compagnia di guardie nazionali del circondario, comandata dal capitano Fannicot nominato da poco, si fece decimare per capriccio e senza motivo in rue de la Chanvrerie. Questo fatto, per quanto strano, fu comprovato dall'inchiesta giudiziaria che tenne dietro all'insurrezione: il capitano Fannicot, borghese impaziente e audace, una specie di soldato di ventura dell'ordine, del tipo che abbiamo appena descritto, governativo, fanatico e indisciplinato, non seppe resistere alla tentazione di far fuoco prima del tempo e all'ambizione di prendere la barricata da solo, vale a dire con la sua compagnia. Esasperato dalla successiva apparizione della bandiera rossa e della vecchia casacca, che scambiò per uno stendardo nero, prese a biasimare ad alta voce i generali e i comandanti di corpo adunati a consiglio che giudicavano non fosse ancora giunto il momento dell'assalto decisivo, lasciando, secondo la celebre espressione di uno di loro, «che l'insurrezione cuocesse nel suo brodo». Dal canto suo, lui trovava la barricata matura, e siccome tutto ciò che è maturo deve cadere, volle tentare la prova. Comandava uomini risoluti al pari di lui, «degli indemoniati», come disse un testimone. La sua compagnia, quella stessa che aveva fucilato il poeta Prouvaire, era la prima del battaglione appostato dietro l'angolo della via. Quando nessuno se l'aspettava, il capitano lanciò i suoi uomini contro la barricata; ma quel gesto, eseguito con maggior buona volontà che strategia, costò caro alla compagnia Fannicot. Prima che fosse giunta a due terzi della via, fu accolta da una scarica generale della barricata. Quattro, i più audaci, che correvano avanti, vennero fulminati quasi a bruciapelo ai piedi della ridotta; e quel gruppo di guardie nazionali, uomini coraggiosissimi ma che non avevano la tenacia militare, dopo qualche resistenza dovette ripiegare, lasciando quindici cadaveri sul lastrico. La breve esitazione diede tempo agli insorti di ricaricare le armi, e una seconda scarica, davvero micidiale, colse gli assalitori prima che avessero potuto raggiungere la cantonata che serviva loro di riparo. Un momento dopo si trovarono presi tra due fuochi, e subirono anche la mitraglia del pezzo in batteria, il quale non avendo ricevuto nessun ordine non aveva sospeso i suoi colpi. L'intrepido e imprudente Fannicot fu colto dalla mitraglia, e morì ucciso dal cannone, vale a dire dall'ordine. Quell'assalto, più furioso che serio, irritò Enjolras, il quale ebbe a esclamare: «Che imbecilli! Fanno uccidere i loro uomini e consumare le nostre munizioni per nulla». Enjolras parlava da vero generale di sommossa. L'insurrezione e la repressione non lottano ad armi pari. Quella, presto esaurita, ha soltanto un numero circoscritto di fucilate da sparare, di combattenti da opporre; una giberna vuota, un uomo estinto, non si possono rimpiazzare. La repressione invece avendo a sua disposizione l'esercito non conta gli uomini, e possedendo Vincennes, non misura le cariche. A ogni uomo della barricata il governo può opporre un reggimento, a ogni giberna un arsenale. Sono lotte di uno contro cento, che finiscono sempre con la rovina delle barricate; a meno che non sorga bruscamente la rivoluzione e non venga a gettare sulla bilancia la sua scintillante spada d'arcangelo, come talvolta accade. Allora tutto si leva, il selciato sembra ribollire, le ridotte popolari rigurgitano. Parigi è presa da un fremito terribile, si libera un quid divinum, si sente nell'atmosfera un 10 agosto, un 29 luglio, sorge una luce prodigiosa, le fauci spalancate della forza indietreggiano, e l'esercito, il leone, si vede innanzi ritto e tranquillo quel profeta che è la Francia. XIII. Bagliori che passano Nel caos dei sentimenti e delle passioni che difendono una barricata c'è un po' di tutto: il coraggio, la gioventù, il punto d'onore, l'entusiasmo, l'ideale, la convinzione, la pertinacia del giocatore, e soprattutto un continuo alternarsi di speranza. Uno di questi lampi, una vaga lusinga, attraversò rapidamente, e quando meno se l'aspettavano, la barricata della Chanvrerie. «Ascoltate», esclamò d'improvviso Enjolras che stava sempre con l'orecchio teso, «mi pare che Parigi si risvegli.» È indubitabile che nella mattina del 6 giugno per un'ora o due l'insurrezione ebbe una certa recrudescenza. L'ostinazione della campana a stormo ridestò qualche velleità, e si fecero dei tentativi di barricata in rue de Poirier e rue des Graviliers. Davanti alla porte Saint-Martin un giovane armato di carabina assalì da solo uno squadrone di cavalleria; mise un ginocchio a terra, allo scoperto, in mezzo al boulevard, puntò il fucile, fece fuoco, uccise il capo-squadrone, e si volse indietro dicendo: «Eccone uno che non ci farà più male». Venne fatto a pezzi. In rue Saint-Denis una donna sparava contro la guardia municipale tenendosi nascosta dietro una persiana, di cui a ogni colpo si vedevano tremare le stecche. Un fanciullo di quattordici anni arrestato in rue de la Cossonerie, aveva le tasche piene di cartucce. Furono assaliti vari corpi di guardia. Un reggimento di corazzieri, alla testa del quale marciava il generale Cavaignac de Baragne, all'ingresso di rue Bertin-Poirée fu accolto da una moschetteria vivissima e inaspettata. In rue Planche-Mibray vennero scagliati sulla truppa, dall'alto dei tetti, cocci di stoviglie e utensili domestici; cattivo sintomo. Quando narrarono tale incidente al maresciallo Soult, questo luogotenente di Napoleone diventò pensieroso, ricordando la frase del generale Suchet a Saragozza: «Quando le vecchie ci rovesciano i pitali sulla testa, siamo perduti». Questi sintomi che si manifestavano quando si credeva di aver localizzato la sommossa, quella febbre di collera che ripigliava il sopravvento, quelle faville che volavano qua e là sopra le profonde masse di combustibile che sono i sobborghi di Parigi, tutto ciò rese inquieti i capi militari, i quali si affrettavano a spegnere quei princìpi d'incendio, e differirono, finché non fosse soffocato ogni focolaio, l'assalto alle barricate Maubée, della Chanvrerie e di Saint-Merry, per non trovarsi di fronte nessun altro nemico e farla finita in una volta sola. Lanciarono nelle vie in tumulto alcune colonne di truppa, che facevano sgombrare le più larghe, ed esploravano le più strette, ora lentamente e con precauzione, ora a passo di carica. I soldati sfondavano le porte delle case da cui erano uscite le schioppettate; e intanto la cavalleria disperdeva i capannelli sui boulevards. Tale repressione non avvenne senza rumore né senza quel tumultuoso frastuono che emerge dai conflitti tra l'esercito e il popolo. Ecco ciò che aveva colpito l'orecchio d'Enjolras negli intervalli tra la moschetteria e le cannonate. Inoltre, aveva veduto passare in fondo alla via dei feriti portati sopra barelle, e aveva detto a Courfeyrac: «Quei feriti là non provengono da noi». La speranza durò poco, la fioca luce si eclissò; in meno di mezz'ora ciò che era nell'aria svanì; era stato un lampo senza fulmine, e gli insorti sentirono ricadérsi addosso quell'immensa cappa di piombo che l'indifferenza del popolo getta sugli ostinati derelitti. Il movimento generale che pareva essersi delineato confusamente, aveva abortito, e l'attenzione del ministro della Guerra e la strategia dei generali potevano ormai concentrarsi sulle tre o quattro barricate rimaste in piedi. Il sole si alzava all'orizzonte. Un insorto interpellò Enjolras: «Abbiamo fame. Ci toccherà proprio di morire così senza mangiare?». Enjolras, sempre appoggiato col gomito dietro il suo posto fece cenno di sì col capo senza distogliere lo sguardo dall'estremità della via. XIV. Dove si leggerà il nome dell'amante di Enjolras Courfeyrac, seduto sopra un sasso accanto a Enjolras, continuava a insultare il cannone, e ogni volta che passava col suo mostruoso rumore quella tetra nube di proiettili che si chiamava mitraglia, egli la salutava con un sibilo ironico. «Ti sciupi i polmoni, mio povero vecchio brontolone, mi fai pena, sprechi i tuoi strepiti: non è tuono, ma tosse.» E tutti ridevano intorno a lui. Courfeyrac e Bossuet, nei quali col pericolo cresceva il buonumore, sostituivano, come Madame Scarron9, lo scherzo al cibo, e poiché mancava il vino, mescevano a tutti allegria. «Io ammiro Enjolras», diceva Bossuet. «La sua temerarietà impassibile mi sorprende. Vive solo, e ciò lo rende forse un po' malinconico. Si lamenta della sua posizione, che lo condanna alla vedovanza. Noi tutti abbiamo, più o meno, delle amanti che ci rendono pazzi, vale a dire coraggiosi. Chi è innamorato diventa quasi una tigre, è quindi naturale che si batta come un leone. È un mezzo per vendicarsi dei tiri che ci fanno le nostre grisettes. Orlando si fa uccidere per far saltare la mosca al naso ad Angelica; i nostri eroismi derivano tutti dalle nostre donne. Un uomo senza donna è come una pistola senza cane; è la donna che mette in moto l'uomo. Ebbene, Enjolras non ne ha, non è innamorato, eppure trova il modo di essere intrepido. È una cosa incredibile che si possa essere freddo come il ghiaccio e coraggioso come il fuoco.» Pareva che Enjolras non ascoltasse; ma se qualcuno gli fosse stato vicino, l'avrebbe udito mormorare sottovoce: «Patria». Bossuet rideva ancora quando Courfeyrac esclamò: «Qualcosa di nuovo!». E con la voce di un usciere che annuncia una visita, soggiunse: «Mi chiamo pezzo da Otto». Infatti era entrato in scena un nuovo personaggio, e cioè un secondo cannone. Gli artiglieri eseguirono rapidamente la manovra di forza, e collocarono questo secondo pezzo in batteria accanto al primo. Cominciava a delinearsi una catastrofe. Pochi istanti dopo, i due pezzi, maneggiati abilmente, tiravano di fronte alla ridotta, mentre i fuochi di fila della fanteria e della guardia nazionale davano appoggio all'artiglieria. A breve distanza si udiva un altro rimbombo. Infatti, mentre le due bocche da fuoco infuriavano contro la barricata di rue de la Chanvrerie, altre due bocche appostate, una in rue Saint-Denis, l'altra in rue Aubry-le-Boucher battevano la barricata Saint-Merry. I quattro cannoni si facevano un'eco lugubre. I latrati di quei tetri mastini da guerra si rispondevano. I due cannoni diretti contro la trincea di rue de la Chanvrerie, tiravano uno a mitraglia, l'altro a palla. Quello che sparava a palla era appuntato un po' più in su e disposto in modo che il proiettile colpisse il lembo superiore della barricata, ne intaccasse lo spigolo e frantumasse i ciottoli lanciandone le schegge a mo' di mitraglia contro gli insorti. Tale metodo di tiro aveva per scopo di allontanare i difensori dal ciglio della ridotta e di costringerli a raggrupparsi all'interno; preannunciava quindi l'assalto. Una volta rimossi i combattenti dalla cresta della barricata con le palle da cannone e dalle finestre dell'osteria con la mitraglia, le colonne destinate all'attacco potevano avventurarsi nella via senza essere prese di mira, forse anche senza essere vedute, scalare improvvisamente la barricata e, chissà? prenderla di sorpresa. «Bisogna assolutamente diminuire i danni di quei cannoni», disse Enjolras, e gridò: «Fuoco sugli artiglieri!». Erano tutti pronti. La barricata che da così lungo tempo taceva, fece fuoco disperatamente; sette, otto scariche si succedettero con una specie di rabbia gioiosa; la via si riempì di uno fumo soffocante, e qualche minuto dopo, attraverso la nebbia striata dalle fiamme, si potè confusamente vedere che due terzi degli artiglieri giacevano a terra sotto le ruote dei cannoni. Quelli rimasti incolumi continuavano a maneggiare i loro pezzi con severa tranquillità; ma il fuoco era rallentato. «Ecco che va bene», disse Bossuet a Enjolras, «il risultato è buono.» Questi scrollando il capo, rispose: «Un altro quarto d'ora di risultato come questo e non ci saranno più di dieci cartucce nella barricata». Gavroche sembrò udire questa frase. XV. Gavroche alla scoperta D'un tratto Courfeyrac scorse qualcuno ai piedi della trincea, all'esterno, nella via, esposto alle pallottole. Gavroche aveva preso nell'osteria un paniere per le bottiglie, era uscito passando dalla fenditura, e stava vuotando tranquillamente in quel paniere le giberne piene di cartucce delle guardie nazionali uccise vicino alla ridotta. «Cosa fai lì?», chiese Courfeyrac. Il fanciullo alzò la testa: «Cittadino, riempio il mio paniere». «Ma non vedi la mitraglia?»Gavroche rispose: «Ebbene, piove. È così?». Courfeyrac gli gridò: «Rientra!». «A momenti!», disse il monello. E si slanciò nella via. Il lettore ricorderà come la compagnia Fannicot, nel ritirarsi aveva lasciato dietro di sé una striscia di cadaveri. Una ventina di morti giacevano qua e là sul selciato lungo tutta la strada; una ventina di giberne per Gavroche, una provvigione di cartucce per la barricata. Il fumo nella via formava una densa nebbia. Chi ha visto una nube attraversare una gola di montagne fra dirupi a picco, può immaginarsi quel fumo serrato e quasi condensato fra due linee di alti edifici. Saliva lentamente e si rinnovava di continuo; da cui un graduale oscuramento che faceva impallidire la stessa luce del giorno. A malapena i combattenti potevano scorgersi da un capo all'altro della via, che pure era brevissima. Quell'oscurità probabilmente voluta e calcolata da chi voleva dirigere l'assalto alla barricata, riuscì utile a Gavroche. Sotto le pieghe di quel velo di fumo e grazie alla sua figura minuta il monello potè spingersi piuttosto avanti nella strada senza essere visto, e svaligiò le prime sette o otto giberne senza gran pericolo. Strisciava ventre a terra, galoppava a quattro gambe tenendo il paniere'tra i denti, si contorceva, sdrucciolava, ondeggiava, serpeggiava da un cadavere all'altro, vuotava giberne e bisacce come una scimmia sguscia una noce. Dalla barricata, ancora abbastanza vicina, non osavano più gridargli che rientrasse, per timore di attirare sopra di lui l'attenzione. Indosso a un caporale ucciso trovò una fiaschetta da polvere e se l'intascò dicendo: «Per la sete». Spingendosi sempre avanti, giunse al punto dove la nebbia prodotta dal fumo diventava trasparente, tanto che i tiratori appostati dietro il rialzo di ciottoli, e quelli della guardia nazionale del circondario raggruppati dietro l'angolo della via, si mostrarono l'un l'altro, all'improvviso, qualcosa che si agitava in mezzo al fumo. Mentre Gavroche era intento a sbarazzare delle sue cartucce un sergente che giaceva a terra presso un paracarro, una palla colpì il cadavere. «Diamine!», esclamò Gavroche, «Ecco che mi ammazzano i miei morti.» Una seconda pallottola fece scintillare le selci accanto a lui, una terza glirovesciò il paniere. Gavroche guardò e vide che provenivano dalle guardie nazionali. Balzò inpiedi, con i capelli al vento, le mani sui fianchi, l'occhio fisso sulle guardieche facevano fuoco, e si mise a cantare: On est laid à Nanterre, C'est la faute à Voltaire, Et bête à Palaiseau, C'est la faute à Rousseau10. Quindi, raccolto il paniere, vi ripose dentro, senza dimenticarne una, tutte le cartucce rovesciate, e avvicinandosi ancora alla moschetteria, andò a spogliare un'altra giberna. Là un'altra palla lo mancò di nuovo, Gavroche cantò: Je ne suis pas notaire, C'est la faute à Voltaire, Je suis petit oiseau, C'est la faute à Rousseau11. Una quinta palla non riuscì che a strappargli una terza strofa: Joie est mon caractère, C'est la faute à Voltaire, Misère est mon trousseau, C'est la faute a Rousseau12. Continuò per qualche tempo in quel modo. Era uno spettacolo spaventoso e incantevole. Gavroche, preso di mira, beffava le fucilate, e pareva ci provasse un gran gusto. Era il passerino che becca i cacciatori. A ogni scarica ribatteva con una strofa. Gli tiravano sempre senza colpirlo mai. Soldati e guardie nazionali nel prenderlo di mira ridevano. Si buttava a terra, si raddrizzava, si nascondeva nel vano di una porta, spiccava un salto, spariva, ricompariva, fuggiva, ritornava, rispondeva alla mitraglia con le smorfie, e frattanto raccoglieva le cartucce, vuotava le bisacce e riempiva il paniere. Gli insorti, senza respiro per l'ansietà, lo seguivano con lo sguardo; la barricata trepidava, lui cantava. Non era un fanciullo, non era un uomo, ma un fantastico folletto. Pareva il nano invulnerabile della battaglia. Le palle l'inseguivano velocemente, ma lui era più veloce di loro. Giocava una terribile partita a rimpiattino con la morte: ogni volta che gli s'accostava con il suo volto di spettro, lui l'accoglieva con un buffetto. Tuttavia una palla meglio diretta, o più traditrice delle altre, finì col raggiungere quel piccolo fuoco fatuo, e si vide Gavroche barcollare, poi cadere. Tutta la barricata mandò un urlo. Ma in quel piccino c'era un Anteo; finire sul selciato per un ragazzino è come toccare terra per un gigante. Gavroche non era caduto che per raddrizzarsi. Rimase seduto, una lunga striscia di sangue gli solcava il viso; alzò in aria le braccia, e guardando dal lato dov'era venuto il colpo, si mise a cantare: Je suis tombé par terre, C'est la faute à Voltaire, Le nez dans le ruisseau, C'est la faute à...13. Non potè terminare. Una seconda palla dello stesso fucile gli troncò la parola. Questa volta cadde col volto sul selciato per non muoversi più. Quella piccola grande anima aveva preso il volo. XVI. Come da fratello si diventi padre In quello stesso momento nel Jardin du Luxembourg, - lo sguardo del dramma dev'essere presente dovunque - due fanciulli si tenevano per mano. Dimostravano uno circa sette anni, l'altro cinque. Erano fradici di pioggia e perciò camminavano nei viali esposti al sole. Il maggiore guidava il minore; erano pallidi e con gli abiti laceri, e somigliavano a uccellini selvatici. Il più piccolo ogni tanto ripeteva: «Come ho fame!». Il più grandicello, già un po' protettore, conduceva il fratellino con la mano sinistra e nella destra teneva una bacchetta. Erano soli nel giardino; il giardino era deserto e con i cancelli serrati per motivi di ordine pubblico a causa dell'insurrezione. Le truppe vi avevano bivaccato tutta la notte ed erano uscite per il combattimento. Come facevano quei fanciulli a trovarsi là? Forse erano fuggiti da qualche corpo di guardia rimasto aperto; forse lì nei dintorni, alla barrière de l'Enfer, o sulla place de l'Observatoire, o nel vicino crocevia sovrastato dal portone dove si legge: Invenerunt parvulum pannis involutum14, c'era qualche baracca da saltimbanco dalla quale erano evasi; forse all'ora della chiusura, la sera precedente avevano eluso la sorveglianza degli ispettori del giardino, e avevano passato la notte in qualcuno dei casotti dove si leggono i giornali. Fatto sta che vagavano qua e là e parevano liberi. Vagare ed essere liberi significa essere smarriti; e infatti quei poveri piccini erano smarriti. Quei due fanciulli erano gli stessi per i quali Gavroche era stato tanto in pensiero, e che il lettore indubbiamente ricorda. Figli di Thénardier, dati in locazione alla Magnon, attribuiti a Gillenormand, e ora foglie cadute da tutti quei rami senza radici, trasportate sulla terra dal vento. I loro abiti, puliti ai tempi della Magnon, perché le servivano da facciata di fronte a Gillenormand, erano diventati cenci. Quelle creature appartenevano ormai alla statistica dei «fanciulli abbandonati», che la polizia riconosce, raccoglie, smarrisce e ritrova sul lastrico di Parigi o nel circondario. Ci voleva il trambusto di una tale giornata perché quei piccoli miserabili si trovassero in quel giardino, dal quale i sorveglianti, se li avessero scorti, li avrebbero subito scacciati. I bimbi poveri non sono ammessi nei giardini pubblici; eppure si dovrebbe riflettere che, come fanciulli, hanno diritto ai fiori. Quei due vi si trovavano grazie ai cancelli serrati; erano in contravvenzione. Introdottisi furtivamente erano riusciti a rimanervi. La chiusura dei cancelli non dà congedo agli ispettori, dei quali si suppone che continui la vigilanza, ma di fatto questa si allenta o si rilassa; inoltre quei custodi a loro volta scossi dall'ansia generale e occupati dell'esterno più che dell'interno, non badavano al giardino e non avevano quindi veduto i due vagabondi. Era piovuto il giorno prima e un po' anche la mattina stessa. Ma in giugno le piogge non lasciano traccia, e un'ora dopo un acquazzone si fatica a riconoscere che quella bella giornata rosea ha pianto. La terra, d'estate, si asciuga prontamente, come la gota di un fanciullo. In quel momento del solstizio la luce del pieno mezzogiorno è, per così dire, invadente. Prende tutto; si applica e si sovrappone alla terra quasi a succhiarla. Sembra che il sole abbia sete; una pioggia dirotta è come un bicchier d'acqua, è bevuta in un istante. Il mattino sgocciola dappertutto e nel pomeriggio troviamo dovunque la polvere. Nulla di più meraviglioso del fogliame lavato dalla pioggia e asciugato dal sole; è una calda frescura. I giardini e i prati, quando hanno le radici nell'acqua e i fiori al sole, diventano come incensieri ed emanano contemporaneamente tutti i loro profumi. Ogni cosa ride, canta, si offre; si prova una dolce ebbrezza. La primavera è un paradiso provvisorio. Il sole induce l'uomo alla pazienza. Ci sono degli esseri che non chiedono nulla di più; creature che possedendo l'azzurro del cielo dicono: «Mi basta!»; sognatori assorti nel prodigio, indifferenti al bene e al male nell'idolatria della natura; contemplatori del cosmo splendidamente distolti dall'uomo, che non comprendono come mai ci si possa preoccupare della fame di questi, della sete di quelli, della nudità del povero nell'inverno, dell'incurvatura linfatica d'una piccola spina dorsale, del giaciglio, della soffitta, della prigione, dei cenci delle fanciulle che tremano dal freddo; menti pacifiche e terribili, spietatamente paghe. Per uno strano fenomeno, a loro basta l'infinito; e ignorano quel gran bisogno dell'uomo che è il finito, che presuppone l'amplesso universale dal quale deriva quel sublime lavoro che è il progresso. L'indefinito che nasce dalla combinazione umana e divina dell'infinito e del finito, a loro sfugge. Purché si trovino di fronte all'immensità, sorridono: mai la gioia, sempre l'estasi; la loro vita consiste nell'inabissarsi. La storia dell'umanità ai loro sguardi è soltanto un frammento: il Tutto non c'è, il vero Tutto rimane al di fuori; e allora a che giova occuparsi di quell'accessorio che è l'uomo? L'uomo soffre, può darsi; ma osservate Aldebaran che sorge! La madre non ha più latte e il neonato muore; io non ne so nulla; ma considerate quale meraviglioso rosone forma la sezione di un alburno d'abete esaminata al microscopio! Confrontatelo con il più bel merletto! Quei pensatori dimenticano persino di amare. Inebriati dallo zodiaco non si accorgono del fanciullo che piange. Dio eclissa in loro l'anima. Formano una famiglia di ingegni al tempo stesso grandi e piccini. Orazio vi apparteneva, Goethe pure, e forse anche La Fontaine. Magnifici egoisti dell'infinito, testimoni tranquilli del dolore, che non vedono Nerone se il tempo è bello, ai quali il sole nasconde il rogo, che starebbero a contemplare la ghigliottina in funzione per cercare un effetto di luce, che non odono né il grido, né il pianto, né il rantolo, né la campana a martello, per i quali tutto è bene poiché è maggio, che si dichiareranno sempre contenti finché sopra le loro teste ci saranno nubi purpuree e dorate, che sono decisi a essere felici fin quando non siano esauriti lo scintillare degli astri e il canto degli uccelli. Sono dei tenebrosi raggianti. Non hanno alcun sospetto di essere meritevoli di commiserazione. Eppure lo sono. Chi non piange non vede. Bisogna ammirarli e compiangerli, come faremmo con una creatura composta di luce e tenebre, che non avesse occhi sotto le ciglia e portasse una stella in mezzo alla fronte. Secondo alcuni, l'indifferenza di quei pensatori deriva da una filosofia più elevata. Sia pure, ma in quella elevatezza c'è un'infermità. Si può essere immortali e zoppi, come Vulcano. Si può essere più che un uomo e meno che uomo; l'incompleto immenso si trova nella natura. Chissà che il sole non sia cieco? Ma allora? di chi fidarsi? Solem qui dicere falsum audeat?15 Dunque anche certi geni, certi umani Altissimi, alcuni uomini-astri possono ingannarsi? Dunque anche quello che sta là in alto, al culmine, alla sommità, allo zenit, quello che manda tanta luce sulla terra vedrebbe poco, male o forse nulla? Non è questa un'idea da far disperare? No. Ma cosa c'è dunque al di sopra del sole? Dio. Il 6 giugno 1832, verso le undici del mattino, il Luxembourg solitario e spopolato era bello. I boschetti e i praticelli si inviavano a vicenda, nella luce, i balsami e i riflessi. Le fronde giubilanti allo splendore del mezzogiorno pareva tentassero di baciarsi. Si udiva nei sicomori un sussurrio di capinere, i passeri trionfavano, i picchi si arrampicavano sui castagni d'India, dando delle piccole beccate nei buchi della corteccia. Le aiole accettavano il legittimo regno dei gigli, perché il più augusto dei profumi è quello che emana dal candore. Si aspirava l'odore pungente dei garofani. Le vecchie cornacchie di Maria de' Medici amoreggiavano tra gli alberi; il sole indorava, imporporava, infuocava i tulipani, infinite varietà della fiamma mutata in fiore: e tutt'intorno ai tulipani svolazzavano le api, che sono le faville di simili fiamme. La grazia e la gioia erano dovunque; e lo stesso avvicinarsi della nuova pioggia, scherzosamente preannunciata dal volo radente delle rondini, non aveva nulla di inquietante, e i mughetti e i caprifogli si preparavano ad approfittare di quella recidiva. Chi si trovava lì aspirava la gioia: la via olezzava, tutta la natura esalava candore, soccorso, assistenza, paternità, carezza, aurora. I pensieri cadenti dal cielo erano teneri come la manina di un bimbo sotto i baci. Le statue bianche e nude sotto gli alberi erano avvolte in mantelli di ombra lacerati dalla luce. Divinità vestite di stracci di sole, a cui da ogni lato pendevano brandelli di raggi. Intorno allo stagno la terra era già asciutta anzi bruciata. Spirava uno zefiro bastante appena a sollevare qua e là un po' di polvere e poche foglie gialle, avanzo dell'ultimo autunno, le quali si inseguivano allegramente e pareva imitassero i monelli. Quell'abbondanza di luce, aveva qualcosa di rassicurante. La vita, i succhi, il calore, gli effluvi traboccavano; si sentiva sotto la creazione l'immensità della fonte; quegli aliti pieni d'amore, quel giocare di riverberi e di riflessi, quel prodigioso sciorinare di raggi, quell'indefinita cascata d'oro fluido manifestavano la prodigalità dell'inesauribile; e dietro a quello splendore, simile a una cortina di fiamme, si intrawedeva Dio, il milionario di stelle. Grazie alla sabbia non c'era un briciolo di fango, grazie alla pioggia non c'era un granello di polvere. I cespi di fiori erano appena lavati e tutti i velluti, le sete, le vernici, le dorature che sorgono dalla terra in forma di fiore, erano impeccabili; quella magnificenza era linda. Il gran silenzio della natura si accorda con mille musiche, il tubare dei nidi, i ronzii degli sciami, i palpiti del vento. L'intera armonia della stagione si compiva con un grazioso concerto, le entrate e le uscite della primavera si succedevano nell'ordine prestabilito; i lillà erano sul finire, i gelsomini cominciavano; alcuni fiori erano in ritardo, alcuni insetti in anticipo; l'avanguardia delle farfalle rosse di giugno fraternizzava con la retroguardia delle farfalle bianche di maggio; i platani rinnovavano la loro corteccia; la brezza formava delle ondulazioni nella magnifica chioma dei castagni; era insomma uno splendido spettacolo. Un veterano della vicina caserma che guardava verso il cancello disse: «Ecco la primavera in armi e in divisa di gala». Tutta la natura faceva colazione; la creazione era seduta a mensa, la gran tovaglia azzurra stava distesa in cielo e la gran tovaglia verde sulla terra; il sole illuminava a giorno. Dio aveva imbandito il banchetto universale. Ogni essere aveva il suo cibo. Il colombo trovava la canapuccia, il piccione il miglio, il cardellino la stellarla, il pettirosso i vermi, l'ape i fiori, la mosca gli infusori, il verdone i moscerini. Si mangiavano talora l'un l'altro e questo è il mistero del male misto al bene, ma non c'era una creatura a stomaco digiuno. I due piccoli derelitti erano giunti vicino alla grande vasca, e un po' turbati da quello splendore cercavano di nascondersi per l'istinto innato nel povero e nel debole dinanzi alla magnificenza anche impersonale; si tenevano all'ombra del casotto dei cigni. Ogni tanto, secondo il vento, si udivano confusamente grida, rumori, rantoli tumultuosi che erano scariche di moschetteria, colpi sordi che erano cannonate; nelle direzione delle Halles si vedeva il fumo sorpassare i tetti, e una campana che suonava in lontananza come un richiamo. I fanciulli non mostravano di avvedersi di quel frastuono e il minore di tanto in tanto ripeteva sottovoce: «Ho fame». Quasi contemporaneamente ai due bimbi si era avvicinata allo stagno un'altra coppia composta di un uomo sulla cinquantina che teneva per mano un marmocchio di sei, indubbiamente padre e figlio. Quest'ultimo aveva in mano una grossa brioche. A quell'epoca, alcune case limitrofe in rue Madame e in rue d'Enfer possedevano una chiave del Luxembourg di cui facevano uso gli inquilini quando i cancelli erano chiusi, concessione più tardi soppressa. Senza dubbio quei due abitavano in una di quelle case. I poveri piccini vedendo venire quel «signore» si nascosero ancora meglio. Costui era un borghese, probabilmente quel medesimo che un giorno Marius in mezzo alla sua febbre amorosa, aveva udito suggerire al figlio «di evitare gli eccessi». Era dotato di una fisionomia affabile e altera, e di una bocca aperta in permanenza che sorrideva sempre. Quel sorriso meccanico, prodotto da sovrabbondanza della mascella e da scarsità della cute, mostra i denti più che l'anima. Il fanciullo con la sua brioche già addentata svogliatamente che non riusciva a finire, pareva sazio. Era vestito da guardia nazionale per via della sommossa, mentre il padre era rimasto abbigliato alla cittadina per consiglio di prudenza. Padre e figlio si soffermarono accanto al laghetto dove sguazzavano i cigni, per i quali pareva che quel borghese nutrisse una speciale ammirazione: aveva anzi con loro qualche somiglianza, perché camminava allo stesso modo. In quell'istante i due cigni si divertivano a nuotare, loro principale talento, ed erano degni di ammirazione. Se i due fanciulletti poveri avessero ascoltato o fossero stati in età di comprendere, avrebbero potuto far tesoro delle parole di un uomo grave. Il padre diceva al figlio: «Il saggio vive contento di poco. Guarda come faccio io, figlio mio. Io non amo il fasto; non indosso mai abiti ricamati d'oro e di pietre, lascio questo falso splendore alle anime mal governate». «Cos'è questo rumore?», chiese il fanciullo. Il genitore rispose: «Sono i saturnali». Scorse allora i due piccoli cenciosi, che si tenevano immobili dietro il casotto verde dei cigni. «Ecco il principio», disse. E dopo una breve pausa soggiunse: «L'anarchia penetra in questo giardino». Frattanto il marmocchio aveva addentato nuovamente la brioche; ma sputò via il morso e si mise a piangere. «Perché piangi?», domandò il padre. «Non ho più fame», rispose il figlio. L'uomo sorrise. «Non è mica necessario aver fame per mangiare un dolce.» «Ne ho abbastanza; è raffermo.» «Non ne vuoi più?» «No.» Allora il padre accennandogli i cigni, disse: «Gettalo a quei palmipedi». Il fanciullo esitò. L'essere sazio di un dolce non è un motivo per regalarlo. Il genitore proseguì: «Mostrati umano: bisogna aver pietà degli animali». E togliendo la brioche al figlio la lanciò nello stagno. Cadde vicino alla riva. I cigni erano lontani in mezzo al laghetto intenti a qualche preda, e non avevano veduto né l'uomo, né il dolce. Il borghese, vedendo che il dono correva pericolo di andare perduto, commosso da quell'inutile naufragio, si mise a fare dei grandi gesti a mo' di telegrafo onde attirare l'attenzione dei cigni. Questi alla fine videro galleggiare qualche cosa e virando di bordo come le navi che in effetti sono, si diressero lentamente verso la brioche con la maestà beata che si addice a delle bestie bianche. «I cigni comprendono i segni»16, osservò l'uomo, giubilando di avere tanto spirito. In quell'istante il lontano tumulto della città subì un nuovo, repentino aumento, che stavolta parve sinistro. Certi sbuffi di vento parlano con maggior chiarezza degli altri. Il soffio spirato in quel minuto lasciò discernere nettamente rulli di tamburi, clamori, fuochi di fila e il lugubre dialogo della campana a martello col cannone. In pari tempo una nube nera nascose inaspettatamente il sole. I cigni non avevano ancora raggiunto la brioche. «Torniamo a casa», disse il padre, «danno l'assalto alle Tuileries.» Poi, ripresa la mano del figlio, soggiunse: «Dalle Tuileries al Luxembourg corre solo la distanza che separa la monarchia dall'istituzione dei pari, e non è molta. Fra poco pioveranno schioppettate». Quindi volgendo lo sguardo alla nube: «E forse sta per cadere del pari la vera pioggia; se interviene anche il cielo, il ramo cadetto17 è condannato. Ritorniamo subito a casa». «Vorrei vedere i cigni mangiare la brioche», disse il fanciullo. Il genitore rispose: «Sarebbe un'imprudenza». E si condusse via il piccolo borghese. Questi, spiacente di abbandonare i cigni, continuò a volgere la testa verso lo stagno finché non glielo nascose un gomito del viale. Frattanto contemporaneamente ai cigni, anche i due piccoli derelitti si erano avvicinati alla brioche. Il più piccolo teneva d'occhio il dolce, il più grande l'uomo che si allontanava. Padre e figlio entrarono nel labirinto di viali che conduce alla grande scalinata del boschetto dalla parte di rue Madame. Non appena furono fuori di vista, il maggiore dei bimbi si buttò supino sul bordo arrotondato della vasca, aggrappandosi con la sinistra, proteso sull'acqua quasi al punto di cadervi dentro, allungò la destra con la bacchetta verso il dolce. I cigni, avvedutisi del nemico, si affrettarono, e la loro fretta produsse un moto utile al pescatore; l'acqua da loro agitata rifluì, e una lieve ondulazione concentrica spinse dolcemente la brioche verso la bacchetta del fanciullo. Con rapido colpo egli se l'avvicinò, la raccolse, mise in fuga i cigni e si drizzò in piedi. La brioche era inzuppata d'acqua, ma avevano fame e sete. Il maggiore la divise in due parti, una grossa e l'altra piccola: tenne la seconda per sé, e porgendo la più grande al fratellino, gli disse: «Cacciati questo nel gozzo». XVII. «Mortuus pater filium moriturum expectat»18 Marius e Combeferre si erano lanciati fuori dalla barricata, ma era troppo tardi: Gavroche era spirato. Combeferre riportò il paniere delle cartucce, Marius il fanciullo. Ahimè! pensava, ciò che il padre aveva fatto per suo padre, egli lo rendeva al figlio; senonché Thénardier aveva raccolto il colonnello vivo, lui invece ritornava col fanciullo morto. Quando rientrò nella ridotta tenendo Gavroche tra le braccia, aveva lui pure, come il fanciullo, il volto inondato di sangue. Infatti, mentre si chinava per raccogliere il piccolo cadavere, una palla gli aveva sfiorato il cranio, ma non se n'era accorto. Courfeyrac, levatosi dal collo il fazzoletto, gli bendò la fronte. Gavroche venne deposto sulla stessa tavola dove giaceva il corpo di Mabeuf; su entrambi venne disteso lo scialle nero, che bastò per il vecchio e per il fanciullo. Combeferre distribuì le cartucce del canestro, provvedendo ciascuno di altri quindici colpi. Valjean stava sempre al medesimo posto, immobile sul paracarro. Quando Combeferre gli porse le sue quindici cartucce, crollò il capo. «Ecco un eccentrico veramente straordinario», disse Combeferre sottovoce a Enjolras. «Trova modo di non battersi pur restando in questa barricata.» «Ciò non gli impedisce di difenderla», rispose Enjolras. «L'eroismo ha i suoi originali», ripigliò Combeferre. «È di una specie diversa da papà Mabeuf.» Cosa degna di osservazione, il fuoco che batteva la barricata ne disturbava appena l'interno. Chi non ha mai atttraversato i vortici di questa specie di guerra, non può formarsi un'idea degli stadi di strana tranquillità che si frappongono alle sue convulsioni. Si va, si viene, si discorre, si scherza; vi fu chi udì un combattente dire in mezzo alla mitraglia: «Qui ci troviamo come a una colazione di scapoli». Nella ridotta di rue de la Chanvrerie, lo ripetiamo, sembrava regnare la calma. Tutte le peripezie e tutte le fasi della vicenda erano state esaurite o erano in procinto di esserlo; la posizione, da difficile, era diventata pericolosa, e da un momento all'altro si sarebbe fatta disperata. Man mano che il loro destino si incupiva, una luce eroica imporporava sempre più la barricata. Enjolras, grave, la dominava con l'atteggiamento di un giovane spartano, che consacri la sua spada nuda al tetro genio di Epidota. Combeferre, messosi un grembiale, medicava i feriti; Bossuet e Feuilly fabbricavano cartucce con la polvere della fiaschetta che Gavroche aveva preso al caporale ucciso, e il primo diceva al secondo: «A momenti prenderemo la diligenza per un altro pianeta». Courfeyrac sistemava e ordinava, sulle poche selci che si era riservato vicino a Enjolras, tutto un arsenale: lo stocco, il fucile, due pistole d'arcione e una pistola corta, con la stessa cura con cui una fanciulla rassetta i suoi arnesi di toletta. Valjean, sempre silenzioso, contemplava il muro che aveva dirimpetto. Un operaio si acconciava in testa, con una funicella, un gran cappello di paglia di mamma Hucheloup, per paura di un colpo di sole, diceva. I giovani affiliati alla Cougourde di Aix, discorrevano allegramente fra loro, come se avessero premura di parlare il loro dialetto un'ultima volta. Joly, che aveva portato giù lo specchio della vedova ostessa, stava esaminandosi la lingua. Alcuni combattenti, avendo trovato in una cassetta delle croste di pane quasi ammuffite, le mangiavano avidamente. Marius era inquieto pensando a ciò che gli avrebbe detto suo padre. XVIII. L'avvoltoio divenuto preda Insistiamo sopra un fatto psicologico tipico delle barricate, perché non si deve omettere nulla di quanto può valere a caratterizzare questa sorprendente guerra di strada. Qualunque sia la strana calma interiore di cui abbiamo appena parlato or ora, la barricata rimane pur sempre una visione per quelli che la difendono. Le guerre civili sono apocalissi, tutte le nebbie dell'ignoto si mescolano alle sue tetre fiamme; le rivoluzioni sono sfingi, e chiunque abbia preso parte a una barricata, crede di avere attraversato un sogno. Cosa si provi in simili luoghi, già lo dicemmo parlando di Marius e ne vedremo le conseguenze; è più ed è meno della vita. Chi esce da una barricata non sa più cosa abbia visto: fu terribile e lo ignora. Si trovò circondato da idee che combattevano con volto umano, la luce dell'avvenire gli risplendeva sul capo. C'erano dei cadaveri a terra, dei fantasmi che si agitavano. Quelle ore furono smisurate e partecipavano dell'eternità. Si viveva nella morte! Passavano ombre; cos'erano? Si videro mani intrise di sangue. C'era uno spaventoso strepito assordante, e al tempo stesso un silenzio orribile; c'erano bocche aperte che gridavano, e altre bocche aperte che tacevano; ci si trovava immersi nel fumo, forse anche nella notte. Si crede di avere assistito a un sinistro stillicidio di profondità ignote. Si osserva qualcosa di rosso che macchia le unghie. Non ci si ricorda più di nulla. Ma ritorniamo in rue de la Chanvrerie. D'improvviso, tra una scarica e l'altra si udì in lontananza una campana che suonava le ore. «È mezzogiorno», disse Combeferre. Non erano ancora battuti i dodici colpi, quando Enjolras si drizzò in piedi e dall'alto della barricata lanciò con voce tuonante, l'ordine seguente: «Portate dei ciottoli su in casa e rivestitene i davanzali delle finestre e degli abbaini. Metà degli uomini ai fucili, l'altra metà ai sassi. Non c'è un minuto da perdere». Era comparso nell'estremità della via, in ordine di battaglia, un drappello di pompieri. Essi formavano, senza dubbio, la testa di una colonna; di quale? Certamente di quella destinata all'assalto. Poiché i pompieri, incaricati di demolire la barricata, precedono sempre i soldati destinati a scalarla. Certamente, si era giunti ormai all'istante che Clermont-Tonnerre, nel 1882, chiamava «il colpo del collare». L'ordine di Enjolras fu obbedito con la rapida esattezza propria delle navi e delle barricate, i soli luoghi di combattimento da cui riesca impossibile una fuga. In meno di un minuto, due terzi dei sassi che Enjolras aveva fatto ammucchiare accanto alla porta di Corinto, vennero trasportati al primo piano e alle soffitte, e prima che fosse trascorso un altro minuto, quei sassi, disposti magistralmente l'uno sull'altro, chiudevano fino a metà altezza la finestra del piano principale e i due abbaini. Alcuni interstizi abilmente praticati da Feuilly, che era il principale costruttore, permettevano il passaggio delle canne dei fucili. L'armamento delle finestre si potè eseguire con relativa facilità essendo cessata la mitraglia. I due cannoni ora tiravano entrambi a palla contro il centro della barricata, per sconnetterla e aprirvi, se possibile, una breccia per l'assalto. Allorché i sassi destinati all'estrema difesa furono sistemati, Enjolras fece trasportare al piano superiore le bottiglie deposte sotto la tavola su cui giaceva Mabeuf. «Chi le berrà?», gli chiese Bossuet. «Loro», rispose Enjolras. Quindi sbarrarono la finestra a pianterreno, e approntarono tutte le traverse di ferro che servivano a sprangare da dentro, durante la notte, la porta dell'osteria. La fortezza era completa; la barricata fungeva da mura, l'osteria da torre. Con le pietre che rimanevano chiusero il vano. I difensori di una barricata si trovano sempre nella necessità di economizzare le munizioni, e gli assedianti, che lo sanno, attendono ai loro preparativi con una calma irritante, si espongono al fuoco anzitempo, più in apparenza che in realtà, e agiscono con comodo. I preparativi per un assalto si compiono sempre con una lentezza metodica, alla quale tiene dietro la folgore. Questa lentezza permise a Enjolras di rivedere a perfezione ogni cosa. Poiché uomini simili dovevano morire, voleva che la loro morte fosse un capolavoro. Rivolgendosi a Marius gli disse: «Noi siamo i due capi. Io vado a dare le ultime disposizioni all'interno, tu rimani qui fuori e sta' attento». Marius si pose in osservazione sopra il ciglio della barricata. Enjolras fece inchiodare la porta della cucina, la quale, lo sappiamo serviva da infermeria, osservando: «Perché nulla possa accadere ai feriti». Poi diede le istruzioni estreme nella sala terrena con voce tronca ma perfettamente tranquilla; Feuilly ascoltava e rispondeva a nome di tutti. «Al primo piano tenete pronte le asce per tagliare la scala. Ne avete?» «Sì», rispose Feuilly. «Quante?» «Due accette e una grossa scure.» «Va bene. Siamo ventisei combattenti; quanti fucili abbiamo?» «Trentaquattro.» «Otto di più. Teneteli carichi e a portata di mano. Sciabole e pistole alle cinture. Venti uomini alla barricata; sei appostati agli abbaini e alla finestra per far fuoco sugli assalitori attraverso le feritoie. Che non rimanga qui un solo uomo inutile. Quando fra qualche istante il tamburo batterà la carica, i venti destinati a star giù si slanceranno alla barricata: i primi troveranno i posti migliori.» Date queste disposizioni si volse a Javert, dicendogli: «Non ti dimentico». E posando sulla tavola una pistola, soggiunse: «L'ultimo che uscirà di qui, spezzerà il cranio a quella spia». «Qui dentro?», chiese una voce. «No, non mischiamo quel cadavere ai nostri. Si può scavalcare la barricata piccola nella ruelle Mondétour che ha solo quattro piedi di altezza. Il poliziotto è legato a dovere. Che venga trascinato là e ucciso.» C'era lì una persona ancora più impassibile di Enjolras, ed era Javert. In quel momento apparve Jean Valjean. Era confuso nel gruppo degli insorti. Si fece avanti e chiese a Enjolras: «Siete voi il comandante?». «Sì.» «Poco fa voi mi avete ringraziato.» «In nome della Repubblica. La barricata è stata salvata due volte, da Marius Pontmercy e da voi.» «Credete che possa meritare una ricompensa?» «Senza dubbio.» «Ebbene, ne domando una.» «Quale?» «Bruciare io stesso le cervella a quell'uomo.» Javert alzò la testa, riconobbe Valjean e fece un moto impercettibile dicendo: «È giusto». Enjolras, che frattanto ricaricava la carabina, girò intorno gli occhi: «Nessuno si oppone?»; poi, rivolto a Valjean: «Prendetevi la spia». Infatti Valjean prese possesso di Javert, sedendosi sull'estremità della tavola, afferrò la pistola, e un lieve scricchiolio metallico annunciò che aveva armato il grilletto. Quasi nello stesso istante si udì un suono di tromba. «All'erta!», gridò Marius dall'alto della barricata. Javert si mise a ridere con quel suo riso muto, e fissando gli insorti disse: «Non state molto meglio di me». «Fuori tutti!», comandò Enjolras. Gli insorti si slanciarono fuori tumultuosamente, ma nell'uscire furono colpiti alla schiena (ci si perdoni la frase) da queste parole di Javert: «A fra poco!». XIX. ean Valjean si vendica Non appena Valjean si trovò solo con Javert, slacciò la corda che serrava il busto del prigioniero e gli fece cenno di alzarsi. Il poliziotto obbedì con quell'indefinibile sorriso che riassume la supremazia dell'autorità incatenata. Valjean afferrò il prigioniero per la corda che formava la martingale, come si piglia una bestia da soma per la briglia, e trascinandoselo dietro uscì dalla bettola lentamente, perché l'altro con le gambe legate, poteva fare soltanto dei passi brevissimi. Jean Valjean teneva la pistola in pugno. Attraversarono il trapezio interno della barricata, dove gli insorti, tutti assorbiti dall'imminente assalto, volgevano le spalle. Solo Marius, collocato all'estremità a sinistra dello sbarramento li vide passare, e quel gruppo della vittima e del carnefice si illuminò ai suoi occhi di tutta la luce sepolcrale che aveva nell'anima. Valjean fece scalare al prigioniero la barricata della ruelle Mondétour. Quando l'ebbero oltrepassata, si trovarono soli in quel vicolo, nel quale più nessuno poteva vederli, poiché l'angolo della casa li nascondeva ai combattenti. I cadaveri portati via dall'interno della barricata formavano a qualche passo di distanza un mucchio spaventoso. Spiccava tra i morti un volto livido, una chioma disciolta, una mano forata e un seno di donna seminudo. Era Eponine. Javert, gettando un'occhiata a quel volto privo di vita disse sottovoce, con calma: «Mi pare di conoscere quella ragazza». Poi si voltò verso Valjean. Costui si mise la pistola sotto il braccio e fissò su Javert uno sguardo che non aveva bisogno di parole per significare: «Sono io». E l'altro rispose: «Piglia la tua rivincita». Valjean trasse fuori di tasca un coltello e lo aprì. «Un surin!19», esclamò il poliziotto. «Hai ragione, è un'arma più adatta a te.» Valjean tagliò la martingale che legava il collo del prigioniero, poi le corde che gli serravano le mani, poi le altre che lo impacciavano ai piedi, e quando ebbe finito gli disse: «Siete libero». Javert non era facile alla meraviglia; tuttavia per quanto fosse sempre padrone di sé, non potè nascondere un'emozione. Rimase attonito e immobile. Valjean proseguì: «Penso che non uscirò fuori di qui; tuttavia, se per avventura ne uscissi, io abito in rue de l'Homme-Armé, n. 7, sotto il nome di Fauchelevent». Javert provò un fremito da tigre, che gli fece schiudere un po' la bocca, e mormorò fra i denti: «Bada!». «Andate», disse Valjean. L'altro riprese: «Hai detto Fauchelevent, rue de l'Homme-Armé?». «Numero sette.» «Numero sette», ripetè Javert sottovoce. Quindi allacciò l'abito, riprese con le spalle la sua rigidità militare, fece un mezzo giro, incrociò le braccia puntellandosi il mento con una mano e incominciò a incamminarsi verso le Halles. Valjean lo seguì con gli occhi. Dopo alcuni passi, il poliziotto si volse indietro e gridò a Valjean: «Badate che vi mettete in un brutto impiccio. Ammazzatemi, piuttosto». Non si accorse di non avergli dato del tu. «Andatevene», gli rispose Valjean. Javert si allontanò a passi lenti, e un momento dopo svoltava dietro la cantonata di rue des Prêcheurs. Quando il poliziotto si fu allontanato, Valjean sparò un colpo in aria. Poi rientrò nella barricata dicendo: «È fatta». Intanto ecco cos'era accaduto. Più occupato dall'esterno che dall'interno della barricata, Marius fino a quell'istante non aveva posto attenzione alla spia che tenevano legata nel fondo tenebroso della sala. Quando la vide alla luce del giorno mentre scavalcava la barricata per recarsi a morire, la riconobbe e sentì ridestarsi la memoria. Si rammentò dell'ispettore incontrato in rue Pontoise, le pistole che gli aveva consegnato e che lui, Marius, aveva adoperato su quella stessa barricata; e non solo raffigurò la fisionomia, ma si rammentò anche il nome. Tuttavia quel ricordo era nebbioso e torbido come tutte le sue idee. Non affermò il fatto, ma si pose quasi una domanda: «Sarebbe mai quell'ispettore di polizia che mi disse di chiamarsi Javert?». Era forse ancora in tempo a intervenire in suo favore, ma era anzitutto necessario accertarsi che fosse Javert! Interpellò Enjolras che aveva appena pigliato posto all'altra estremità della barricata: «Enjolras?». «Come si chiama quell'uomo?» «Quale?» «L'agente di polizia. Sai il suo nome?» «Senza dubbio. Ce lo ha detto.» «E come si chiama?» «Javert.» Marius si drizzò. In quell'istante si udì il colpo di pistola. Valjean ricomparve esclamando: «È fatta». Un tetro gelo attraversò il cuore di Marius. XX. I morti hanno ragione e i vivi non hanno torto L'agonia della barricata stava per cominciare. Tutto concorreva alla tragica maestà di quel supremo istante. Mille misteriosi rumori nell'aria, il respiro di masse di uomini armati in movimento in strade nascoste, il galoppo intermittente della cavalleria, il pesante trabalzare delle artiglierie in marcia, i fuochi di fila e le cannonate che s'incrociavano nel dedalo di Parigi, i fumi della battaglia che salivano indorati dal sole sopra i tetti, lontane e confuse grida terribili, lampi di minaccia dappertutto, la campana di Saint-Merry che in quel momento pareva un singhiozzo, la mitezza della stagione, lo splendore del cielo pieno di sole e di nubi, la bellezza della giornata e lo spaventoso silenzio delle case. Poiché fin dal giorno precedente le due file di case della rue Chanvrerie erano diventate due muraglie, e muraglie sinistre. Porte chiuse, finestre chiuse, imposte chiuse. In quell'epoca così diversa dalla presente, quando scoccava l'ora in cui il popolo voleva farla finita con una situazione durata troppo, con una costituzione emanata o con un determinato regime, quando la collera universale era diffusa nell'atmosfera, quando la città lasciava disselciare le sue strade, quando l'insurrezione sorrideva alla borghesia e le bisbigliava la parola d'ordine all'orecchio, allora l'abitante, penetrato, per così dire, dalla sommossa, diventava l'ausiliario del combattente e la casa fraternizzava col fortino improvvisato che a lei si appoggiava. Quando invece i tempi non erano ancora maturi, quando l'insurrezione non era decisamente ammissibile e la massa dei cittadini non aderiva al moto, i combattenti erano perduti: la città tutt'intorno alla rivolta si mutava in un deserto, le anime si agghiacciavano, si chiudeva ogni luogo di rifugio, la via stessa si trasformava in una forza per aiutare l'esercito a impadronirsi della barricata. Non si può far camminare di sorpresa un popolo più velocemente di quanto non voglia. Sventurato chi tenta di forzargli la mano! Un popolo non si lascia costringere. Abbandona l'insurrezione a se stessa. Allora si considerano gli insorti come appestati. Ogni casa diventa una rupe, ogni porta pronuncia un rifiuto, ogni facciata è un muro: muro che vede, ascolta e non vuole. Potrebbe aprirsi e dare scampo; ma no, si cambia invece in giudice, vi osserva e vi condanna. Che tetro aspetto quelle case serrate! Sembrano morte e sono vive. La vita vi è come sospesa, ma vi persiste; nessuno è uscito da ventiquattro ore, ma nessuno vi manca. Nell'interno di quella roccia, vanno, vengono, dormono, si alzano, vivono in famiglia, bevono, mangiano e hanno paura, cosa terribile! La paura scusa quella spietata inospitalità, e vi mescola lo sbigottimento, circostanza attenuante. Talvolta si vide pure la paura diventar passione. Il terrore può mutarsi in furia, la prudenza in rabbia; da cui quella frase così espressiva: Gli arrabbiati moderati. Ci sono fiamme di estrema paura, da cui si sviluppa un lugubre fumo, la collera. «Cosa vogliono questi? Non sono mai contenti. Compromettono gli uomini pacifici. Come se non ne avessimo già abbastanza delle rivoluzioni! Cosa sono venuti a fare qui? Che se la sbrighino come possono. Tanto peggio per loro; hanno quello che meritano: non ci riguarda. Ecco intanto la nostra povera via tutta crivellata dalle pallottole. Sono tanti mascalzoni. E soprattutto guardatevi bene dall'aprire la porta!» E la casa assume l'apparenza di una tomba. L'insorto è là, agonizzante innanzi a una porta, vede arrivare la mitraglia e le sciabole nude; grida, e sa che lo sentono e non gli apriranno; ci sono dei muri che potrebbero salvarlo; ma quei muri hanno orecchie di carne, e quegli uomini hanno viscere di pietra. Chi accusare? Nessuno e tutti. I tempi imperfetti in cui viviamo. È sempre a suo rischio e pericolo che l'utopia si trasforma in insurrezione, e da protesta filosofica si cambia in protesta armata, da Minerva in Pallade. L'utopia che non ha pazienza e diventa sommossa sa cosa aspettarsi. Il più delle volte giunge troppo presto; e allora si rassegna, e invece del trionfo accetta stoicamente la catastrofe. Essa giova, senza lamentarsi e anzi giustificandoli, a quelli che la rinnegano, e la sua magnanimità sta nell'acconsentire all'abbandono; è indomabile contro l'ostacolo, tenera contro l'ingratitudine. D'altronde è vera l'ingratitudine? Sì, dal punto di vista del genere umano. No, dal punto di vista dell'individuo. Il progresso è l'evoluzione dell'uomo. Progresso è il passo collettivo che il genere umano compie; cammina e percorre il gran viaggio umano e terrestre verso la meta celeste e divina; ha le sue soste durante le quali raccoglie il gregge in ritardo: le stagioni in cui medita dinanzi a qualche splendida Canaan che distende all'improvviso il suo orizzonte; le notti in cui dorme; e una delle più strazianti ansietà del filosofo è quella appunto di vedere l'ombra sull'anima umana e di toccare nelle tenebre il progresso addormentato senza poterlo risvegliare. «Dio è forse morto!», diceva un giorno a chi scrive questo libro Gérard de Nerval, confondendo il progresso con Dio, e l'interruzione nel moto con la morte dell'Ente. Chi dispera ha torto. Il progresso si risveglia senza dubbio, si può anzi dire che cammina anche dormendo, perché ingrandisce sempre più e quando ritorna all'azione, lo ritroviamo più alto. Il procedere sempre tranquillamente non è dato al progresso più che al fiume; non opponetegli dighe, non lasciatevi macigni; l'ostacolo fa fare la schiuma all'acqua e fa ribollire l'umanità. Da ciò i disordini; passati i quali, però, si riconosce di aver percorso un buon tratto di cammino. Fino a che non si sarà stabilito l'ordine, il quale non è altro che la pace universale, sino a che non regneranno l'armonia e l'unità, il progresso avrà per tappe le rivoluzioni. Cos'è dunque il progresso? L'abbiamo detto: la vita permanente dei popoli. Ora, avviene talvolta che la vita momentanea degli individui opponga resistenza alla vita eterna dell'umanità. Confessiamolo senza amarezza, l'individuo ha il suo interesse particolare, e può senza prevaricazione scendere a patti con quell'interesse e difenderlo; il presente ha la sua quantità scusabile di egoismo; la vita temporanea ha il suo diritto e non è tenuta a sacrificarlo incessantemente all'avvenire. La generazione che compie ora il suo passaggio sulla terra non è obbligata ad abbreviarlo a favore delle geneazioni (sue eguali) che avranno più tardi il loro turno. «Io esisto», mormora quel qualcuno che si chiama Tutti. «Sono giovane e amo, sono vecchio e voglio riposarmi, sono padre di famiglia, lavoro, faccio buoni affari, ho delle case da affittare, ho dei titoli di Stato, sono contento, ho moglie e figli, amo tutto questo, desidero vivere, lasciatemi tranquillo.» Da ciò deriva in certi istanti un profondo gelo verso le magnanime avanguardie del genere umano. Del resto bisogna convenire che l'utopia guerreggiando esce dalla sua splendida sfera. Essa che è la verità del domani, adotta il metodo della menzogna di ieri, la battaglia. Essa che è l'avvenire, agisce come il passato; l'idea pura diventa azione, associa al suo eroismo una violenza, di cui è giusto sia responsabile, violenza di occasione e di ripiego, contraria ai princìpi, della quale viene fatalmente punita. L'utopia divenuta insurrezione combatte col vecchio codice militare alla mano; fucila le spie, condanna a morte i traditori, sopprime i vivi e li getta nelle tenebre ignote; ricorre insomma alla morte, cosa grave. Sembra che non abbia più fede nello splendore del pensiero, che forma la sua forza irresistibile e incorruttibile, e scende in campo con la spada. Ora nessuna spada ha un solo filo, tutte ne hanno due, e chi ferisce gli altri con uno, ferisce se stesso con l'altro. Fatta tale riserva con ogni severità, ci è possibile non ammirare, riescano o no, i gloriosi combattenti dell'avvenire, i confessori dell'utopia? Anche quando soccombono sono venerabili; è anzi allora che diventano più maestosi. La vittoria quando è a favore del progresso, merita l'applauso dei popoli, ma una sconfitta eroica merita la loro tenerezza; l'una è magnifica, l'altra sublime. Per noi che preferiamo il martirio al successo, John Brown è più grande di Washington e Pisacane è più grande di Garibaldi. È necessario che qualcuno parteggi anche per i vinti. Di consueto la società è ingiusta verso i generosi che tentano di attuare l'avvenire, quando falliscono. Si accusano i rivoluzionari di spargere lo spavento; ogni barricata sembra un delitto; incriminano le loro idee, sospettano del loro scopo, temono delle loro intenzioni recondite, denunciano la loro coscienza. Li rimproverano di innalzare, di erigere, di ammucchiare contro l'assetto sociale vigente un cumulo di miserie, di dolori, d'iniquità, di lamenti, di disperazioni; di strappare agli strati sotterranei macigni di tenebre, per aprirvi delle feritoie e combattere. Gridano loro: «Ma voi disselciate l'inferno!», e loro potrebbero rispondere: «È appunto perciò che la nostra barricata è composta di buone intenzioni»20. Senza dubbio è da preferirsi la soluzione pacifica. Bisogna infine convenire che quando si vede la pietra si pensa all'orso21: la società si allarma. Ma dipende dalla società stessa porsi in salvo, ed è alla sua buona volontà che noi facciamo appello. Non è necessario nessun rimedio violento. Studiare il male in via amichevole, constatarlo, guarirlo; ecco a cosa la invitiamo. Comunque sia, anche dopo caduti, anzi soprattutto dopo caduti, sono augusti gli uomini che da tutti i punti dell'universo, con l'occhio fisso sulla Francia, lottano per la grande opera con la logica inflessibile dell'ideale; sacrificano la vita dandola a favore del progresso, adempiono alla volontà della Provvidenza, compiono un atto religioso. All'ora fissata col medesimo disinteresse di un attore che recita la sua parte, obbedendo al copione divino, entrano nella tomba: e accettano quei combattimenti senza speranza, quelle stoiche morti per condurre alle sue splendide conseguenze universali il magnifico cammino umano cominciato in modo irrestibile il 14 luglio 1789. Simili soldati sono sacerdoti. La Rivoluzione francese è un gesto di Dio. Inoltre, e bisogna aggiungere questa distinzione alle altre già esposte in un precedente capitolo, ci sono le insurrezioni accettate che si chiamano rivoluzioni, e le rivoluzioni rifiutate che si chiamano sommosse. Quando scoppia un'insurrezione, è un'idea che subisce l'esame davanti, al popolo. Se questo lascia cadere la palla nera, l'idea è un frutto disseccato, l'insurrezione un tumulto inutile. L'entrare in guerra a ogni invito, a ogni desiderio dell'utopia non è conforme alla natura dei popoli. Le nazioni non hanno sempre e a ogni istante il temperamento degli eroi e dei martiri. Sono positive. L'insurrezione ripugna loro a priori, anzitutto perché spesso ha per risultato una catastrofe, e poi perché ha sempre per punto di partenza un'astrazione. Perché, e questo è un sommo pregio, è sempre l'ideale, ed è solo per l'ideale che avvengono tali sacrifici. Una insurrezione è un entusiasmo. L'entusiasmo può irritarsi e quindi prendere le armi; ma ogni insurrezione nel prendere di mira un governo o un regime, tende sempre a una meta più elevata. Così, per esempio (e insistiamo su questo) i casi dell'insurrezione del 1832, e in particolare i giovani entusiasti di rue de la Chanvrerie, non combattevano precisamente contro Luigi Filippo; anzi, la maggior parte, quando parlavano a cuor aperto, rendevano giustizia a quel re intermedio tra la monarchia e la rivoluzione, e nessuno lo odiava. Ma assalivano il ramo cadetto del diritto divino in Luigi Filippo, come avevano combattuto il ramo primogenito di Carlo X; e ciò che volevano distruggere rovesciando la monarchia in Francia, già l'abbiamo spiegato, era l'usurpazione dell'uomo sull'uomo, del privilegio sul diritto in tutto l'universo. Parigi senza re ha per contraccolpo il mondo senza despoti. Così ragionavano. Senza dubbio, il loro scopo era lontano e forse troppo vago, e sfuggiva dinanzi alla prova, ma era grande. Così è. I generosi si sacrificano per simili idee, che a loro riguardo il più delle volte si risolvono in illusioni, ma illusioni che contengono, col maturarsi dei tempi, tutta la certezza umana. L'insorto rende poetica e splendida l'insurrezione, si slancia in quelle tragiche vicende inebriandosi di quanto è in procinto di compiere. Chissà che non possa riuscire? Sono in piccolo numero, hanno contro di loro un intero esercito; ma difendono il diritto, la legge naturale, la sovranità di ciascuno sopra se stesso che non ammette abdicazione, la giustizia, la verità e dove occorra sanno morire come i trecento Spartani. Non pensano a Don Chisciotte, ma a Leonida. Vanno avanti, e una volta incamminati non retrocedono mai, si precipitano a testa bassa, avendo per sola speranza una vittoria incredibile, la rivoluzione completa, il progresso reso alla libertà, la crescita del genere umano, la libertà universale; e, in caso di sconfitta, le Termopili. Simili crociate a favore del progresso il più delle volte non riescono e già vedemmo perché. La folla è restia allo slancio dei paladini. Le masse, lente a muoversi, le moltitudini fragili a cagione del loro stesso peso, temono le avventure; e nell'ideale c'è l'avventura. Inoltre, non bisogna dimenticarlo, esistono gli interessi i quali sono poco amici dell'idealismo e del sentimentalismo. Talvolta lo stomaco paralizza il cuore. La bellezza e la grandezza della Francia sta nel lasciarsi vincere dal ventre meno degli altri popoli, e nel saper stringere più facilmente la cinghia. È la prima a svegliarsi, l'ultima ad addormentarsi; ama spingersi avanti a indagare. Perché è artista. L'ideale non è altro che il punto culminante della logica, così come il bello è la vetta del vero. I popoli artisti sono anche coerenti. Amare la bellezza equivale al vedere la luce. E perciò che la fiaccola dell'Europa, vale a dire della civiltà, fu portata prima dalla Grecia, che la rimise all'Italia la quale la consegnò alla Francia. Divini popoli rischiatori! Vitae lampada tradunt22. Cosa meravigliosa, la poesia di un popolo è un elemento del suo progresso; la civiltà si misura dall'immaginazione. Ma un popolo civilizzatore deve rimanere virile; Corinto, sì; Sibari, no. Chi cede all'effeminatezza si imbastardisce. Non basta essere dilettante o amatore dell'arte, ma è necessario essere artista; in materia di civiltà non bisogna raffinare, ma sublimare. È solo a tale condizione che si può dare al genere umano il modello dell'ideale. L'ideale moderno trova il suo esempio nell'arte e il mezzo nella scienza; è con la scienza che si giungerà a realizzare l'augusta visione dei poeti, il bello sociale. L'Eden verrà ricreato da A + B. Al punto dove è giunta la civiltà, l'esatto è un elemento necessario dello splendido, e il sentimento artistico non è soltanto coadiuvato, ma reso completo dall'organo scientifico; il fantastico deve calcolare. L'arte che è conquistatrice deve avere per punto di appoggio la scienza, la quale progredisce sempre. È importante la solidità della cavalcatura. Lo spirito moderno è il genio della Grecia che cavalca il genio dell'India: Alessandro sul dorso di un elefante. Le razze impietrite dal dogma o svilite dal lucro sono disadatte a guidare la civiltà. La genuflessione dinanzi all'idolo o dinanzi allo scudo atrofizza il muscolo che cammina e la volontà che procede. La prevalenza sacerdotale o mercantile diminuisce lo splendore di un popolo, rimpicciolisce il suo orizzonte abbassando il suo livello, e gli toglie quell'intelligenza in pari tempo umana e divina della meta universale che fa delle nazioni altrettante missionarie. Babilonia non ha un ideale e neppure lo ha Cartagine; Atene e Roma hanno aureole di civiltà, e le conservano attraverso tutta la tenebrosa densità dei secoli. La Francia appartiene alla stessa specie dei popoli a cui appartengono la Grecia e l'Italia; è ateniese per la bellezza, romana per la grandezza. Inoltre è buona, e più frequentemente degli altri popoli è disposta a sacrificarsi; ma tale disposizione è discontinua; di qui il gran pericolo per quelli che corrono quando essa vuole appena camminare, o camminano quando vuole fermarsi. La Francia è soggetta alle ricadute del dispotismo e in certi istanti le idee che ostruiscono il suo sublime cervello non hanno nulla che ricordi la grandezza francese. Assumono le dimensioni di un Missouri o di una Carolina del Sud. Che farci? La gigantessa si finge nana, l'immensa Francia ha i suoi capricci di piccolezza. Ecco tutto. A questo non c'è nulla da opporre. I popoli, come gli astri, hanno il diritto di eclissarsi; e tutto va bene, purché ritorni la luce e l'eclissi non degeneri in notte. Alba e resurrezione sono sinonimi; la riapparizione della luce è identica alla persistenza dell'io. Analizziamo tali fatti con calma. La morte sulla barricata o la tomba nell'esilio, per l'altruista, sono eventualità accettabili. Il vero nome del sacrificio è disinteresse. Che i derelitti si lascino abbandonare, che gli esiliati si lascino bandire; limitiamoci a supplicare i grandi popoli di non retrocedere troppo quando retrocedono. Badino di non andar troppo oltre nella caduta col pretesto di ritornare alla ragione. La materia, il tempo, gli interessi, il ventre esistono; ma bisogna che il ventre non diventi la sola saggezza. La vita contingente ha i suoi diritti, lo ammettiamo, ma anche la vita permanente ha i suoi. Essere saliti, ahimè! non impedisce di cadere. Nella storia avviene più frequentemente di quello che vorremmo, che una nazione diventi illustre, gusti l'ideale, e poi morda il fango e lo trovi buono: e se le chiedono perché abbandoni Socrate per Falstaff, risponde: «Perché amo gli uomini di Stato». Una parola ancora prima di rientrare nella mischia. Una battaglia come quella che stiamo descrivendo, si risolve in una convulsione verso l'ideale. Il progresso incagliato diventa sofferente e soggetto a simili tragiche epilessie. Questa malattia del progresso, la guerra civile, abbiamo dovuto incontrarla sulla nostra strada, ed è una delle fasi fatali, un atto e in pari tempo un intermezzo del nostro dramma, che ha come perno un condannato sociale, ma il cui vero titolo sarebbe: Il Progresso. Il Progresso! Questo grido che così spesso lanciamo costituisce tutto il nostro pensiero, e al punto del dramma in cui ci troviamo, dovendo l'idea in esso contenuta subire ancora più di una prova, ci è forse lecito, se non di sollevare il velo, di lasciare almeno trasparire nettamente la luce. Il libro che il lettore ha ora sotto gli occhi, dal principio alla fine, nel suo insieme e nei dettagli, quali che siano le frammentarietà, le eccezioni o le debolezze, descrive il cammino dal male al bene, dall'ingiusto al giusto, dal falso al vero, dalla notte al giorno, dall'istinto alla coscienza, dalla putrefazione alla vita, dalla brutalità al dovere, dall'inferno al cielo, dal nulla a Dio. Il suo punto di partenza è la materia, quello d'arrivo è l'anima. L'Idra domina all'inizio, l'Angelo folgora al termine. XXI. Gli eroi All'improvviso il tamburo batté la carica. L'assalto fu un uragano. La sera precedente, nelle tenebre la truppa s'era avvicinata alla barricata silenziosamente come un boa. Ora, alla piena luce del giorno, in quella via a imbuto, la sorpresa era impossibile; d'altronde le forze si erano già smascherate, il cannone aveva cominciato il suo ruggito: l'esercito si precipiò sulla barricata, con furia e abilità. Una possente colonna di fanteria, inframmezzata a intervalli da regolari distaccamenti di guardie nazionali e di guardie municipali a piedi, e appoggiata a grandi masse che si sentivano senza vederle, sboccò fuori dalla via a passo di carica, le baionette spianate, i tamburi rullanti, le trombe che squillavano, i pompieri in testa, e imperturbabile sotto i proiettili piombò dritta sulla trincea col peso di un ariete di bronzo lanciato contro una muraglia. Il muro resistette. Gli insorti fecero fuoco impetuosamente. La barricata si coprì di una criniera di lampi. L'assalto fu così impetuoso che per un istante essa rimase inondata dagli assalitori; ma scrollò i soldati come il leone scuote i cani, e si coprì di assedianti come la scogliera si copre di schiuma, per ricomparire, un momento dopo, dirupata, nera e formidabile. La colonna costretta a ripiegare rimase compatta nella strada, allo scoperto, ma terribile, e rispose alla ridotta con una spaventosa moschetteria. Chiunque abbia veduto un fuoco d'artificio ricorda quel fascio formato da un incrociarsi di fulmini che si chiama bouquet23. Raffiguratevi col pensiero quel bouquet non più verticale ma orizzontale, con una pallottola, un panettone o un biscaglino all'estremità di ciascuno dei suoi getti di fuoco, disseminando la morte col suo mazzo di folgori; la barriera si trovava là sotto. Dalle due parti uguale fermezza. Il coraggio era quasi barbaro e si associava a un'eroica ferocia che cominciava dal sacrificio di sé. Era l'epoca in cui le guardie nazionali si battevano come gli zuavi. La truppa voleva farla finita, l'insurrezione voleva lottare. Quando si accetta l'agonia nel vigore della gioventù, l'ardimento diventa frenesia. Tutti sentivano la grandezza dell'ora suprema. La via si coprì di cadaveri. A un'estremità della barricata si trovava Enjolras, all'altra Marius. Il primo, capo di tutta la difesa, si teneva in disparte e si riparava; tre soldati caddero uno dopo l'altro dinanzi a lui senza nemmeno vederlo. Marius invece combatteva allo scoperto, si offriva quasi come bersaglio, sporgendo dalla ridotta fino a metà corpo. Non c'è maggior prodigo di un avaro che pigli a cuore un'impresa; non c'è uomo più terribile nell'azione di un sognatore. Marius era tremendo e pensieroso, stava in quella mischia come in un sogno, pareva un fantasma che facesse a schioppettate. Gli assediati esaurivano le loro cartucce, non il sarcasmo, e ridevano anche nel vortice sepolcrale che li avviluppava. Courfeyrac stava a capo nudo. «Cosa ne hai fatto del cappello?», gli chiese Bossuet. E lui rispose: «Sono riusciti a portarmelo via a cannonate». Oppure se ne uscivano con parole severe. «Osservate un po'!», esclamava con amarezza Feuilly, «quegli uomini (e citava i nomi, nomi noti e anche celebri, taluni membri dell'antico esercito) che avevano promesso di congiungersi a noi, che avevano giurato di aiutarci, che si erano impegnati in nome dell'onore, che sono i nostri generali, e che ci abbandonano!» E Combeferre si limitava a rispondere con un grave sorriso: «Vi sono delle persone che osservano le regole dell'onore come le stelle; da lontanissimo». L'interno della barricata era così ingombro dalle cartucce esplose, che pareva fosse nevicato. Gli assalitori avevano dalla loro il vantaggio del numero, gli assaliti quello del luogo; dall'alto della muraglia, fulminavano a bruciapelo i soldati che inciampavano tra i morti e i feriti, impacciati dal pendio. Quella barricata, costruita com'era e meravigliosamente contraffortata, formava proprio uno di quei luoghi in cui un pugno di uomini può tenere in scacco un'intera legione. Tuttavia la colonna d'attacco, accresciuta e ingrossata, si avvicinava inesorabilmente sotto la pioggia delle pallottole, e poco a poco, passo a passo, ma con certezza, l'esercito serrava la barricata, come la vite stringe il torchio. Gli assalti si succedevano; l'orrore andava crescendo. Allora su quel mucchio di sassi di rue de la Chanvrerie scoppiò una lotta degna delle mura di Troia. Quegli uomini sparuti, laceri, stanchi che da ventiquattr'ore non avevano mangiato, che non avevano dormito, che possedevano pochi colpi ancora da sparare e si toccavano le tasche vuote di cartucce, quasi tutti feriti, con la testa o col braccio fasciato da una pezzuola attorcigliata e annerita, che avevano negli abiti strappi dai quali colava sangue, che erano malamente armati di cattivi fucili e di vecchie sciabole sbrecciate divennero Titani. La barricata fu avvicinata, assalita, scalata ben dieci volte, ma mai presa. Per farsi un'idea di quella lotta, bisogna immaginarsi di dar fuoco a un cumulo di ardimenti terribili e quindi contemplare l'incendio. Non era una mischia, ma l'interno di una fornace; le bocche respiravano le fiamme; i volti erano stralunati; pareva impossibile che dei sembianti umani potessero ancora sussistere; i combattenti si torcevano come lingue di fuoco, e l'agitarsi di quelle salamandre della zuffa in mezzo al fumo rosso rappresentava uno spettacolo spaventoso. Rinunciamo a descrivere le scene di quella grandiosa carneficina; solo l'epopea ha diritto di dedicare dodicimila versi a una battaglia. Sembrava l'inferno del bramanesimo nel più terribile dei suoi diciassette abissi, che il Veda chiama la selva delle spade. Si battevano corpo a corpo, palmo a palmo, a pistolettate, a sciabolate, a pugni, da lontano, da vicino, dall'alto, dal basso, da tutte le parti dalla casa, dalle finestre della bettola, dagli spiragli delle cantine dove alcuni s'erano cacciati. La finestra, crivellata dalla mitraglia, aveva perduto vetri e telai ed era ridotta a una spaccatura informe, disordinatamente turata dai ciottoli. Bossuet, Feuilly, Courfeyrac, Joly furono uccisi; Combeferre, attraversato da tre baionettate nel petto nel momento in cui rialzava un soldato ferito, ebbe appena tempo di volgere gli occhi al cielo e spirò. Marius, sempre combattendo, era così tempestato di ferite, principalmente alla testa, che il suo viso spariva sotto il sangue, e pareva nascosto da una pezzuola rossa. Solo Enjolras era ancora incolume. Quando non aveva più armi allungava le mani a destra e a sinistra, e un insorto gliene porgeva una qualunque. Di quattro spade gli rimaneva soltanto un mozzicone, una di più di Francesco I a Marignano. Omero dice: «Diomene trafigge Assilo figlio di Teutranide che abitava la fortunata Arisba. Eurialo, figlio di Macisteo, uccide Dreso, Ofelzo, Esepo e quel Pedaso, che la naiade Abarbarea aveva concepito dall'integerrimo Bucolione; Ulisse abbatte Pidite di Percosa; Antiloco, Ablero; Polipete, Astialo; Polidamante, Otone di Cillene; Teucro, Areatone; Meganzio muore sotto i colpi di picca di Euripilo; Agamennone, il re degli eroi, abbatte Elatone nativo della dirupata città che giace lungo il sonoro fiume Satnoide»24. Negli iantichi poemi di gesta Esplandian25 armato di un bipenne di fuoco, assale il gigantesco marchese Swantibore, il quale si difende lapidando il cavaliere con alcune torri che sradica dal suolo. Gli antichi affreschi ci mostrano i duchi di Bretagna e di Borbone, a cavallo, armati di tutto punto, coi loro stemmi e le divise guerresche, che si affrontano con le alabarde alla mano, gli elmi di ferro, gli stivali e i guanti di acciaio, con le gualdrappe d'ermellino e di stoffa azzurra; Bretagna col suo leone tra le corna della corona; Borbone con un enorme giglio a visiera per elmo. Ma per essere eroici non è necessario portare un morione ducale come Yron, né impugnare una fiamma viva come Esplandian, né vestire come Filete, padre di Polidamante, una buona armatura di Efira dono del re degli uomini Eufete; basta sacrificare la vita per convinzione o per fedeltà. Quel piccolo soldato ingenuo, ieri ancora contadino della Beauce o del Limousin, che nel Jardin du Luxembourg, con lo spadino al fianco gironzola attorno alle servette; quel giovane studente, pallido, chino sopra un reperto anatomico o sopra un libro; quel biondo giovinetto che si taglia la barba con le forbici; pigliateli entrambi, animati del soffio del dovere, metteteli l'uno contro l'altro nell'incrocio Boucherat o in rue Planche-Mibray, fate che l'uno combatta per la sua bandiera, l'altro per il suo ideale, e che entrambi credano di farlo per la patria. La lotta sarà colossale: e l'ombra che produrranno quel pioupiou26 e quel carabin27 alle prese fra loro, sarà uguale all'ombra che proiettano Megarione, re della Licia piena di tigri, che stringe corpo a corpo l'immenso Aiace, pari agli dèi. XXII. Corpo a corpo Quando non rimasero più altri comandanti vivi, che Enjolras e Marius ai due estremi della barricata, il centro tanto lungamente difeso da Courfeyrac, Joly, Bossuet, Feuilly e Combeferre, cedette. Il cannone, senza aprire nessuna breccia praticabile, aveva però intaccato il centro della ridotta, dove la parte superiore del muro era scomparsa e crollata sotto i colpi; e i rottami caduti, sia dentro che fuori, avevano finito con l'ammonticchiarsi ai due lati della trincea e col formare una specie di declivio tanto all'esterno che all'interno. Il pendio esterno porgeva agli assalitori un piano inclinato per la scalata. Un supremo assalto tentato in quel punto riuscì. La massa irta di baionette lanciata a passo di carica giunse irresistibile, e i serrati ranghi della colonna in ordine di battaglia giunsero in cima all'erta. Questa volta era finita; il gruppo di insorti che difendevano il centro, indietreggiò disordinatamente. Allora il tetro amore della vita si ridestò in alcuni che, presi di mira da quel bosco di fucili, non vollero più morire. È un minuto fatale in cui l'istinto della conservazione urla, in cui ricompare nell'uomo la bestia. Erano addossati all'altra casa di sei piani che formava il fondo della ridotta. Quella casa avrebbe potuto essere la loro salvezza; ma era sprangata, come murata da cima a fondo. Prima che la truppa occupasse l'interno della ridotta, c'era il tempo di aprire e richiudere una porta: bastava la durata di un lampo, e la porta di quella casa aperta per un attimo e rinserrata subito dopo, avrebbe donato a quei disperati la vita. Dietro la casa c'erano le vie, la possibilità di una fuga, lo spazio. Si misero a battere le imposte coi calci dei fucili e coi piedi, chiamando, gridando, supplicando, giungendo le mani. Nessuno aprì. Dal finestrino del terzo piano, la testa del morto li osservava. Ma Enjolras, Marius e sette o otto altri, raggruppatisi intorno a loro, erano accorsi a proteggerli. Enjolras intimò ai soldati di non avanzarsi: un ufficiale non obbedì e fu da lui steso al suolo. Era poggiato alla casa di Corinto, con la spada in una mano e la carabina nell'altra, e teneva aperta la porta dell'osteria, impedendo il passaggio agli assalitori. Gridò ai disperati: «C'è una sola porta aperta, ed è questa!». E coprendoli col suo corpo, affrontando da solo un intero battaglione, li fece passare dietro di sé. Si precipitarono tutti. Enjolras, maneggiando la carabina come un bastone, e descrivendo quello che gli schermitori chiamano mulinello, deviò le baionette che lo minacciavano da ogni lato, quindi entrò per ultimo. Ci fu un momento orribile, nel quale i soldati volevano entrare e gli insorti chiudere; la porta venne spinta con tale violenza, che l'imposta, ribattendo nello stipite staccò le cinque dita di un soldato che rimasero lì attaccate. Marius era rimasto fuori. Una palla allora gli aveva spezzato una clavicola; si sentì venir meno e cadere a terra. In quell'istante, con gli occhi già chiusi, provò la sensazione di una mano vigorosa che lo afferrava; lo svenimento nel quale cadde gli lasciò appena il tempo, in mezzo al supremo ricordo di Cosette, di riflettere: «Sono prigioniero; mi fucileranno». Enjolras, non vedendo Marius tra i rifugiati nella bettola, ebbe la stessa idea; ma in momenti come quelli ciascuno poteva a malapena pensare alla propria morte. Mise la sbarra alla porta, tirò i chiavistelli e chiuse a doppia mandata, mentre da fuori la percuotevano furiosamente, i soldati col calcio dei fucili, i pompieri con le asce. Cominciò l'assedio dell'osteria; i soldati erano furibondi. La morte del sergente d'artiglieria li aveva irritati; inoltre, assai più grave, durante le ore precedenti era circolata la voce che gli insorti mutilassero i prigionieri e che nella bettola ci fosse il cadavere di un soldato decapitato. Simili dicerie fatali sono il consueto corredo delle guerre civili: fu appunto una falsa voce di questa specie che più tardi cagionò la catastrofe di rue Transnonain. Quando la porta fu sbarrata, Enjolras disse ai compagni: «Vendiamo le nostre vite a caro prezzo». Quindi si avvicinò alla tavola su cui giacevano Mabeuf e Gavroche. Il nero drappo lasciava scorgere le due forme dritte e rigide, una grande e l'altra piccina, e le pieghe del sudario delineavano confusamente i due volti. Una mano del vecchio sporgeva dal panno e pendeva verso terra. Enjolras si chinò e baciò quella mano venerabile, come il giorno prima aveva baciato la fronte. Erano i due soli baci che avesse dati in vita sua. Abbreviamo. La barricata aveva lottato come una porta di Tebe, la bettola combatté come una casa di Saragozza. Simili resistenze sono feroci: senza quartiere, impossibile parlamentare. Si vuol morire pur di poter uccidere. Quando Suchet dice: «Capitolate»; Palafox risponde: «Dopo la guerra a cannonate, la guerra a coltello». Nulla mancò all'assalto dell'osteria Hucheloup: né i sassi scagliati sugli assedianti dalle finestre e dal tetto che esasperavano i soldati con orribili ferite, né le schioppettate dalla cantina e dalle soffitte, né il furore dell'attacco, né la rabbia della difesa, né, infine, quando la porta fu abbattuta, le frenetiche demenze dello sterminio. Quando gli assalitori, inciampando nelle imposte della porta sfondata, si slanciarono nell'interno della bettola, non trovarono più nemmeno un combattente. La scala a chiocciola, tagliata a colpi di scure, giaceva in mezzo alla stanza dove alcuni moribondi esalavano gli ultimi aneliti di vita; tutti quelli che ancora si reggevano in piedi erano saliti al primo piano. Dalla botola del palco, in cui fino a poco prima metteva capo la scala, scoppiò un fuoco terribile; erano le ultime cartucce. Quando furono consumate tutte, quando quei formidabili agonizzanti non ebbero più munizioni, afferrarono ciascuno due delle bottiglie di cui già parlammo, messe da parte da Enjolras e tennero testa alla scalata con quelle mazze spaventosamente fragili. Erano bottiglie d'acido nitrico. Non descriveremo quali furono quelle macabre scene di carneficina. L'assediato, ahimè! si fa arma di tutto. Il fuoco greco non disonorò Archimede, la pece bollente non disonorò Bajardo. La guerra è un complesso di cose orribili e non c'è scelta. La moschetteria degli assediami, benché impacciata e fatta da sotto in su, riuscì micidiale; l'orlo della botola fu ben presto circondato di cadaveri, dai quali sgorgavano lunghi zampilli di sangue rosso fumante. Il frastuono era inesprimibile; il fumo ardente ristagnava tra le pareti, creava quasi una notte artificiale in quella zuffa. Mancano le parole per descrivere l'orrore giunto a tali estremi. In quella lotta, ormai diventata infernale, non c'erano più uomini, non erano più nemmeno giganti contro dei colossi. Era una scena degna di Milton e di Dante più che di Omero; demoni assalivano, spettri resistevano. Era l'eroismo spinto alla mostruosità. XXIII. Oreste digiuno e Pilade ubriaco Aiutandosi coi rottami della scala, arrampicandosi gli uni sugli altri, aggrappandosi ai muri, avvinghiandosi al soffitto, sgozzando sull'orlo della botola gli ultimi che restavano, una ventina di uomini tra soldati, guardie nazionali e municipali, sfigurati e feriti, irruppero nella sala del piano superiore. Non c'era rimasto che un uomo in grado di reggersi in piedi: Enjolras. Senza munizioni, senza spada, aveva in mano come unica arma la canna di una carabina, dopo che ne aveva spezzato il calcio sulla testa degli assedianti. Si era collocato in modo da frapporre il biliardo tra sé e gli assalitori, e là, con lo sguardo fiero, la testa alta, quel frantume di arma in pugno, era ancora abbastanza minaccioso perché lasciassero un vuoto intorno a lui. Si alzò una voce: «È il capo, è quello che ha ucciso l'artigliere. S'è messo là? Sta bene; che ci rimanga. Fuciliamolo sul posto». «Fucilatemi», disse Enjolras. E gettando via quel mozzicone di carabina, incrociò le braccia e porse il petto. Non appena Enjolras ebbe conserte le braccia, cessò nella sala lo strepito della lotta, e quel caos si calmò d'un tratto in una solennità sepolcrale. Sembrava che la minacciosa maestà d'Enjolras, disarmato e immobile, pesasse su quel tumulto; e che con l'autorità del suo sguardo tranquillo, quel giovane, l'unico a non avere una ferita, superbo, insanguinato, bello, costringesse quella sinistra turba a ucciderlo con rispetto. Una guardia nazionale che aveva preso di mira Enjolras, abbassò l'arma dicendo: «Mi sembra di fucilare un fiore». Dodici uomini si schierarono nell'angolo opposto a quello ove si trovava Enjolras, preparando silenziosamente i loro fucili. Indi un sergente gridò: «Puntate!». Intervenne un ufficiale, e disse: «Aspettate». Poi, rivolgendosi a Enjolras:«Volete che vi si bendino gli occhi?». «No.» «Siete voi quello che ha ucciso il sergente di artiglieria?» «Sì.» Da qualche minuto Grantaire s'era destato. Il lettore ricorderà come costui fino dal giorno prima dormisse nella sala superiore dell'osteria, seduto sopra una seggiola, la testa poggiata sul tavolo. Era l'immagine vivente dell'antica metafora: ubriaco fradicio; l'abominevole filtro di absintestout-alcool lo aveva immerso in letargo. Era rimasto sempre nello stesso atteggiamento, col petto appoggiato alla tavola, la testa sul braccio, circondato da bicchieri, boccali e bottiglie, dormendo col sonno opprimente proprio dell'orso obeso e della mignatta sazia. Nulla era valso a destarlo, né la moschetteria, né il cannone, né la mitraglia che penetrava nella sala attraverso la finestra, né il prodigioso strepito dell'assalto. Solo, talvolta, rispondeva al cannone russando. Parecchi cadaveri gli giacevano accanto, e nulla, a prima vista, lo distingueva da quei profondi dormienti della morte. Il rumore non sveglia un ubriaco, il silenzio sì; stranezza molte volte notata. Il rovesciarsi di ogni cosa intorno a lui aumentava il suo annichilimento; la rovina lo cullava: invece quel brusco arresto del tumulto davanti a Enjolras fu come una scossa per quel sonno pesante. Grantaire si drizzò d'un colpo, stese le braccia, si stropicciò gli occhi, osservò, sbadigliò, e comprese. Il finire di una sbornia somiglia allo squarciarsi di una tenda; si scorge d'un colpo e con un solo sguardo tutto ciò che celava. Tutto si affaccia d'un tratto alla memoria; e l'ubriaco che non sa nulla di quanto accade da ventiquattro ore, non ha ancora terminato di aprire le palpebre che è già al corrente di ogni cosa. Le idee gli ritornano con una brusca lucidità; l'oblio dell'ebbrezza, specie di vapore che accecava il cervello, si dissipa, e cede il campo alla chiara e netta percezione della realtà. I soldati che tenevano l'occhio fisso su Enjolras non s'erano neppure accorti di Grantaire, relegato com'era in un angolo e quasi nascosto dal biliardo; e il sergente si accingeva a ripetere l'ordine: «Puntate!» quando udirono improvvisamente una voce maschia gridare al loro fianco: «Viva la Repubblica! Ci sono anch'io!». Grantaire s'era alzato: l'immensa luce di tutta la battaglia che non aveva visto apparve nel suo viso trasfigurato. Attraversò la sala con passo fermo, e andò a prendere posto dinanzi ai fucili, a lato di Enjolras, dicendo: «Ammazzatene due in un colpo solo». E rivolto all'amico gli chiese con dolcezza: «Permetti?». Questi gli strinse la mano sorridendo. Non era ancora terminato il sorriso quando si udì la detonazione. Enjolras, trafitto da otto fucilate rimase addossato al muro, come se le pallottole ve lo avessero confitto. Reclinò soltanto la testa. Grantaire stramazzò ai suoi piedi come colpito da un fulmine. Pochi minuti dopo la truppa snidava gli ultimi insorti rifugiati nelle soffitte: fucilate sui tetti, uomini gettati di sotto. Due soldati che cercavano di sollevare l'omnibus fracassato, vennero raggiunti dai colpi di carabina sparati dagli abbaini. Un uomo in bilico precipitò da lassù e rimase sul selciato, rantolante. Un soldato e un ribelle caddero dal tetto, allacciati in un abbraccio feroce. La stessa lotta avveniva nelle cantine. Grida, fucilate, un calpestio feroce; il silenzio. La barricata era presa. I soldati cominciarono a perquisire le case vicine in cerca dei fuggitivi. XXIV. Prigioniero Marius era davvero prigioniero; prigioniero di Jean Valjean. La mano che lo aveva afferrato per le spalle mentre cadeva, era quella di Valjean. Questi non aveva preso nessuna parte alla zuffa, limitandosi a esporsi. In quella suprema fase dell'agonia, se non ci fosse stato lui, nessuno avrebbe pensato ai feriti. Presente dappertutto in mezzo alla carneficina come una provvidenza, Valjean raccoglieva quelli che cadevano, li trasportava nella sala terrena e ne medicava le ferite. Negli intervalli riparava la barricata. Ma le sue mani non spararono un solo colpo, sia per offesa che per difesa personale. Del resto, aveva appena qualche sgraffiatura. La morte non lo aveva voluto. Nella densa nebbia del combattimento pareva non osservasse Marius, e invece non lo aveva mai perso d'occhio; e allorché lo vide cadere per una pallottola, si slanciò con l'agilità di una tigre, gli piombò addosso come a una preda e se lo portò via. Il vortice dell'assalto era in quel momento concentrato con tale intensità intorno a Enjolras e alla porta della bettola, che nessuno si accorse di Valjean quando attraversò il suolo disselciato della barricata trasportando tra le braccia il giovane svenuto e sparve dietro l'angolo della casa di Corinto. Il lettore ricorderà questa cantonata che sporgeva sulla via come un promontorio. Bastava a riparare dalle pallottole, dalla mitraglia e dagli stessi sguardi, pochi piedi quadrati di terreno. Anche in mezzo agli incendi avviene talvolta che qualche stanza non bruci; anche nei mari più tempestosi, dietro qualche promontorio o in fondo a qualche baia difesa dagli scogli, si trovano dei piccoli seni tranquilli. Là era spirata Eponine, e là Valjean si fermò, lasciò scivolare a terra Marius, si addossò al muro e girò lo sguardo intorno. La situazione era spaventosa. Per quell'istante e forse per due o tre minuti ancora il gomito del muro poteva offrire un asilo; ma come uscire da quel massacro? Si ricordò dell'angosciosa posizione in cui si era trovato otto anni prima in rue Polonceau, e del modo in cui era riuscito a scappare; allora era difficile, oggi impossibile. Aveva dinanzi a sé quella casa a sei piani sorda e implacabile, che pareva abitata soltanto dal cadavere che pendeva dalla finestra. Scorgeva sulla destra la barricata piuttosto bassa che chiudeva la Petite-Truanderie, facile a scavalcarsi; ma vedeva spuntare al di là della sua cresta una fila di baionette. La truppa di linea, dunque, stava lì in agguato; oltrepassarla equivaleva indubbiamente a provocare un fuoco di fila, e qualunque testa si avventurasse al di sopra di quel muro di sassi si esponeva a servire da bersaglio a sessanta fucili. Sulla sinistra aveva il campo di battaglia, e la morte dietro la cantonata. Come fare? Soltanto un uccello avrebbe potuto togliersi di là. Ed era d'uopo decidere subito, trovare un ripiego, appigliarsi a un partito. Si battevano a pochi passi; per buona sorte tutti infuriavano contro un unico punto, la porta dell'osteria; ma se a un soldato, uno solo, fosse venuta l'idea di girare dietro la casa o di assalirla di fianco, tutto era finito. Jean Valjean squadrò l'edificio che aveva di fronte, esaminò la barricata accanto a sé, poi guardò a terra con la violenza della massima disperazione, quasi avesse voluto farvi un'apertura con gli occhi. A forza di osservare, qualcosa di confuso, in quell'ambascia, si disegnò e prese forma ai suoi piedi, come se l'occhio avesse la potenza di creare ciò che desiderava. A qualche passo di distanza, ai piedi della barricata piccola così spietatamente custodita da fuori, sotto uno scoscendimento di sassi che la nascondeva in parte, vide un'inferriata posta al livello del suolo; quella griglia, composta di grosse sbarre trasversali, misurava circa un braccio quadrato; le pietre che la tenevano salda a terra erano state smosse, sicché era quasi smurata. Attraverso le sbarre si intrawedeva un'apertura oscura, qualcosa che somigliava alla gola di un camino o al cilindro di una cisterna. Valjean si slanciò; la sua antica pratica di evasioni gli ritornò alla mente come una luce. Spostare i sassi, sollevare l'inferriata, caricarsi sulle spalle Marius come un corpo inerte, calarsi con quel peso addosso aiutandosi coi gomiti e con i ginocchi in quella specie di pozzo fortunatamente poco profondo, farsi ricadere sulla testa la pesante griglia di ferro sulla quale i sassi smossi si rovesciarono di nuovo, poggiare i piedi sopra una superficie lastricata a tre metri sotto il suolo, tutto ciò fu l'affare di qualche minuto appena, eseguito quasi nel delirio, con una forza da gigante e una rapidità da aquila. Si trovò, con Marius sempre svenuto, in una specie di corridoio sotterraneo. Là, pace profonda, silenzio assoluto, notte. Sentì nuovamente l'impressione provata un tempo quando dalla via si era calato nel convento; soltanto che questa volta portava con sé non più Cosette, bensì Marius. Ormai udiva appena al di sopra del capo, come un indistinto mormorio, il formidabile tumulto della taverna presa d'assalto. 1 Feccia della città, legge del mondo. 2 L'Ossa e il Pelio sono due monti della Grecia. Quando gli Aloadi si ribellarono agli dèi, per raggiungere la cima dell'Olimpo, sovrapposero i due monti. 3 L'oasi di Zaatcha venne presa nel 1849, quindi in un periodo successivo ai fatti narrati da Hugo. 4 Il famoso quadro di Géricault al quale si è già fatto allusione. 5 J.-B. Du Val-De-Grâce di Closts (1755-1794), detto Anacarsi Cloots, di origine prussiana, rivoluzionario: eletto alla Convenzione, divenne uno dei capi della fazione hébertista. Morì ghigliottinato per ordine di Robespierre. 6 Martingala. 7 J.-B. Vaquette de Gribeauval (1715-1789), celebre ingegnere militare. 8 Famoso giornalista e polemista, dapprima repubblicano, poi, dopo i moti del '30, sostenitore della nuova monarchia. 9 Ovvero colei che diventò poi la marchesa di Maintenon (nata d'Aubigné), moglie morganatica di Luigi XIV, che sposò nel 1652 il poeta e romanziere Paul Scarron (1610-60), autore, tra l'altro, del Roman comique. 10 Si è brutti a Nanterre, / Ne ha colpa Voltaire, / Si è bestie a Palaiseau, / Ne ha colpa Rousseau. 11 Io non sono notaio, / Ne ha colpa Voltaire, / Sono un uccelletto, / Ne ha colpa Rousseau. 12 Il mio carattere è strambo, / Ne ha colpa Voltaire, / La miseria è la mia dote, / Ne ha colpa Rousseau. 13 Sono caduto a terra, / Ne ha colpa Voltaire, / Col naso nel rigagnolo, / Ne ha colpa.... 14 Trovarono un bimbo avvolto in cenci. 15 Chi oserebbe dire che il sole è falso? 16 Cygne (cigno) e signe (segno) in francese si pronunciano allo stesso modo. 17 Ovvero gli Orléans. 18 Il padre morto aspetta il figlio che sta per morire. 19 Coltello (in argot). 20 Allusione al proverbio: «La strada che mena all'inferno è lastricata di buone intenzioni». 21 Allusione alla fiaba di La Fontaine in cui l'orso per liberare un uomo da una mosca posataglisi sul viso, gli schiaccia la testa con una pietra. 22 Si trasmettono la fiaccola della vita (Lucrezio). 23 Il gran fascio di razzi con cui di consueto terminano i fuochi d'artificio. 24 Cita, molto liberamente, dal canto VI dell'Iliade. 25 È l'eroe di un antico cantare spagnolo. 26 Soprannome scherzoso dei fantaccini. 27 Soprannome scherzoso degli studenti in medicina. LIBRO SECONDO Guerra fra quattro mura I. La terra impoverita dal mare Parigi butta in acqua venticinque milioni ogni anno, e questo fuor di metafora. Come e in che modo? Di giorno e di notte. Con quale scopo? Nessuno. Con quale pensiero? Senza rifletterci. Perché? Per nulla. Con quale organo? Per mezzo del suo intestino. E cos'è questo suo intestino? La sua fogna. Venticinque milioni è la più modesta delle cifre approssimative che risultano dai calcoli della scienza specializzata. La scienza, dopo aver lungamente tentennato, oggi afferma che il più fecondo ed efficace dei concimi è quello proveniente dall'uomo. A nostra vergogna bisogna notare come i cinesi lo sapessero prima di noi. Tutti i contadini cinesi, dice Eckeberg, quando si recavano in città non ritornavano mai senza portare sull'estremità del loro bambù due secchi di quelle che noi chiamiamo immondizie. Grazie al concime umano, la terra in Cina è fresca ancora come ai tempi di Abramo, e il frumento cinese rende fino a centoventi volte la semenza. Non c'è nessun guano comparabile in fertilità ai rifiuti di una capitale; una grande città è il più possente degli stercorari; adoperando la città per concimare la campagna si avrebbe la certezza del risultato. Se il nostro oro è letame, in compenso il nostro letame è oro. Cosa se ne fa di questo oro-concime? Lo si butta via. Si spediscono con ingenti spese delle flottiglie al polo australe per raccogliere gli escrementi delle procellarie e dei pinguini e si butta in mare l'incalcolabile elemento di ricchezza che abbiamo sottomano. Tutto il concime umano e animale che il mondo perde, se fosse reso alla terra invece di essere gettato nell'acqua basterebbe a nutrire il mondo. I mucchi delle immondizie agli angoli delle vie, le carrettate di liquame sballottate per le strade durante la notte, gli schifosi carri adoperati alla pulitura, i fetidi scoli di melma sotterranea che il selciato nasconde sapete cosa sono? sono i prati fioriti, l'erba verde, il serpillo, il timo, la salvia, sono la selvaggina, gli armenti, il muggito contento dei buoi la sera, il fieno odoroso, la spiga dorata, il pane sulla mensa, il sangue bollente che vi scorre nelle vene, la salute, la gioia, la vita. Così vuole quella creazione misteriosa che sulla terra è trasformazione, in cielo trasfigurazione. Restituite ogni cosa al gran crogiolo e ne scaturirà l'abbondanza. Il nutrimento dei vegetali produce quello degli uomini. Siete padroni di perdere tale ricchezza e per soprammercato di trovarmi ridicolo; sarà il capolavoro della vostra ignoranza. La statistica ha calcolato che la sola Francia, con i suoi fiumi versa nell'Atlantico ogni anno cinquecento milioni. Notate che con tale somma si pagherebbe un quarto delle spese del bilancio, e l'abilità dell'uomo è tale che preferisce sbarazzarsene gettandola nei rigagnoli! È la sostanza del popolo che viene portata via in tal guisa, qua a gocce, là a ondate, dal miserabile vomito delle nostre fogne nei fiumi e dal gigantesco vomito dei fiumi nell'Oceano. Ogni singulto delle nostre cloache ci costa mille franchi. Con due risultati: impoverimento della terra e infezione dell'acqua; la fame che esce dal solco e la malattia dal fiume. È cosa notoria, per esempio, che ormai il Tamigi avvelena Londra. Quanto a Parigi, in questi ultimi tempi si è dovuto trasportare a valle, al di là dell'ultimo ponte, lo sbocco della maggior parte delle fogne. Un duplice sistema tubolare munito di valvole e di chiuse di spurgo aspiranti e prementi, un metodo elementare di drenaggio, semplice come il polmone dell'uomo, e che già è in uso in molti comuni d'Europa, basterebbe per condurre nelle nostre città l'acqua pura dei campi e per respingere alla campagna l'acqua impura della città; e tale regolamento così facile e piano di circolazione sarebbe sufficiente per conservare i cinquecento milioni che sprechiamo. Ma si pensa a tutt'altro. Il sistema seguito attualmente fa il male volendo fare il bene; l'intenzione è buona, il risultato pessimo. Credono di purgare la città e indeboliscono la popolazione. Un fogna è un malinteso. Se il drenaggio con la sua duplice funzione di condurre le acque e di restituire ciò che prende, verrà sostituito dovunque alla fogna, semplice lavaggio depauperante, integrando tutto questo con i dati di una nuova economia sociale, il prodotto della terra aumenterà dieci volte tanto, e il problema della miseria si troverà grandemente attenuato. Aggiungetevi la diminuzione del parassitismo e il quesito sarà risolto. Frattanto la ricchezza pubblica se ne va al fiume, lo spreco continua e l'Europa si rovina così per esaurimento. Per la Francia, abbiamo indicato la cifra. Ora, contenendo Parigi la venticinquesima parte della popolazione totale della Francia e il suo guano essendo il più ricco di tutti, ci teniamo al di sotto della verità calcolando a venticinque milioni la sua quota nella perdita dei cinquecento che fa annualmente la nazione. Quei venticinque milioni impiegati in beneficenze e abbellimenti raddoppierebbero lo splendore della capitale. Essa invece li consuma in cloache; così si può dire che la sua prodigalità, la sua meravigliosa festa, la sua Folie-Beaujon, l'orgia, lo spreco a palate, il suo costo, il suo lusso, la sua magnificenza è la fogna. Così, nella cecità di una cattiva economia politica si annega, si lascia andare a rotoli e perdersi negli abissi il benessere di tutti. Ci vorrebbero le reti di Saint-Cloud per preservare la ricchezza pubblica. Economicamente il fatto può riassumersi così: Parigi ha le mani bucate. Parigi, la città esemplare, il modello di tutte le capitali ben fatte di cui ogni popolo vuole avere una copia, la metropoli dell'ideale, la patria augusta dell'iniziativa, dell'impulso e dell'esperimento, il centro e il ritrovo degli ingegni, la città-nazione, l'alveare dell'avvenire, il meraviglioso amalgama di Babilonia e Corinto, sotto il punto di vista ora accennato, farebbe alzar le spalle a un contadino del Fo-Kien. Imitate Parigi e vi rovinerete. Del resto, e in particolare in tale spreco immemorabile e insensato, la stessa Parigi imita. Tali assurdità non sono nuove; questo madornale errore non è recente; gli antichi agivano come i moderni. «Le cloache di Roma», dice Liebig1, «hanno assorbito tutto il benessere del contadino romano». Quando ebbe rovinato con la sua chiavica l'agro circostante, Roma esaurì l'Italia continentale, e quando ebbe versato anche questa nella sua cloaca, vi consumò la Sicilia, poi la Sardegna, poi l'Africa. La cloaca di Roma inabissò il mondo: offriva il suo risucchio alla città e all'universo, urbi et orbi. Città eterna, sentina incommensurabile. In questa come in molte altre cose Roma diede l'esempio. E Parigi lo segue con tutta la stoltezza propria delle città ingegnose. Per i bisogni dell'operazione di cui abbiamo parlato, Parigi ha sotto di sé un'altra Parigi, una città di fogne, che ha vie, crocicchi, piazze, arterie, una circolazione, che è del fango, e dove manca soltanto la forma umana. Poiché non bisogna adulare nessuno, nemmeno un gran popolo; dove c'è tutto, si trova l'ignominia accanto al sublime; e se Parigi contiene Atene, città della luce, Tiro, città della possanza, Sparta, città della virtù, Ninve, città dei prodigi, contiene pure Lutezia, città del fango. D'altra parte anche in questo si riconosce la sua potenza, e la titanica sentina di Parigi, realizza fra i monumenti lo strano ideale rappresentato nell'umanità da alcuni uomini come Machiavelli, Bacon e Mirabeau, e cioè il grandioso abietto. Se l'occhio potesse contemplare il sottosuolo di Parigi, questo presenterebbe l'aspetto di una colossale madrepora. Una spugna non ha maggior numero di fori e di scoli dello strato di terra di sei grandi leghe di circonferenza su cui giace l'antica città. Senza parlare delle catacombe che formano un sotterraneo a parte, senza parlare dell'inestricabile rete dei condotti del gas, dei tubi per la distribuzione dell'acqua potabile che alimenta le fontane pubbliche, le fogne bastano a formare sulle due rive un prodigioso e tenebroso intreccio, labirinto che ha per filo di Arianna il proprio declivio. Là, in un'umida bruma regna il ratto, che sembra il frutto della gestazione di Parigi. II. La storia antica della cloaca Immaginiamo Parigi sollevata come un coperchio; la rete sotterranea delle fogne vista dall'alto, presenterebbe su ciascuna riva il disegno di un grosso albero innestato nel fiume. Sulla riva destra poi la cloaca di circonvallazione sarà il tronco dell'albero, i condotti secondari, i rami, le condutture cieche, le fronde. Tale similitudine è sommaria ed esatta solo in parte, poiché l'angolo retto, abituale in quella specie di ramificazione sotterranea, è rarissimo nella vegetazione. Per formarsi un'idea più esatta di questa strana pianta geometrica, conviene immaginarsi qualche bizzarro alfabeto d'oriente, disegnato sopra un fondo nero, intricato come un cespuglio, nel quale le lettere fossero saldate le une alle altre con apparente confusione e quasi a caso, talvolta agli angoli, talvolta alle estremità. Le sentine e le fogne ebbero un ruolo importante nel Medioevo, nel basso Impero e nell'antico Oriente. Vi nasceva la peste, vi morivano i despoti; e le moltitudini guardavano quasi con timore religioso quei letti di putrefazione, mostruose culle della morte. La fossa dei vermi di Benares non è meno vertiginosa della fossa dei leoni di Babilonia. Se prestiamo fede ai libri rabbinici, Teglat-Phalasar2 giurava in nome della sentina di Ninive. Fu dalla chiavica di Munster che Giovanni di Leida3 fece sorgere la sua falsa luna; e fu dal pozzo-cloaca di Kekhscheb che il suo «menecmo» d'Oriente, Mokannà, il profeta velato di Khorassan, fece spuntare il suo finto sole. La storia degli uomini si riflette in quella delle cloache. Le gemonie narravano Roma. La fogna di Parigi fu per lungo tempo una cosa terribile. Essa servì da sepolcro e da asilo; il delitto, l'intelligenza, la protesta sociale, la libertà di coscienza, il pensiero, il furto, tutto ciò che le leggi umane perseguitano o hanno perseguitato si nascose in quel sotterraneo; i maillotins4 nel quattordicesimo secolo, i tirelaine5 nel quindicesimo, gli ugonotti nel sedicesimo, gli illuminati6 di Morin nel diciassettesimo, gli Chauffeurs7 nel diciottesimo. Cento anni orsono la pugnalata notturna usciva di là, e il ladro in pericolo vi si eclissava; il bosco aveva la caverna, Parigi la fogna. La truanderie8, che fu la picareria9 gallica, teneva la cloaca come una succursale della Corte dei Miracoli, e rientrava la sera, feroce e astuta, nel colatoio Maubuée come in un'alcova. Era naturale che chi praticava per luogo di lavoro quotidiano la ruelle Vide-Gousset, o la rue Coupe-George tenesse per domicilio notturno il ponceau10 del Chemin-Vert o il cagnara11 Hurepoix. Da quei luoghi scaturisce tutto un formicolio di ricordi. Fantasmi di ogni specie frequentano quei lunghi corridoi solitari. Il putridume e i miasmi vi dominano dappertutto; vi sono qua e là degli spiragli dove Villon, da dentro, discorre con Rabelais all'esterno. La fogna nell'antica Parigi è il ritrovo di tutti gli sfinimenti e di tutti i tentativi: l'economia pubblica vi vede un detrito, la filosofia sociale un residuo. La cloaca è la coscienza della città. Tutto vi converge e vi si confronta. In quel lividore regnano le tenebre, ma non vi sono segreti. Ogni cosa qui, ha la sua forma vera o per lo meno definitiva. Il mucchio delle immondizie ha, se non altro, il merito di non essere menzognero; l'ingenuità si è rifugiata là. Vi si trova la maschera di Basilio; ma se ne vedono il cartone e i lacci; se ne vede l'interno come l'esterno, è macchiato di una melma onesta, e il finto naso di Scapino le sta accanto. Tutti i sudiciumi della civilizzazione, allorché si trovano fuori uso, cadono in questa fossa veritiera, dove ha fine l'immenso smottamento della società. Vi si sprofondano, ma vi restano in mostra. Quella mescolanza è una confessione. Là non ci sono più false apparenze, i belletti sono impossibili, l'immondizia si leva la camicia; nudità assoluta, sbaraglio delle illusioni e dei miraggi, più nulla tranne ciò che veramente è, presentato sotto il sinistro aspetto di ciò che finisce. Realtà e scomparsa. Là un coccio di bottiglia rivela l'ubriachezza, il manico di un paniere racconta domesticità; il torsolo di mela che ebbe opinioni letterarie, ritorna torsolo di mela, l'effige del soldo si macchia francamente di verderame, lo sputo di Caifa incontra il vomito di Falstaff, il luigi d'oro uscito dalla bisca si urta col chiodo che sostiene il pezzo di fune del suicida, un livido feto rotola avviluppato in abiti di lustrini che hanno danzato il precedente martedì grasso all'Opera, un tocco che giudicò gli uomini si avvoltola nel fango accanto a un fetido arnese che fu la gonnella di Margoton; è più che una fratellanza, è una triviale familiarità. Tutto ciò che prima si imbellettava ora si inzacchera. L'ultimo velo è strappato; la fogna è cinica: narra ogni cosa. Tale sincerità dell'immondizia ci piace e riposa l'anima. Quando si è consumata la vita sulla terra a subire lo spettacolo delle arie che assumono la ragion di Stato, il giuramento, la saggezza politica, la giustizia umana, le probità professionali, le austerità di situazione, le toghe incorruttibili, si prova un vero sollievo, entrando in una cloaca, vedere della fanghiglia che si dichiara tale. Inoltre, è un grande insegnamento. Lo abbiamo detto or ora, la storia passa attraverso la fogna. Le stragi come quelle di San Bartolomeo, vi filtrano goccia a goccia dal lastricato. I grandi assassini pubblici, le carneficine politiche e religiose percorrono quel sotterraneo della civiltà e vi spingono i loro cadaveri. All'occhio del sognatore tutti gli omicidi ricordati dalla storia sono là in una schifosa penombra, inginocchiati, con un lembo del loro drappo funebre a mo' di grembiale, che lavano lugubremente le loro opere! Vi si trovano Luigi XI con Tristan, Francesco i con Duprat, Carlo ix con sua madre, Richelieu con Luigi XIII, c'è Louvois, c'è Letellier, vi sono Hébert e Maillard; tutti stropicciando le pietre, tentando di far scomparire le tracce delle loro azioni. Sotto quelle volte si ode lo strofinio delle scope di questi spettri, si scorgono negli angoli dei riflessi rossastri, lì dove scorre un'acqua terribile nella quale si lavano mani insanguinate. L'osservatore sociale deve penetrare fra quelle ombre; anch'esse fanno parte del suo laboratorio. La filosofia è il microscopio del pensiero, ogni cosa tenta di schivarla, ma nessuna le sfugge. Tutti gli sforzi per tergiversare riescono inutili. Quale parte di sé mette in evidenza chi tergiversa? La più vergognosa. La filosofia col suo sguardo probo insegue il male, non gli consente di rifugiarsi per nulla. Nel cancellarsi delle cose che scompaiono, nel rimpicciolirsi di quelle che svaniscono, essa riconosce tutto; riconosce dagli stracci la porpora, dai cenci la donna; con la cloaca ricompone la città, con la melma i costumi; dal coccio deduce un'anfora o un orcio; dall'impronta dell'unghia sopra una pergamena ravvisa la differenza che separa gli ebrei della Judengasse da quelli del Ghetto. Da ciò che rimane ritrova quanto è esistito, il bene, il male, il falso, il vero, la macchia di sangue del palazzo, lo sgorbio d'inchiostro della caverna, la goccia di sego del lupanare, le prove subite, le tentazioni accolte con piacere, le orge vomitate, le pieghe che formarono i caratteri nell'abbassarsi, la traccia della prostituzione negli animi, la loro trivialità, e sulla veste dei facchini di Roma il segno della gomitata di Messalina. III. Bruneseau Nel Medioevo la fogna di Parigi era una leggenda. Nel sedicesimo secolo Enrico n tentò un'esplorazione, che non riuscì; cento anni fa la cloaca, lo attesta Mercier, era abbandonata a se stessa e si regolava come poteva. Tale era quell'antica Parigi, lasciata in preda alle querele, alle indecisioni, alle titubanze. Per lungo tempo fu abbastanza stolta. Più tardi, il 1789 mostrò come si sviluppa l'ingegno delle città. Ma nei buoni tempi antichi la capitale aveva poca mente, non sapeva accudire i propri affari, né moralmente, né materialmente, e non sapeva spazzar via le immondizie meglio degli abusi. Ogni cosa faceva ostacolo o sollevava un quesito. La fogna, per esempio, era ribelle a ogni itinerario. Non si riusciva a orientarsi nelle cloache come non ci si capiva nella città; all'alto l'inintelligibile, al basso l'inestricabile, sotto la confusione delle lingue c'era quella dei sotterranei; Dedalo rinforzava Babele. Talvolta la fogna di Parigi era presa dal capriccio di straripare, come se quel Nilo sotterraneo entrasse repentinamente in collera; e, cosa infame, avvenivano delle inondazioni di acque nere. Talora quello stomaco della civilizzazione che è la cloaca, digeriva male, e rifluiva verso la gola, e Parigi sentiva nuovamente il sapore della propria fanghiglia. C'è del buono in tali somiglianze della fogna col rimorso: sono avvertimenti, ma molto male accolti. La città si sdegnava vedendo come il suo fango avesse tanta audacia, e non poteva capacitarsi che il sudiciume tornasse indietro. Scacciatelo meglio. L'inondazione del 1802 è ancora presente nella memoria dei parigini ottuagenari. La mota si sparse a croce in place des Victoires dove sorge la statua di Luigi XVI; invase rue Saint-Honoré dalle due bocche di fogna degli Champs-Elysées, rue Saint-Florentine dalla sua stessa cloaca, rue Pierre-a-Poisson dalla chiavica della Sonnerie, rue Popincourt da quella del Chemin-Vert, rue de la Roquette dal condotto di rue de Lappe; coprì il canaletto di scolo della rue des Champs-Elysées fino all'altezza di 35 centimetri; e nella parte meridionale dallo smaltitoio della Senna che adempiva le sue funzioni in senso inverso, penetrò nelle rue Mazzarino, de l'Echaudé e des Marais, dove si arrestò dopo aver percorso centonove metri, a pochi passi dalla casa dove dimorò Racine, rispettando in tal modo il poeta più che il re, almeno per quanto riguarda il diciassettesimo secolo. Raggiunse la massima altezza in rue Saint-Pierre, dove arrivò a tre piedi sopra le lastre dello scarico, e la massima estensione in rue Saint-Sabin, dove si dilatò sopra una lunghezza di duecentotrentotto metri. All'inizio di questo secolo la fogna di Parigi era ancora un luogo misterioso. Il fango non può mai essere apprezzato; ma qui la cattiva fama giungeva fino al terrore. La città sapeva confusamente di avere sotto di sé un sotterraneo terribile. Se ne parlava come del mostruoso pantano di Tebe, popolato da scolopendre lunghe quindici piedi, e che avrebbe potuto servire da vasca da bagno a Behémoth12. Gli inservienti addetti alle fogne non si avventuravano mai al di là di certi punti conosciuti. Erano ancora vicini i tempi in cui gli spazzini se la spicciavano col vuotare nelle fogne le loro bigonce dall'alto delle quali Saint-Foix fraternizzava col marchese di Crequi. Quanto poi alla pulitura, ne rimettevano la cura agli acquazzoni, i quali ingombravano più che non spazzassero. Roma lasciava qualche poesia alla sua cloaca e la chiamava Gemoniae, Parigi insultava la propria, denominandola Trou punaise13. La scienza e la superstizione erano d'accordo sull'orrore; il Trou punaise non ripugnava meno all'igiene che alla leggenda. Il Moinebourrua14 era balzato fuori dalla fetida volta della fogna Mouffetard; i cadaveri dei Marmousets15 erano stati gettati in quella della Barillerie; Fagon attribuì la terribile febbre maligna nel 1685 alla grande bocca della chiavica del Marais, che rimase aperta fino al 1833 in rue Saint-Louis quasi dirimpetto all'insegna del «Messager Galant». La bocca di fogna in rue de la Monellerie era celebre per le pestilenze che ne uscivano, e con la sua inferriata a punte che somigliava a una dentiera, pareva in quella via fatale la gola di un drago che soffiasse l'inferno sugli uomini. L'immaginazione popolare condiva la tetra sentina di Parigi di un non so quale schifoso miscuglio d'infinito. Era senza fondo; un vero baratro. Nemmeno alla polizia veniva il ticchio di esplorare quelle regioni lebbrose. Chi avrebbe osato avventurarsi in quel mondo ignoto, scandagliare tale ombra, andare in traccia di scoperte in un simile abisso? Era un'idea spaventosa. Eppure qualcuno volle provarci e la cloaca ebbe il suo Cristoforo Colombo. Un giorno, nel 1805, in una delle rare apparizioni che l'imperatore faceva a Parigi, il ministro dell'Interno, un Decrés o un Crétet qualunque, si presentò all'udienza del mattino. Nella corte detta del Carousel si udiva il clangore delle sciabole di tutti gli straordinari soldati della gran Repubblica e del grande Impero; alla porta di Napoleone c'era un ingombro di eroi; uomini del Reno, dell'Escaut, dell'Adige e del Nilo; compagni d'armi di Joubert, di Desaix, di Marceau, di Hoche, di Kléber, addetti agli aerostati di Fleurus, granatieri di Magonza, pontonieri di Genova, dragoni che avevano visto le piramidi, artiglieri impolverati dalla palla di cannone di Junot, ussari che avevano preso d'assalto la flotta ancorata nel Zuyderzee; gli uni avevano seguito Bonaparte sul ponte di Lodi, gli altri erano stati compagni di Murat nella trincea di Mantova, altri avevano preceduto Lannes nella strada affossata di Montebello. Tutto l'esercito di quell'epoca era là, nel cortile delle Tuileries, rappresentato da una squadra o da un drappello, a custodire il riposo di Napoleone; ed era l'epoca splendida nella quale - il grande esercito aveva dietro di sé Marengo e avanti a sé Austerlitz. «Sire», disse il ministro dell'Interno a Napoleone, «ieri ho visto l'uomo più intrepido del vostro Impero.» «Chi è quest'uomo», chiese bruscamente l'imperatore, «e cosa fa?» «Vuol fare una cosa.» «Quale?» «Visitare le fogne di Parigi.» Quest'uomo esisteva e si chiamava Bruneseau. IV. Dettagli ignorati La visita ebbe luogo. Fu una terribile campagna, una tenebrosa battaglia contro la peste e l'asfissia. Fu, allo stesso tempo, un viaggio di scoperte. Un operaio intelligente e allora giovanissimo, che partecipò a quella spedizione, ci ha narrato anni fa alcuni particolari, che Bruneseau credette di dover omettere nel suo rapporto al prefetto di polizia come indegni dello stile amministrativo. I sistemi di disinfezione erano in quell'epoca piuttosto elementari. Appena Bruneseau ebbe oltrepassato le prime articolazioni della rete sotterranea, otto operai su venti che l'accompagnavano rifiutarono di proseguire. L'operazione era complicata, alla visita si univa la pulitura; bisognava quindi sgombrare e al tempo stesso misurare; prender nota dei luoghi da cui penetrava l'acqua, numerare le inferriate e le bocche, descrivere le diramazioni, indicare le varie correnti ai punti di separazione, riconoscere le rispettive circoscrizioni dei diversi bacini, esaminare le piccole fogne innestate alla principale, misurare ciascun corridoio al centro della volta, e la larghezza tanto alla base della volta che a fior di platea, determinare infine le ordinate del livello di ogni singolo scolo d'acqua sia sulla platea della fogna, sia sul lastrico della via. Si avanzava a fatica; non era raro incontrare fino a tre piedi di melma, le lanterne agonizzavano nei miasmi, di quando in quando bisognava trasportare altrove qualche operaio svenuto. In alcuni luoghi c'erano dei precipizi; il suolo era sfondato, la pavimentazione crollata: la fogna si era mutata in un profondo pozzo nel quale non s'incontrava più nulla di solido. Un uomo disparve improvvisamente; fu faticosissimo salvarlo. Per consiglio di Fourcroy furono collocate a distanza, nei luoghi già abbastanza purificati, delle grandi gabbie piene di stoppa imbevuta di resina, a cui si dava fuoco. Le pareti erano coperte di deformi funghi somiglianti a tumori, sembrava, in quell'atmosfera letale, che la stessa pietra fosse malata. Nella sua esplorazione Bruneseau procedette da monte a valle. Nel punto di separazione delle due condotte del Grand-Hurleur potè decifrare sopra una pietra sporgente la data del 1550. Indicava il limite dove si era arrestato Philibert Delorme, quando ebbe incarico da Enrico n di visitare la fogna di Parigi. Se quel sasso conservava laggiù la traccia del sedicesimo secolo, Bruneseau vi rinvenne il ricordo del diciassettesimo nel colatoio del Ponceau e in quello della rue Vieille du Temple; che furono coperti a volta tra il 1600 e il 1650; e la mano d'opera del diciottesimo secolo nella sezione occidentale del canale raccoglitore, che fu murata e coperta nel 1740. Queste due costruzioni, soprattutto la meno antica, quella del 1740, erano più malandate e decrepite della fogna di cinta, che risale al 1412, quando il ruscello d'acqua sorgiva di Ménilmontant fu elevato alla dignità di Grand-Egout (Cloaca Grande), promozione analoga a quella di un contadino che diventasse cameriere del re, qualche cosa che assomiglia a Gros-Jean trasformato in Lebel16. Qua e là, e principalmente sotto il Palazzo di Giustizia, si credette di riconoscere le celle di antiche prigioni praticate nella chiavica stessa; schifosi in pace. In uno pendeva dalla volta una gogna di ferro. Furono murate tutte. Si fecero pure alcune scoperte bizzarre, tra cui quella dello scheletro d'un orang-utang scomparso nel 1800 dal Jardin des Plantes, fuga che probabilmente si riconnette alle apparizioni del diavolo avvenute nell'ultimo anno del secolo passato in rue des Bernardins. Il povero diavolo aveva finito per annegarsi nella fogna. Sotto il lungo colatoio a volta che sbocca all'Arche-Marion, una gerla da cenciaiolo perfettamente conservata formò l'ammirazione degli intenditori. La mota che gli operai, per la lunga abitudine, erano giunti a maneggiare intrepidamente, abbondava di oggetti preziosi, gioielli d'oro e d'argento, gemme, monete. Se un gigante avesse potuto vagliare quella cloaca, avrebbe raccolto nel suo setaccio la ricchezza dei secoli. Nello spartiacque della rue du Temple con la rue Saint-Avoye si trovò una strana medaglia ugonotta in rame, che reca da una parte un porco con un cappello da cardinale in testa, e dall'altra un lupo con la tiara. La scoperta più sorprendente avvenne all'imboccatura del Grand-Egout. Anticamente quell'entrata si chiudeva con un cancello di cui rimangono soltanto i cardini. Da uno di questi cardini pendeva un cencio informe e sudicio, che vi si era senza dubbio impigliato nel passare, e che dondolava nel buio terminando di corrompersi. Bruneseau, avvicinata la lanterna, lo esaminò. Era di finissima batista, e in un angolo meno sciupato lasciava vedere una corona araldica in ricamo sovrapposta alle seguenti sette lettere: L A V B E S P. La corona era da marchese e le sette lettere significavano Laubespine. Fu riconosciuto per un frammento del drappo funebre di Marat, il quale in gioventù, quando faceva parte della casa del conte d'Artois in qualità di medico addetto alle scuderie, ebbe un intrigo amoroso. Di questo amore con una gran dama, storicamente provato, gli era rimasto quel lenzuolo. Relitto o ricordo? Essendo il solo capo di biancheria fine trovato nella sua casa quando morì, fu adoperato per avvolgere il suo cadavere; alcune vecchie avevano avvolto per la tomba l'Amico del popolo nello stesso lino in cui aveva, in vita, gustato la voluttà. Bruneseau passò oltre, lasciando quel cencio dov'era senza distruggerlo. Fu disprezzo o rispetto? Marat li meritava entrambi. Tuttavia quella reliquia era straordinaria; aveva protetto i sonni di una marchesa e la putrefazione di Marat, e aveva attraversato il Panthéon per finire tra i ratti della cloaca. Quel cencio d'alcova, di cui un tempo Watteau avrebbe allegramente disegnato tutte le pieghe, era diventato degno dello sguardo severo di Dante. L'esame completo della cloaca sotterranea di Parigi durò sette anni: dal 1805 al 1812. Durante la sua ispezione Bruneseau concepì, diresse e condusse a termine alcuni considerevoli lavori; nel 1808 abbassò la platea del Fonceau; e creando nuove linee in molti luoghi, spingeva nel 1809 la fogna sotto la rue Saint-Denis fino alla fontana degli Innocents, nel 1810 sotto la me Froidmanteau e la Salpêtrière, nel 1811 sotto la rue Neuve-des Petits-Pères, la me de Mail, de l'Echarpe e sotto la place Royale, e nel 1812 sotto rue de la Paix e sotto la Chaussée d'Antin. Nello stesso tempo fece disinfettare e risanare tutta la rete. Fino dal secondo anno aveva associato al lavoro il proprio genero Nargaud. È così che al principio di questo secolo la vecchia società ripulì il sottosuolo e fece la toletta alla sua fogna. Volgendo uno sguardo retrospettivo all'antica fogna di Parigi, si vede che era tortuosa, disselciata, piena di crepacci, frastagliata da gomiti bizzarri, da salite e discese, fetida, selvaggia, deturpata da cicatrici nel lastrico, da sfregi nei muri, spaventosa; nulla uguagliava l'orrore di quella cripta di scarico, apparato digestivo di Babilonia, centro, abisso traforato di cunicoli, tana titanica in cui la mente crede di veder vagare nell'ombra, tra la spazzatura che un giorno fu splendore, quell'enorme talpa cieca che è il passato. Tale, lo ripetiamo, era la fogna di ieri. V. Progresso attuale Ora la fogna è pulita, fredda, dritta, corretta. Realizza quasi l'idea di ciò che in Inghilterra si intende con la parola respectable. È rispettabile, grigiastra, tirata a rettifilo, e somiglia a un appaltatore diventato consigliere di Stato. È pressoché rischiarata, e la melma vi si comporta decentemente. Di primo acchito potrebbe essere confusa con uno di quei corridoi sotterranei così frequenti e così utili alle fughe dei monarchi e dei principi nei buoni tempi antichi, «quando il popolo amava i suoi re». La fogna attuale è bella; vi predomina lo stile puro, e l'alessandrino classico e compassato - che sembra aver trovato rifugio nell'architettura dopo essere stato espulso dalla poesia - figura unito a ciascuna pietra di quella lunga volta tenebrosa e biancastra; ogni scarico apre un'arcata; la rue de Rivoli fa scuola fino nella cloaca. Del resto se c'è un luogo in cui la linea geometrica possa dirsi opportuna, è senza dubbio nelle fosse fecali di una gran città, dove la necessità dello scegliere la via più breve dev'essere il concetto predominante. La cloaca oggi ha assunto un aspetto, per così dire, ufficiale, e gli stessi rapporti di polizia che talvolta la riguardano non le mancano più di rispetto; le parole che la caratterizzano nella lingua amministrativa sono elevate e contegnose; ciò che prima si chiamava intestino, ora si chiama galleria; ciò che si diceva buco, ora si dice oculo. Villon non riconoscerebbe più la sua antica dimora di ripiego. Quella rete di sotterranei ha tuttavia la sua immemorabile popolazione di roditori, più numerosa che mai, e di tanto in tanto qualche vecchio ratto osa affacciarsi alla finestra della fogna per contemplare i parigini; ma anche quella canaglia si ammansisce, contenta com'è del suo palazzo. La cloaca non ha più nulla dell'antica ferocia; e la pioggia che anni fa la insudiciava, ora la pulisce. Non fidatevi troppo però: i miasmi vi abitano ancora; non è monda di pecche, ma ipocrita. La prefettura di polizia e la commissione sanitaria, hanno un bel fare; malgrado tutti i sistemi di disinfezione, esala un odore sospetto come Tartufo dopo la sua confessione. E siccome la coscienza di Tartufo è un progresso rispetto alle stalle di Augia, così è certo che anche la fogna di Parigi è migliorata. È ben più di un progresso, è una trasformazione. Tra l'antica chiavica e l'attuale c'è una rivoluzione. E chi la operò? L'uomo che tutti dimenticano e che noi abbiamo ricordato, Bruneseau. VI. Progresso futuro La costruzione della fogna di Parigi non è stato un affare da poco; gli ultimi dieci secoli vi hanno lavorato senza poterla terminare, come non sono giunti a compiere la città, poiché quella riceve il contraccolpo di tutti gli ingrandimenti di questa. È una specie di tenebroso polipo dai mille tentacoli, che si dilata contemporaneamente alla città sovrapposta; ogni volta che questa apre una nuova via, l'altra allunga un nuovo braccio. L'antica monarchia aveva costruito soltanto ventitremilatrecento metri di fogne; questo è il punto a cui era Parigi il primo gennaio 1806. Da quell'epoca, di cui riparleremo tra breve, l'opera fu ripresa e continua attivamente e alacremente. Napoleone ne fece fabbricare - le cifre sono curiose - quattromilaottocentoquattro metri; Luigi XVIII cinquemilasettecentonove; Carlo X diecimilaottocentotrentasei; Luigi Filippo ottantanovemilaventi; la Repubblica del 1848 ventitremilatrecentottantuno; il governo attuale settantamilacinquecento; in totale, a quest'ora, ne esistono duecentoventiseimilaseicentodieci metri. Sessanta leghe di fogne, ecco l'enorme intestino di Parigi, oscura ramificazione sempre al lavoro, costruzione ignorata e immensa. Come si vede, quel dedalo sotterraneo è oggi più del decuplo di ciò che era all'inizio del secolo. È difficile immaginarsi quanti sforzi e quanta pertinacia siano occorsi a condurre la cloaca al grado attuale di relativa perfezione. I preposti all'edilizia dei tempi dell'antica monarchia e il municipio rivoluzionario degli ultimi dieci anni del secolo passato, erano riusciti soltanto con fatica a praticare le cinque leghe di fognature esistenti prima del 1806. L'opera era intralciata da ostacoli d'ogni genere; gli uni inerenti alla qualità del suolo, gli altri derivanti dai pregiudizi della stessa popolazione laboriosa di Parigi. Questa città giace sopra un terreno straordinariamente ribelle alla zappa, alla marra, allo scandaglio, al maneggio dell'uomo. Non c'è cosa più difficile da scavare e da forare della composizione geologica su cui è sovrapposta quella meravigliosa formazione storica che è Parigi. Non appena il lavoro, sotto una forma qualsiasi, penetra e si spinge in quello strato alluvionale, le resistenze sotterranee sovrabbondano. S'incontrano argille fluide, sorgenti d'acqua viva, rocce dure, fanghiglie molli e profonde che la scienza specializzata chiama moutardes17. Il piccone avanza con molta fatica tra sedimenti calcarei intercalati da sottili strati d'argilla e fra sedimenti schistosi misti a conchiglie contemporanee agli oceani preadamitici. Talora uno zampillo sfonda improvvisamente qualche volta in costruzione e inonda gli operai: oppure una valanga di marna si fa strada e precipita con la furia di una cateratta, spezzando le più grosse travi di sostegno come se fossero vetro. Anche di recente alla Villette, quando si rese necessario far passare la fogna raccoglitrice sotto il canale Saint-Martin senza interromperne la navigazione e quindi senza asciugarlo, si aprì una fessura nel letto del canale e l'acqua invase d'un tratto i lavori sotterranei superando la forza delle pompe di prosciugamento. Si dovette ricorrere a un palombaro per rintracciare nel fondo del bacino la fessura, che fu chiusa non senza fatica. Altrove, nelle vicinanze della Senna, e anche in luoghi abbastanza discosti dal fiume, come, per esempio, a Belleville, nella Grande Rue e nel Passage Lunière, si trovano delle sabbie molli nelle quali si affonda e dove un uomo può sparire in un momento. Aggiungete le asfissie per i miasmi, le frane, gli scoscendimenti repentini; aggiungete il tifo che lentamente si impadronisce degli operai. Ai giorni nostri, dopo aver scavato la galleria di Clicy, con una banchina laterale per ricevere un condotto tubolare di acque dall'Ourcq, lavoro eseguito in trincea a dieci metri di profondità; dopo avere coperto a volta la Bièvre dallo stradone dell'Hôpital sino alla Senna, tra frane e smottamenti, aiutandosi con puntelli orizzontali e scavi di materie spesso putride; dopo aver costruito una serie di fognature dalla barrière Blanche alla rue d'Augbervilliers, allo scopo di liberare Parigi dalle acque torrenziali di Montmartre, e di aprire uno scolo alla palude fluviale di nove ettari che stagnava vicino alla barrière des Martyrs mediante un lavoro di quattro mesi continuato giorno e notte a undici metri di profondità; dopo aver costruito sotterraneamente, senza scavare trincee, cosa del tutto nuova, una fogna in rue Barre-du-Bec a sei metri di profondità dal suolo, Mannot, il direttore di quelle operazioni, morì. E pure morì l'ingegnere Duleau dopo aver coperto di volte tremila metri di fogne su tutti i punti della città dalla rue Traversière-Saint-Antoine alla rue de Lourcine, dopo aver costruito la fogna Saint-Georges e abbassato la platea dalla diramazione di Notre-Dame-de-Nazareth. Atti di coraggio misconosciuti, più utili di tanti massacri in battaglia. Le fogne di Parigi, nel 1832, erano ben lontane dallo stato attuale. Bruneseau aveva dato la spinta, ma ci volle il colera per determinarne la ricostruzione su larga scala, che fu eseguita posteriormente. Riesce, per esempio, strano il fatto che una parte della cloaca di cinta, denominata Canal Grande come a Venezia, nel 1821 fosse ancora lasciata imputridire a cielo aperto in rue des Gourdes; e che soltanto nel 1823 la città di Parigi si trovasse nel borsellino la somma di duecentosessantaseimilaottanta franchi e sei centesimi necessari a nascondere quella turpitudine. I tre pozzi assorbenti del Combat, della Cunette e di Saint-Mandé con i loro sfogatoi, le macchine, gli smaltitoi e le diramazioni di spurgo, datano soltanto dal 1836. Il viadotto intestinale di Parigi in quest'ultimo quarto di secolo è stato rinnovato e, come dicemmo, decuplicato. Trent'anni fa, all'epoca dell'insurrezione del 5 e 6 giugno, in molti luoghi esisteva ancora interamente l'antica fogna. Moltissime vie rese oggi leggermente convesse, allora invece erano concave; e nei luoghi dove terminava la china di una via o di una piazza si vedevano delle larghe inferriate quadrate, dalle grosse sbarre rese lucide dal continuo calpestio della folla, scivolose e pericolose per le carrozze, micidiali per i cavalli. La lingua ufficiale del genio civile chiamava quei punti e quelle inferriate col nome espressivo di Cassis18. Nel 1832 in molti luoghi, come in rue de l'Etoile, rue Saint-Louis, rue du Temple, rue Vieille-du-Temple, rue Notre-Dame-du-Nazareth, rue Folie-Mericourt, sul quai aux Fleurs, rue Petit-Musch, rue de Normandie, rue Pont-aux-Biches, rue Marais, nel faubourg Saint-Martin, in rue Notre-Dame-des-Victoires, nel faubourg Montmartre, in rue Grange-Batelière, agli Champs-Elysées, in rue Jacob e rue Tournon, l'antica cloaca gotica mostrava ancora cinicamente le sue fauci. Erano enormi bocche di pietra circondate talvolta di pilastri con una sfrontatezza monumentale. Nel 1806 Parigi possedeva circa la medesima estensione di chiaviche constatata nel maggio 1663; vale a dire, cinquemilatrecentoventotto tese. Dopo Bruneseau, il primo gennaio 1832, ne esistevano quarantamilatrecento metri. Dal 1806 al 1831 ne erano stati costruiti in media ogni anno settecentocinquanta metri. Da quell'epoca in poi furono edificati annualmente da otto a diecimila metri di galleria in muratura a base di calce idraulica su fondali di cemento. In ragione di duecento franchi al metro le sessanta leghe dell'attuale cloaca di Parigi rappresentano quarantotto milioni. Oltre al progresso economico accennato prima, gravi problemi d'igiene pubblica si connettono alla questione della fognatura di Parigi. Questa città giace fra due strati, uno d'acqua l'altro di aria. Quello dell'acqua, posto a una gran profondità sotterranea, ma già raggiunto con due perforazioni, è fornito da un sedimento di arenaria verde situato fra la creta e il calcareo giurassico, e può essere rappresentato da un disco di venticinque leghe di raggio. Una quantità di fiumi e di ruscelli trapelano fin là, sicché in un bicchier d'acqua del pozzo di Grenelle si bevono congiunte, la Senna, la Marna, l'Yonne, l'Oise, l'Aisne, il Cher, la Vienne e la Loira. Quello strato d'acqua è salubre, perché viene prima dal cielo, poi dalla terra. Invece lo strato dell'aria è malsano, perché viene dalla fogna. Tutti i miasmi della cloaca si mescolano all'atmosfera della città, donde il suo alito cattivo. È stato scientificamente constatato che l'aria al di sopra di un letamaio è più pura di quella che sovrasta Parigi. Col procedere degli anni e con l'aiuto del progresso, perfezionandosi la meccanica e diffondendosi l'educazione, si finirà con l'adoperare l'acqua del sottosuolo per purificare l'aria. Vale a dire, per lavare la fogna. Beninteso, per pulitura della fogna noi intendiamo restituzione del fango alla terra, rinvio del letame al suolo e del concime ai campi. Con questo semplice fatto la comunità sociale otterrà diminuzione della miseria e aumenti della sanità. Ai nostri giorni le malattie parigine si irradiano a cinquanta leghe di distanza dal Louvre, considerato come centro di quel circolo pestilenziale. Si potrebbe asserire che da dieci secoli la cloaca è la malattia di Parigi che vizia il sangue della città. L'istinto popolare non s'è mai ingannato in proposito. Il mestiere di fognaiolo era anticamente altrettanto pericoloso e quasi ripugnante per il popolo, di quello dello scorticatore di bestie per così lungo tempo lasciato al boia. Soltanto l'attrattiva di un compenso elevato poteva indurre un muratore a sparire in quella fetida fossa; la scala dello scavapozzi di cisterne esitava a immergervisi; era proverbio popolare che chi si calava nella fogna discendeva nella tomba; e orribili leggende di ogni specie, come già abbiamo osservato, coprivano di spavento quel gigantesco acquaio; formidabile sentina che conserva le tracce delle rivoluzioni del globo come quelle degli uomini, dove si trovano le vestigia, di tutti i cataclismi, dalla conchiglia del diluvio fino al cencio di Marat. 1 J. Liebig (1803-1873), chimico tedesco, inventore, tra l'altro, del notissimo estratto di carne Liebig. 2 Nome di due re assiri, del XII e XIII sec. a.C. 3 G. di Leida (1510-1536), anabattista, mistico, si autoproclamò re di Sion (Munster). 4 Faziosi dei tempi di Carlo vi di Francia che usavano armarsi di mazzuole in legno (mailletes) e di mazze in ferro (maillotins). 5 Ladri che rubavano durante la notte. 6 Setta politico-religiosa. 7 Masnade d'assassini dei tempi della Rivoluzione e del Consolato, che usavano bruciare i piedi alle loro vittime per costringerle a manifestare dove tenevano nascosto il danaro; di lì il loro nome di chauffeurs, «riscaldatori». 8 Da truand, vagabondo accattone. 9 Parola spagnola, da picaro, briccone. 10 Ponticello in mezzo alla via per scavalcare il rigagnolo o per coprire l'imboccatura d'una fogna. 11 Altra forma d'apertura di fogne (botola). Le due vie nominate poco più sopra, significano, rispettivamente, «Vuota-tasche» (Vide-Gousset) e «Taglia-gola» (Coupe-Gorge). 12 Bestia mostruosa di cui si parla nel libro di Giobbe. 13 Buco puzzolente. 14 Fantasma che gironzola per le campagne (lett.: monaco burbero). 15 Fanciulli mostruosi. 16 Cameriere di Luigi XV. 17 Lett.: «mostarde». 18 Da casser, che significa rompere. LIBRO TERZO Il fango, ma l'anima I. La cloaca e le sue sorprese Jean Valjean si trovava nella fogna di Parigi. Altra somiglianza di Parigi col mare. Chi si tuffa può scomparirvi, come nell'Oceano. La transizione era incredibile. Nel bel mezzo della città Valjean ne era uscito, e in un batter d'occhio, il tempo di aprire e richiudere una botola, era passato dalla viva luce all'oscurità completa, dal mezzogiorno alla mezzanotte, dal frastuono al silenzio, dal vortice dei fulmini alla stagnazione della tomba, e per una peripezia ancor più sorprendente di quella della rue Polonceau, dal massimo pericolo alla più assoluta sicurezza. Repentina caduta in un sotterraneo, sparizione nell'in pace di Parigi. Quell'istantaneo passaggio dalla via nella quale da ogni lato c'era la morte, a quella specie di sepolcro dove trovava la vita, gli produsse uno strano stordimento. Rimase alcuni istanti come sbalordito, ascoltando meravigliato. Il trabocchetto della salvezza gli si era aperto subito sotto i piedi; la bontà celeste lo aveva accolto, per così dire, a tradimento. Adorabili imboscate della Provvidenza! Solo, il ferito non faceva un gesto, e Valjean ignorava se in quella fossa portava un vivo o un morto. La prima sua sensazione fu la cecità; d'un tratto non vide più nulla. Gli parve inoltre di essere diventato sordo in un minuto, poiché non udiva nessun rumore. La frenetica bufera della carneficina che si scatenava a pochi palmi sopra di lui, non giungeva al suo orecchio, grazie allo strato di terra che lo separava da essa, se non affievolita e indistinta come un rumore in fondo a un abisso. Sentiva di posare i piedi sul solido, ecco tutto, ma ciò gli bastava. Stese un braccio, poi l'altro, e toccando il muro ai due lati riconobbe che il corridoio era stretto; gli sdrucciolò un piede e si avvide che la pietra era bagnata. Mosse innanzi un passo con precauzione temendo un buco, una cisterna, un precipizio qualunque e comprese che il suolo si prolungava. Una ventata di aria fetida lo avvertì del luogo in cui era. Dopo alcuni minuti non era più cieco. Lo spiraglio per il quale era disceso lasciava trapelare un po' di luce, e il suo sguardo si era abituato al sotterraneo; cominciò a distinguere qualcosa. Il corridoio in cui si era sepolto (è la parola che meglio esprime la posizione) dietro di lui era murato. Si trovava in uno di quei corridoi ciechi, che la terminologia speciale chiama branchements1. Aveva davanti a sé una specie di muro di tenebre: la luce dello spiraglio non si spingeva che dieci o dodici passi più in là del punto dove lui stava, e copriva di una tinta biancastra pochi metri appena delle umide pareti della fogna. Al di là c'era una fitta oscurità, penetrarvi pareva una cosa orribile, come farsi ingoiare. Tuttavia addentrarsi in quella muraglia di tenebre era possibile e necessario; anzi bisognava affrettarsi. Rifletté che l'inferriata da lui scorta sotto i sassi poteva essere vista anche dai soldati, che tutto dipendeva da tale eventualità. Anche loro potevano calarsi nel pozzo e visitarlo. Non c'era un minuto da perdere. Riprese Marius, che aveva posato a terra, se lo caricò sulle spalle e cominciò a camminare, entrando risolutamente nell'oscurità. In realtà erano molto meno al sicuro di quello che Valjean credesse. Pericoli di un'altra specie e non meno gravi forse li aspettavano. Dopo lo sfolgorante vortice della battaglia, la caverna dei miasmi e delle insidie: dopo il caos la cloaca; da una bolgia infernale era caduto in un'altra. Quand'ebbe percorso cinquanta passi dovette fermarsi. Si presentava un problema. Il corridoio sbucava in un altro condotto trasversale dove si aprivano due strade. Dove dirigersi? A destra o a sinistra? Come orientarsi in quel labirinto? Già lo abbiamo detto, quel labirinto ha un filo: il pendio; seguendolo si procede verso il fiume. Jean Valjean lo comprese subito. Pensò che probabilmente si trovava nella fogna delle Halles, che se piegava a sinistra e seguiva il declivio, in meno di un quarto d'ora sarebbe giunto a qualche sbocco sulla Senna fra il Pont-au-Change e il Pont-Neuf, vale a dire sarebbe comparso in pieno giorno nel punto più popoloso di Parigi. Forse sarebbe sbucato in qualche tombino in un incrocio; e in tal caso stupore dei passanti nel vedere due uomini insanguinati sbucare dalla terra ai loro piedi; un accorrere di poliziotti, grida d'allarme nel vicino corpo di guardia; e si troverebbero arrestati prima d'uscire. Conveniva immergersi in quel dedalo, affidarsi alle tenebre e rimettersi alla Provvidenza. Svoltò a destra risalendo il pendio. Quand'ebbe voltato l'angolo della galleria la lontana luce dello spiraglio disparve, gli ricadde addosso la tenda dell'oscurità e ridiventò cieco. Non desistette per questo dal camminare più rapidamente che poteva. Si era fatto passare intorno al collo le braccia di Marius, lasciando che i piedi gli penzolassero dietro, e teneva quelle braccia con una mano, mentre con l'altra tastava il muro. La guancia di Marius toccava la sua e talvolta vi aderiva, perché sanguinava. Sentiva una tiepida goccia di sangue sgorgare dal corpo di lui e colargli addosso sotto gli abiti; tuttavia, un calore umido al suo orecchio che toccava la bocca del ferito, indicava la respirazione e di conseguenza la vita. Il corridoio per il quale si era avviato era più largo del precedente, ma avanzava con difficoltà. Le piogge del giorno prima, non ancora defluite interamente, formavano in mezzo al suolo concavo un piccolo torrente, che lo poneva nella necessità di rasentare il muro per non avere i piedi nell'acqua. Procedeva così in mezzo alle tenebre, a somiglianza degli esseri notturni che vanno a tentoni nell'invisibile, perduti sotterraneamente nelle reti dell'ombra. Tuttavia, sia che qualche lontano spiraglio mandasse qualche fioco raggio di luce, sia che i suoi occhi si abituassero all'oscurità, a poco a poco cominciò a distinguere ancora qualcosa, a riconoscere ora il muro che toccava, ora la volta che lo ricopriva. La pupilla nella notte si dilata e finisce per rintracciare un po' di giorno, come l'anima si allarga nella sventura e vi ritrova Dio. Orientarsi era difficile. L'intreccio delle fogne riproduce, per così dire, l'intreccio delle vie sovrapposte, e queste, nella Parigi di allora, salivano al numero di duemiladuecento; è facile immaginarsi la tenebrosa foresta delle diramazioni delle fogne. Se i condotti esistenti fossero stati posti uno dopo l'altro avrebbero formato una linea di undici leghe. Abbiamo già osservato che, grazie all'attività degli ultimi trent'anni la rete attuale dà una lunghezza non minore di sessanta leghe. Valjean cominciò a sbagliarsi, supponendo di trovarsi sotto rue Saint-Denis. Ed era un male che non vi fosse davvero, perché sotto quella strada esiste un antico condotto in pietra edificato ai tempi di Luigi XIII che va a raggiungere in linea retta il collettore detto Grand-Egout, formando un solo gomito, a destra, vicino al luogo dove sorgeva l'antica Corte dei Miracoli, ed una sola diramazione, il condotto Saint-Martin, che con i suoi quattro bracci disegna una croce. Ma il budello della Petite-Truanderie che cominciava presso l'osteria di Corinto, non ha mai comunicato con il sotterraneo di rue Saint-Denis; sfocia invece nella fogna Montmartre, dove appunto si trovava Jean Valjean. Le occasioni di smarrirsi lì erano molte, essendo una di quelle chiaviche labirintiche dell'antico sistema. Per buona sorte aveva già lasciato dietro di sé il condotto delle Halles, la cui pianta geometrica somiglia a una moltitudine di alberi di trinchetto intrecciati fra loro; ma aveva dinanzi a sé più di un angolo di strada, - poiché sono vere strade, - che poteva presentarsi nelle tenebre come un punto interrogativo; primo, a sinistra, la vasta fogna Plâtrière, specie di rompicapo cinese, che spinge e intralcia il suo caos di T e di X sotto il palazzo delle Poste e sotto la rotonda dei mercati del frumento fino alla Senna dove termina in forma di Y; a destra, il corridoio curvo di rue du Cadran con i suoi tre denti che sono altrettanti vicoli ciechi; terzo, a sinistra, la diramazione del Mail, complicata, quasi all'ingresso, da una specie di compasso, e che procede di sghembo fino alla gran cripta del Louvre frastagliata e ramificata, in tutti i sensi; finalmente, a destra lo scolatoio cieco di rue des Jeûneurs; senza tener conto di alcune piccole deviazioni qua e là. Tutto ciò prima di giungere alla cloaca di cinta, la sola che potesse guidarlo a un'uscita abbastanza lontana per essere sicura. Se Valjean avesse avuto qualche nozione di tutto ciò che abbiamo esposto fin qui, anche col solo brancicare il muro si sarebbe subito accorto di non essere nella galleria sotterranea della rue Saint-Denis; invece della vecchia pietra da cave e dell'antica architettura altera e regale anche nelle fogne, con platea e pareti costruite con masse regolari di granito e con cementi di calcina grassa che costava ottocento franchi la tesa, avrebbe sentito sottomano il buon mercato contemporaneo, il ripiego economico, che costa duecento franchi, il metro, insomma la muratura borghese denominata a piccoli materiali. Ma non sapeva nulla di tutto ciò. Camminava dritto davanti a sé con ansietà ma con calma, senza vedere né sapere nulla, immerso nel caos e, per così dire, inghiottito dalla Provvidenza. È però vero che l'orrore talvolta lo vinceva, e che l'ombra di cui era circondato gli penetrava nella mente. Avanzava in mezzo a un enigma. L'acquedotto della cloaca è terribile e presenta degli intralci vertiginosi; è una cosa lugubre trovarsi rinchiuso in quella Parigi di tenebre. Era obbligato a rintracciare e quasi a inventare la strada senza vederla. In quel luogo sconosciuto ogni passo che muoveva poteva essere l'ultimo. Come trovare un'uscita, e trovarla in tempo? Quella colossale spugna sotterranea dalle fibre di pietra si sarebbe lasciata decifrare e attraversare? Oppure avrebbe inciampato in qualche inaspettato nodo di tenebre, sarebbe incappato nell'inestricabile e nell'insormontabile? Marius sarebbe morto di emorragia, e lui di fame? Sarebbe riuscito solo a smarrirsi e a ingombrare di due scheletri qualche angolo di quel labirinto? Lo ignorava. Si poneva tutti questi quesiti e non sapeve come risolverli. L'intestino di Parigi è un precipizio; come il profeta, Valjean si trovava nel ventre del mostro. D'un tratto ebbe una sorpresa. Nel momento in cui meno se l'aspettava e senza aver mai desistito dal procedere in linea retta si avvide che non saliva più, e che l'acqua gli batteva i calcagni invece di bagnargli la punta dei piedi. Il budello discéndeva. Perché? Stava dunque per giungere alla Senna? Era questo un pericolo grave, ma quello del retrocedere era maggiore; continuò quindi ad avanzare. Non era in direzione della Senna che andava. Il suolo di Parigi sulla riva destra è fatto a dorso d'asino, con un versante inclinato al fiume, l'altro al Grand Egout. La cresta del dorso, che determina la divisione delle acque, traccia una linea capricciosa. Il punto culminante, dove ha luogo la separazione degli scoli, è nel condotto di Saint-Avoye, al di là di rue Michel-le-Comte, nella fogna del Louvre vicino ai boulevards e in quello di Montmartre, presso le Halles. Valjean era arrivato a quella sommità e si dirigeva verso la cloaca di cinta; era dunque sulla buona via, ma lo ignorava. Ogni volta che incontrava una diramazione ne toccava gli angoli, e riconosciuto che l'imboccatura delle nuove vie era meno larga del corridoio da lui percorso, non vi entrava e proseguiva per la sua strada, giudicando a ragione che qualunque passaggo più stretto dovesse condurre in qualche luogo chiuso, e quindi allontanarlo dalla meta che era un'uscita. In tal modo evitò il quadruplice inganno tesogli nelle tenebre dei quattro dedali da noi or ora accennati. A un certo punto capì di essere uscito da sotto la parte della città immobilizzata dalla sommossa, dove le barricate avevano soppresso la circolazione, e d'essere penetrato sotto la Parigi viva, normale. Sentì subito sopra la testa un rumoreggiare simile al rombo di un tuono lontano, ma continuo. Era il rotolìo delle carrozze. Camminava da circa mezz'ora, almeno secondo il suo calcolo, e non aveva pensato a riposarsi, accontentandosi di cambiare la mano che sosteneva Marius. L'oscurità era più profonda che mai, ma lo rassicurava. D'improvviso vide disegnarsi davanti a sé la propria ombra, tracciata sopra un fievolissimo riflesso luminoso quasi insensibile, che imporporava leggermente il suolo e la volta e che scorreva a destra e a sinistra sulle viscose pareti del corridoio. Si volse indietro sorpreso. Dietro di lui, nella parte di galleria che aveva già percorso a una distanza che gli pareva immensa, vide scintillare, irradiando le tenebre, una specie di astro orribile che pareva fissarlo. Era la tetra stella della polizia che spuntava nella fogna. Dietro a quelle stelle si agitavano confusamente diverse ombre nere, dritte, indistinte, terribili. II. Spiegazione Nella giornata del 6 giugno venne ordinato un rastrellamento nelle fogne. Si temeva che i vinti vi si fossero rifugiati, e il prefetto di polizia Gisquet dovette investigare la Parigi occulta mentre il generale Bugeaud spazzava la Parigi pubblica. Duplice operazione connessa, che esigeva una doppia strategia della forza pubblica, rappresentata in alto dall'esercito, in basso dalla polizia. Tre drappelli di poliziotti e di inservienti addetti alle fogne, percorsero la cloaca sotterranea della città, il primo sulla riva destra, il secondo sulla sinistra, il terzo nella Cité. Gli agenti erano armati di carabine, di mazze, di spade e di pugnali. La luce scorta da Valjean era la lanterna della ronda della riva destra. Essa ritornava in quel momento dalla visita fatta nella galleria curva sotto rue du Cadran e nelle tre diramazioni accessorie. Mentre la ronda portava in giro il suo lume per quel vicoli ciechi, Valjean aveva incontrato l'ingresso delle gallerie, lo aveva riconosciuto più stretto del sotterraneo in cui si trovava, ed era passato oltre. Nello sboccare da quel condotto parve ai poliziotti di udire un rumore di passi nella direzione della cloaca di cinta; erano infatti i passi di Valjean. Il sergente che comandava la ronda aveva alzato la lanterna, e la squadra s'era posta a osservare nella nebbia verso la parte da dove proveniva il suono. Fu per Valjean un momento di ansietà inesprimibile. Fortunatamente se lui vedeva bene la lanterna, questa vedeva male lui; quella era la luce, lui l'ombra, e si trovava lontanissimo e mescolato alle tenebre del luogo. Si addossò al muro e si fermò. Del resto, non si rendeva conto esattamente di ciò che si agitava dietro di lui, perché la mancanza di sonno e di cibo e le emozioni gli davano ormai come delle allucinazioni. Vedeva scintillare una luce, e intorno a questa muoversi delle larve. Cos'erano? Non lo comprendeva. Essendosi fermato, era di conseguenza cessato il calpestio. Gli uomini della ronda stettero a origliare, ma non udirono più nulla; guardarono ma non videro niente. Si consultarono. A quell'epoca esisteva in quel punto della fogna Montmartre, una specie di piazzetta detta di servizio, la quale più tardi venne soppressa a motivo del piccolo stagno interno che vi formava, ingorgandovisi, il torrente dell'acqua piovana durante i grandi acquazzoni. Gli uomini della ronda poterono raggrupparsi in quel crocevia. Valjean vide le larve disegnare una specie di circolo. Quei mastini si strinsero in crocchio, bisbigliando. Il risultato del consiglio tenuto da quei cani da guardia fu che si erano ingannati, che non c'era stato nessun rumore, che non c'era anima viva da quel lato, che era inutile spingersi fino alla fogna di cinta, che sarebbe stato tempo perso, che era meglio affrettarsi verso Saint-Merry, e che se c'era qualche cosa da fare o qualche bousingot2 da snidare, era proprio in quel rione lì. Ogni tanto i partiti rivestono a nuovo le loro vecchie ingiurie. Nel 1832 il vocabolo bousingot teneva l'interim fra quello di giacobino ormai consunto, e quello di demagogo allora poco in uso e che più tardi ha fatto così eccellente carriera. Il sergente ordinò di voltare a sinistra, in direzione della Senna. Se avessero avuto l'idea di dividersi in due squadre e camminare nei due sensi, Valjean sarebbe stato arrestato. La cosa dipese solo da un filo. È probabile che le istruzioni della polizia, prevedendo il caso di uno scontro con numerosi insorti, vietassero alla pattuglia di dividersi. Questa dunque ripigliò la sua marcia lasciandosi indietro Valjean, il quale di tutto quel movimento non comprese che una sola cosa, ovvero l'eclissi della lanterna che improvvisamente si voltò dal lato opposto. Per sgravio di coscienza della polizia, il sergente prima di allontanarsi scaricò la carabina verso la parte che abbandonava e quindi nella direzione di Valjean. L'esplosione, ripercossa di eco in eco in quella cripta, parve un gorgoglio di quel titanico intestino. Un pezzo di calcinaccio caduto nel rigagnolo a qualche passo di distanza da Valjean, lo avvertì come la palla avesse colpito la volta sopra il suo capo. I passi risuonarono per qualche tempo misurati e lenti sul lastrico della platea, diminuendo d'intensità con l'aumentare della lontananza; il gruppo delle forme nere sparì, una fioca luce oscillante disegnò sulla volta un arco rossastro sempre più tenue, poi disparve; il silenzio divenne nuovamente assoluto, l'oscurità completa, la cecità e la sordità ripresero possesso delle tenebre e Valjean, non osando ancora muoversi, rimase lungamente colle spalle al muro, l'orecchio teso, la pupilla dilatata, contemplando lo svanire di quella ronda di fantasmi. III. L'uomo «filato»3 Alla polizia di quell'epoca bisogna rendere questa giustizia: seppe sempre compiere i suoi doveri di sorveglianza e di vigilanza, anche nei momenti più critici. Una sommossa non le serviva di pretesto per togliere il freno ai malfattori; non trascurava di proteggere la società benché il governo pericolasse. Il servizio ordinario veniva adempiuto con esattezza contemporaneamente allo straordinario senza subire incagli. Durante il corso di un avvenimento politico, del quale non si poteva calcolare il risultato, sotto la pressione di una possibile rivoluzione, gli agenti di polizia filavano i ladri senza lasciarsi distrarre dall'insurrezione e dalle barricate. Nel pomeriggio del 6 giugno accadeva appunto qualcosa di simile nelle vicinanze della Senna, sulla proda della sponda destra poco più in là del Pont des Invalides. Ora non esiste più quella proda e l'aspetto di quei luoghi è mutato. Due uomini a qualche distanza l'uno dall'altro pareva che si osservassero e che uno tentasse di evitare l'altro; quello che camminava più innanzi tentava di allontanarsi, quello che gli teneva dietro cercava di avvicinarsi. Era una specie di partita a scacchi giocata da lontano e silenziosamente. Nessuno dei due mostrava di affrettarsi e procedevano entrambi su quel margine con lentezza, come se ciascuno di loro temesse, manifestando premura, di indurre l'altro a raddoppiare il passo. Sembrava un affamato che seguisse una preda facendo finta di nulla, ma la preda era astuta e stava in guardia. Correvano tra loro le proporzioni richieste tra la faina inseguita e il segugio inseguitore. Quello che cercava di sfuggire era piccolo e di meschina apparenza; quello che desiderava raggiungerlo era un uomo robusto, alto di persona, temibile nell'aspetto e probabilmente assai più temibile negli scontri. Il primo, sentendosi più debole, evitava l'altro, ma lo faceva con una profonda irritazione; e chi avesse potuto scorgerlo, gli avrebbe letto negli occhi la tetra ostilità della fuga e tutta la minaccia che può associarsi alla paura. La proda era deserta; nessun passante, nemmeno i barcaioli o i facchini, i cui battelli giacevano ormeggiati qua e là. Si potevano vedere distintamente quelle due persone soltanto dal lungosenna opposto: chi le avesse esaminate a quella distanza, nell'uomo che camminava più innanzi avrebbe ravvisato un individuo orrido, cencioso, obliquo, inquieto e trepidante sotto un camiciotto a brandelli, e nell'altro un tipo classico e ufficiale, con la finanziera dell'autorità abbottonata fino sotto al mento. Vedendoli più da vicino il lettore forse li riconoscerebbe. Qual era lo scopo del secondo uomo? Probabilmente quello di far indossare al primo abiti più caldi. Quando un uomo abbigliato dallo Stato ne insegue un altro cencioso, è per vestirlo anch'esso a spese dello Stato. La questione si riduce tutta al colore; l'essere vestito di blu è glorioso, di rosso disonorevole. C'è una porpora anche per le basse sfere. Era probabilmente una contrarietà e una porpora di quella specie che il primo desiderava schivare. Se l'altro lo lasciava andare avanti e non si era ancora impadronito di lui, era, secondo ogni apparenza, nella speranza di vederlo recarsi a qualche appuntamento significativo con qualche gruppo di buone prede. Questa operazione delicata costituisce appunto ciò che si chiama la «filatura». A rendere più probabile tale congettura s'aggiunga che l'uomo abbottonato, vedendo dal basso della proda una vettura di piazza che passava vuota sul lungosenna, fece cenno al cocchiere. Costui comprese subito, e riconoscendo con chi aveva a che fare si mise a seguire al passo i due uomini dall'alto della riva. Di ciò non si avvide l'individuo sinistro e lacero che camminava davanti. La vettura si muoveva rasentando gli alberi; si vedeva sporgere dal parapetto il busto del cocchiere con la frusta in mano. Nelle istruzioni segrete della polizia ai suoi agenti c'è un articolo che prescrive: «Aver sempre sotto mano una vettura pubblica in caso di bisogno». Pur armeggiando, ciascuno con una strategia irreprensibile, quei due uomini si avvicinavano a un'erta che dal lungosenna discendeva fino alla proda, permettendo alle carrozze che arrivavano da Passy di calarsi fino al fiume a dissetarvi i cavalli. Più tardi quella china è stata soppressa per ragioni di simmetria; i cavalli soffrono la sete ma l'occhio è contento. Era probabile che l'uomo in camiciotto volesse risalire quell'erta per tentare di scappare attraverso gli Champs-Elysées, luogo ricco d'alberi, ma d'altra parte molto battuto dagli agenti di polizia, dove quindi il suo nemico avrebbe trovato facilmente dei rinforzi. A brevissima distanza da quel punto della riva sorge la casa che il colonnello Brak nel 1824 fece trasportare da Foret a Parigi; la cosiddetta casa di Francesco I. Là vicino c'è un corpo di guardia. Con molta sorpresa del poliziotto, l'inseguito non si avviò per l'erta dell'abbeverata, ma continuò a percorrere il margine del fiume. La sua posizione diventava indubbiamente molto rischiosa. Che poteva fare, a meno di gettarsi nella Senna? Ormai non gli rimaneva più nessun modo per guadagnare il lungofiume, né salite, né scale, ed erano vicinissimi al gomito che fa la Senna verso il Pont de Jena, dove la proda mano a mano si restringe e finisce in una striscia sottilissima che va a perdersi sott'acqua. Qui si sarebbe trovato inevitabilmente bloccato tra il muro a picco a destra, il fiume a sinistra e dinanzi, e l'autorità alle calcagna. È vero che il punto finale della proda era mascherato da un mucchio di calcinacci alto sei o sette piedi, derivante da qualche demolizione. Ma poteva forse quell'individuo pensare di nascondersi dietro quel cumulo di rottami, al quale bastava girare intorno? Sarebbe stato puerile, e senza dubbio non ci pensava; l'ingenuità dei ladri non giunge a questo punto. Il mucchio di detriti formava sul margine dell'acqua un'altura, che si prolungava in forma di promontorio fino alla muraglia di sostegno del lungosenna. L'inseguito giunse a quella collinetta, l'oltrepassò e divenne in tal modo invisibile al poliziotto. Quest'ultimo non vedendo non era neppure veduto; ne approfittò per abbandonare ogni simulazione, e per camminare quanto più rapidamente poteva, in pochi istanti giunse al mucchio e lo sorpassò. Qui si arrestò meravigliato; l'uomo a cui dava la caccia era scomparso. Eclisse totale dell'uomo in camiciotto. Al di là del mucchio la proda non si protraeva più di una trentina di passi, poi si immergeva nell'acqua che veniva a battere contro il muro del lungofiume. Il fuggitivo non avrebbe potuto gettarsi nella Senna, né scalare la riva senza essere visto da chi lo inseguiva. Cosa ne era stato? L'uomo dall'abito abbottonato continuò ad avanzare fino all'estremità della proda, dove si fermò un istante, i pugni contratti, indagando con l'occhio. Poi, con un moto repentino, si batté la fronte. S'era accorto di un gran cancello largo, basso, arcuato, munito di una gran serratura e sostenuto da tre cardini massicci, situato dove finiva la terra e cominciava l'acqua; specie di porta praticata al basso della riva, che si apriva tanto sul fiume che sul margine. Un rigagnolo nerastro vi passava sotto e si versava nella Senna. Al di là delle sue grosse sbarre arrugginite si distingueva una specie di oscura galleria a volta. Il poliziotto incrociò le braccia fissando il cancello con uno sguardo di rimprovero. Non bastando lo sguardo, tentò di spingerlo; lo scosse, ma oppose una solida resistenza. Era probabile che fosse stato aperto, sebbene non avesse prodotto alcun rumore, cosa abbastanza strana trattandosi di un cancello arrugginito; ma certamente era stato richiuso, e questo provava che l'uomo a cui quella porta aveva dato accesso non era munito di un semplice grimaldello, ma d'una chiave. Tale evidenza si affacciò di colpo alla mente dell'uomo mentre tentava di scuotere il cancello, strappandogli la seguente frase colma di indignazione: «È davvero troppo! Una chiave governativa!». Poi, calmatosi, espresse tutto un mondo di idee interiori sfogandosi con questa sequela di monosillabi pronunciati con ironia: «Toh! Toh! Toh! Toh!». Detto questo, sperando forse di vedere uscire nuovamente quell'uomo, o vederne entrare altri, si pose in agguato dietro il cumulo di detriti con la paziente rabbia del cane da ferma. Dal canto suo, la vettura che teneva dietro ai suoi passi, si era fermata presso di lui, vicino al parapetto. Il cocchiere, prevedendo una lunga attesa, infilò al muso dei cavalli il sacco d'avena umido al basso, così noto ai parigini, i quali, sia detto di passaggio, se lo lasciano talvolta applicare dal governo. Gli scarsi passanti del Pont de Jena, prima di allontanarsi, volgevano la testa per osservare quei due dettagli immobili del paesaggio, l'uomo al margine dell'acqua, la carrozza sul lungosenna. IV. Anche lui porta la sua croce Ripreso il cammino, Jean Valjean non si era più fermato. Quella marcia diventava sempre più faticosa. L'altezza di quelle volte varia, ma giunge in media ai cinque piedi e mezzo, essendo calcolata sulla statura dell'uomo. Valjean era costretto a starsene curvo per non urtare la testa di Marius contro la sommità, e a ogni istante doveva chinarsi e raddrizzarsi, e brancicare sempre lungo il muro. L'umidità delle pietre e la viscosità del suolo li rendeva cattivi punti di appoggio tanto alla mano che al piede. Barcollava di continuo in quello schifoso sterquilinio. I raggi di luce attraverso gli sfiatatoi apparivano soltanto a lunghi intervalli, e così pallidi che il sole di mezzogiorno sembrava un chiaro di luna; tutto il resto era nebbia, miasma, opacità, tenebra fitta. Aveva fame e sete, soprattutto sete; e la fogna, come il mare, è un luogo pieno d'acqua dove non si può bere. La sua forza che era straordinaria, come sappiamo, e pochissimo sminuita dall'età, grazie alla sua vita casta e sobria, cominciava a lasciarsi vincere dalla stanchezza, e col diminuire delle forze sentiva sempre più il peso del carico che portava. Marius, forse morto, pesava come pesano i corpi inerti. Valjean lo sosteneva in modo da non comprimergli il petto, perché potesse respirare il meglio possibile. Sentiva fra i piedi il rapido correre dei ratti, uno dei quali fu tanto spaventato da morderlo. Di tanto in tanto un soffio d'aria fresca, giungeva fino a lui dai tombini e lo rianimava. Potevano essere circa le tre del pomeriggio quando infine giunse alla cloaca di cinta. Dapprima rimase sorpreso da quel subitaneo ampliamento, trovandosi d'un tratto in una galleria, di cui le sue braccia tese non giungevano a toccare le pareti, sotto una volta che la testa non rasentava. Infatti il Grand-Égout ha otto piedi di larghezza e sette di altezza. Nel punto dove il condotto Montmartre raggiunge il Grand-Égout, vengono a formare un incrocio altri due corridoi sotterranei, quello di rue de Provence e quello dell'Abattoir. Un uomo meno sagace sarebbe rimasto indeciso fra quelle quattro strade; ma Valjean prese subito la più larga, vale a dire, la fogna di cinta. Qui però si presentava nuovamente un problema: scendere o risalire. Pensò che la situazione ormai incalzava, e che malgrado i pericoli ora bisognava raggiungere la Senna. Voltò a sinistra. E fu un ottimo consiglio; poiché sarebbe un errore credere che la fogna di cinta abbia due sbocchi, uno verso Bercy, l'altro verso Passy, e che sia davvero, come indica il suo nome, la cintura sotterranea della città che giace sulla sponda destra. Il Grand-Égout - il quale, come ci è noto, non è altro che l'antico ruscello Ménilmontant - una volta risalito, conduce a luogo chiuso, e cioè al suo punto primitivo di partenza, alla sua sorgente ai piedi della collinetta di Ménilmontant. Esso non ha nessuna comunicazione diretta col ramo che raccoglie le acque di Parigi a cominciare dal rione Popincourt, e che si getta nella Senna a mezzo del condotto Amelot a monte dell'antica isola Louviers. Questo ramo, che completa il collettore della fogna, ne è separato sotto la stessa rue Ménilmontant da un massiccio di terra, che disegna il punto di partenza delle acque a monte e a valle. Se Valjean avesse risalito la galleria, dopo mille sforzi, oppresso dalla fatica, spirante, sarebbe andato a urtarsi nelle tenebre contro un muro. In tal caso sarebbe stato perduto. A vero dire, se fosse ritornato un po' sui propri passi, e avesse infilato il condotto delle Filles-du-Calvaire (purché giunto sotto al crocicchio Bucherai non avesse esitato a scegliere il corridoio Saint-Louis) piegando quindi a sinistra in quello di Saint-Gilles e voltando subito a destra, evitando però la galleria Saint-Sébastien, avrebbe potuto raggiungere la fogna Amelot; e di là, purché non si fosse smarrito in quella specie di F che sta sotto la Bastiglia, avrebbe potuto arrivare allo sbocco sulla Senna vicino l'Arsenal. Ma per agire così era necessario conoscere a fondo in tutte le sue ramificazioni e in tutti i suoi sfoghi l'immensa madrepora della chiavica. Ora dobbiamo insistere nel dire che Jean Valjean non possedeva la minima nozione dello spaventoso sterquilinio in cui camminava, cosicché se gli avessero chiesto dove si trovava, avrebbe risposto: «Nella notte». Il suo istinto lo servì bene: la possibilità di una qualche salvezza stava nel discendere. Lasciò a destra i due budelli che si diramano a mo' di zampa sotto rue Laffitte e rue Saint-George e il lungo condotto biforcato della Chaussée-d'Antin. Oltrepassato di poco un affluente che era probabilmente lo scolo della Madeleine, si fermò. Era stanchissimo. Uno spiraglio abbastanza grande, forse quello della rue d'Anjou, lasciava penetrare una luce quasi viva. Qui depose Marius sulla banchina della fogna con le affettuose cautele di un fratello verso il fratello ferito. Il volto insanguinato del giovane apparve alla bianca luce dello spiraglio come in fondo a una tomba; gli occhi erano chiusi, le ciocche di capelli aderenti alle Temple sembravano pennelli intrisi nel colore rosso disseccato, aveva le mani penzoloni e inerti, le membra fredde, un po' di sangue coagulato all'estremità delle labbra. Il grumo del sangue s'era ammassato intorno al nodo del fazzoletto da collo; la camicia gli entrava nelle piaghe, e il panno dell'abito sfregava le piaghe aperte della carne viva. Spostando le vesti con la punta delle dita gli pose la mano sul petto, e sentì che il cuore batteva ancora. Lacerò la propria, camicia, gli bendò le piaghe come meglio potè e arrestò la perdita del sangue; quindi, chinatosi in quel chiaroscuro su Marius, sempre svenuto e quasi senza respiro, lo guardò con un odio inesprimibile. Nello slacciare gli abiti del giovane rinvenne due cose, il pane dimenticato il giorno prima e il portafogli. Mangiò il pane e aprì il portafogli. Sulla prima pagina trovò queste tre righe scritte già sappiamo quando: «Mi chiamo Marius Pontmercy. Il mio cadavere va portato in casa di mio nonno, signor Gillenormand, in rue des Filles-du-Calvaire, n. 6, al Marais». Valjean lesse queste tre righe alla luce dello spiraglio, e rimase un momento assorto in se stesso, ripetendo sottovoce: «Rue des Filles-du-Calvaire, numero 6, signor Gillenormand»; quindi ripose il portafogli nella tasca del ferito. Quel po' di cibo gli aveva ristorato le forze: si rimise Marius sul dorso poggiandone accuratamente la testa sulla propria spalla destra, e ripigliò il viaggio nella fogna. La grande cloaca che segue lo zig-zag della valle di Ménilmontant, ha un corso lungo circa due leghe, buona parte del quale è lastricato. La fiaccola dei nomi delle vie sovrastanti con la quale noi rischiariamo agli occhi del lettore il cammino seguito da Jean Valjean, Jean Valjean non l'aveva. Non sapeva né quale zona della città attraversasse, né quale tragitto gli rimanesse da compiere. Il crescente pallore dei raggi luminosi che di tratto in tratto giungevano fino a lui gli indicava che il sole era vicino al tramonto; lo scorrere delle carrozze sopra il suo capo, da continuo era diventato intermittente, e poi era quasi cessato. Ne dedusse che andava accostandosi a qualche zona solitaria vicino ai boulevards esterni o ai lungosenna più lontani. Dove abbondano meno le case e le vie, la fogna ha un minor numero di tombini, e l'oscurità diventa sempre più intensa, ma egli non desisteva tuttavia dall'avanzare a tentoni nell'ombra. D'un tratto quell'ombra divenne terribile. V. Tanto la sabbia quanto la donna hanno una finezza che talvolta è perfidia Sentì che entrava nell'acqua, che non aveva più sotto i piedi il lastricato, ma il fango. Su certe coste della Bretagna o della Scozia, avviene talvolta che qualcuno, un viaggiatore o un pescatore, passeggiando durante la bassa marea sulla spiaggia a qualche distanza dalla riva, si avveda improvvisamente che da alcuni minuti cammina con fatica. La rena sotto i suoi piedi sembra pece, la suola vi si attacca, non è più sabbia, ma vischio. La spiaggia sembra perfettamente asciutta, ma, a ogni muovere di passo, appena alzata la pianta, l'orma abbandonata si riempie d'acqua. Del resto l'occhio non s'è avveduto di nessun cambiamento, l'immensa spiaggia è piana e tranquilla, la sabbia ha dappertutto lo stesso aspetto, nulla distingue il suolo solido da quello che non lo è, e una piccola nube festosa di afidi di mare continua a saltellare sulle gambe del passante. Egli prosegue la sua strada, va avanti, si dirige verso terra per riawicinarsi alla riva, ma non è inquieto. Inquieto di che? Soltanto, prova una sensazione come se a ogni passo i suoi piedi diventassero più pesanti. D'un tratto si accorge di sprofondare, d'aver fatto una buca di due o tre pollici. Decisamente non è sulla buona strada, e si ferma un istante per orientarsi. Osserva: i piedi sono scomparsi; la sabbia li ricopre. Li ritira, vuol retrocedere, e si volge indietro; affonda ancor più e la sabbia gli giunge al malleolo. Si strappa fuori e si getta a sinistra; la sabbia gli arriva a mezza gamba; si slancia a destra, e gli arriva ai ginocchi. Allora riconosce con indicibile terrore, che si è cacciato nelle sabbie mobili, che ha sotto di sé quello spaventoso elemento dove né l'uomo può camminare, né il pesce può nuotare. Butta via il carico se ne ha uno, si alleggerisce come una nave in pericolo; ma non è più in tempo, la sabbia già gli oltrepassa i ginocchi. Chiama, agita il cappello o il fazzoletto, e intanto la sabbia lo vince sempre più. Se il lido è deserto, se la terra è troppo lontana, se il banco di sabbia è molto temuto, se là vicino non c'è qualche eroe, è finita per lui; è condannato ad affondare, è condannato a quell'orribile sepoltura, lunga, infallibile, implacabile, che non è dato né differire, né affrettare, che dura per ore, e che non termina mai, che ti coglie ritto, in piena salute, che ti tira per i piedi, che a ogni sforzo che tenti, a ogni grido che mandi, ti trascina un po' più giù, che sembra voglia punirti della tua resistenza raddoppiando le sue strette, che fa rientrare l'uomo lentamente nella terra, lasciandogli tutto il tempo di contemplare l'orizzonte, gli alberi, le campagne verdi, i fiumi dei villaggi sulla costa, le vele delle navi sul mare, gli uccelli che volano e che cantano, il sole, il cielo. L'affondamento è il sepolcro che diventa marea e sale dal fondo della terra verso un vivo. Ogni minuto è uno spietato becchino. Lo sventurato tenta di sedersi, di sdraiarsi, di trascinarsi carponi; ma ogni movimento che fa, lo seppellisce; si rialza e affonda; si sente ingoiare; urla, implora, invoca le nubi, si torce le mani, si dispera. Eccolo nella sabbia fino al ventre, poi fino al petto: non è più che un busto. Alza le mani, manda gemiti furiosi, graffia il greto con le unghie, tenta di aggrapparsi alla rena, si puntella coi gomiti per strapparsi fuori da quella guaina molle, piange freneticamente. La sabbia monta, gli giunge alle spalle, gli tocca il collo, ora non si vede più che la faccia. La bocca grida, la sabbia la riempie; silenzio. Gli occhi guardano ancora, la sabbia li chiude; notte. Poi la fronte va scemando, pochi capelli ondeggiano ancora sulla sabbia, una mano balza fuori rompendo la superficie del lido, si muove, si agita e scompare. Orribile cancellazione di un uomo. Talvolta affonda il cavaliere col cavallo, talvolta il carrettiere col carro; ogni cosa si sommerge sotto la sabbia. È il naufragio che si compie fuori dall'acqua, è la terra che annega l'uomo. La terra imbevuta d'oceano diventa un'insidia, si presenta come una pianura e si apre come l'onda. Anche l'abisso ha i suoi tradimenti. Tale funesta avventura, sempre possibile su questa o su quella spiaggia del mare, trent'anni or sono era possibile anche nella fogna di Parigi. Prima dei grandiosi lavori cominciati nel 1853, la rete sotterranea della capitale era soggetta a repentini sprofondamenti. L'acqua filtrava in certi strati sottostanti molto friabili; e la platea, fosse di pietre come nelle gallerie antiche o di calce idraulica su cemento come in quelle moderne, mancando il punto d'appoggio, cedeva. In un pavimento di quel genere, una curva diventa una screpolatura, e un crepaccio cagiona un crollo. Crollava un certo tratto di pavimento. Tale rottura, bocca di una voragine di fango, nella lingua speciale si chiamava fontis. Cos'era un fontis? Era la sabbia molle delle spiagge marine incontrata improvvisamente sottoterra, era il lido di Mont-Saint-Michel in una fogna. Il terreno, inzuppato d'acqua, è come in fusione, e tutte le sue molecole rimangono sospese in un elemento molle che non è né terra, né acqua, fino a una profondità talora grandissima. Nulla di più pericoloso di un simile incontro; se predomina l'acqua si muore prontamente per inghiottimento; se predomina la terra avviene la morte lenta per affondamento. Ci immaginiamo una tale morte? Se venire sommersi in quel modo, gradi a gradi, è terribile sulla spiaggia del mare, cosa dev'essere in una cloaca? Invece dell'aria aperta, della viva luce, del pieno giorno, del chiaro orizzonte, del vasto rumoreggiare, delle libere nubi da cui piove la vita, delle barche scorte di lontano, delle speranze sotto tutte le forme, dei passanti probabili, dei soccorsi possibili fino all'ultimo istante; invece di tutto ciò la sordità, la cecità, una nera volta, l'interno di una tomba già preparata, la morte nel fango sotto un coperchio! Soffocamento lento nelle immondizie, una cassa di pietra in cui l'asfissia apre l'artiglio nella melma e ci afferra alla gola, il fetore mescolato al rantolo, la poltiglia immonda invece dell'arena, l'idrogeno solforato invece dell'uragano, il sudiciume invece dell'oceano! E chiamare, e digrignare i denti, e contorcersi, e arrabattarsi, e agonizzare con quella immensa città sul capo che non ne sa nulla. Inesprimibile orrore di un simile morire! Talvolta la morte compensa la sua ferocia con una terribile maestà. Sopra un rogo o in un naufragio, si può essere grandi nella fiamma come nella schiuma dei flutti, è possibile un contegno dignitoso: chi si inabissa può trasfigurarsi. Ma qui nulla. La morte è sudicia, la sventura ci umilia, le estreme visioni sono abiette. Fango è sinonimo di vergogna. È una fine meschina, laida, infame. Perire in una botte di malvasia come Clarence, sia; ma nella fossa dell'immondezzaio come d'Escoubleau, è veramente orribile. Dibattersi là dentro è schifoso; è un agonizzare e un insozzarsi al tempo stesso. Ci sono abbastanza tenebre perché possa sembrare l'inferno, fango a sufficienza per doverlo credere un pantano, e il moribondo non sa se debba mutarsi in uno spettro o in un rospo. Il sepolcro, tetro dovunque, qui diventa mostruoso. I fontis variano di profondità, secondo la qualità più o meno cattiva del sottosuolo. Talvolta la loro altezza era di tre o quattro piedi, talora di otto o dieci, e alle volte avveniva di non poterne ritrovare il fondo. In qualche luogo la melma era quasi solida; in qualche altro quasi liquida. Nel fontis Lunière un uomo avrebbe impiegato un intero giorno ad affondare, mentre sarebbe stato ingoiato in cinque minuti dal pantano Phélippeaux. La mota sostiene di più o di meno, secondo la maggiore o minore densità; un fanciullo può salvarsi dove si perde un uomo. La prima regola per tentare uno scampo è di sbarazzarsi di ogni specie di carico. Quando un fognaiolo sentiva il suolo cedere sotto i suoi piedi, la sua prima cura era di gettare via gli utensili e la gerla che portava. I fontis derivano da diverse cause, come la friabilità del suolo, qualche smottamento a una profondità fuori della portata dell'uomo, i rovesci d'acqua dell'estate, le piogge continue dell'inverno, le lunghe acquerugiole minute. Talvolta il peso delle case circostanti, costruite sopra un terreno marnoso o sabbioso, comprimeva le volte delle gallerie e le faceva piegare; oppure avveniva che sotto quel peso soverchiante si spezzasse o si fendesse il pavimento dei condotti. Fu così che l'assestamento del Panthéon logorò, un secolo fa, una parte dei sotterranei della montagna Sainte-Geneviève. Quando una fogna cedeva in quel modo sotto la pressione delle case, il disordine, in alcune circostanze, si manifestava anche nella via sovrastante con una specie di spaccatura dentata nel selciato che si prolungava con una linea serpentina lungo tutta la fenditura della volta; e allora il male, essendo visibile, si poteva rimediare prontamente. Ma talvolta avveniva che il guasto interno non si palesasse esternamente, e in tal caso, sventura ai fognaioli se penetravano senza precauzione nel condotto sfondato, perché potevano facilmente soccombervi. Gli antichi registri fanno menzione di parecchi uomini ingoiati in tal modo dai fontis, e ricordano vari nomi, tra cui quello di un certo Blaise Poutrain, che affondò in uno smottamento verificatosi sotto il cagnare della rue Carême-Prenant. Quel Blaise era fratello di Nicolas Poutrain, che fu l'ultimo becchino del cimitero detto Charnier des Innocents nel 1785, epoca in cui tale cimitero venne soppresso. Ci fu anche il giovane e gentile visconte di Escoubleau che nominammo poco fa: uno degli eroi dell'assedio di Lérida, dove diedero l'assalto in calze di seta e preceduti dai violini. Sorpreso una notte in casa di sua cugina la duchessa di Sourdis, annegò in un pantano della chiavica Beautreillis, nella quale si era rifugiato per sfuggire al duca. Quando le narrarono quella sventura, la Sourdis si fece porgere la fialetta dei sali, e aspirando le essenze odorose, dimenticò di piangere. In simili casi non c'è amore che tenga; la cloaca lo spegne: Ero ricusa di lavare il cadavere di Leandro; Tisbe si tura il naso davanti a Priamo esclamando: «Puah!». VI. Il fontis Jean Valjean era incappato in un fontis. Gli smottamenti di questa specie allora accadevano di frequente nel sottosuolo degli Champs-Elysées, ostico ai lavori idraulici e alle costruzioni sotterranee, a motivo della sua fluidità. Tale fluidità supera la stessa inconsistenza delle sabbie del rione Saint-Georges, che si potè vincere solo con una sassaia sopra una base di cemento; e quella degli strati argillosi pregni di gas del quartiere des Martyrs, talmente liquidi, che per praticare un passaggio sotto la galleria si dovette ricorrere a un tubo di ghisa. Quando nel 1863 venne demolito, per ricostruirlo, l'antico condotto in pietra sotto il faubourg Saint-Honoré, nel quale era incappato Valjean, le sabbie mobili che formavano il sottosuolo degli Champs-Elysées fino alla Senna, formarono un così grave ostacolo, che l'operazione durò più di sei mesi, provocando serie lagnanze degli abitanti di quei dintorni, specialmente dei possessori di palazzi e di carrozze. I lavori, assai difficili, riuscirono pericolosi; è vero che sopraggiunsero quattro mesi e mezzo di piogge e tre piene della Senna. Il fontis in cui s'era imbattuto Valjean derivava dall'acquazzone del giorno prima. Il pavimento, mal sostenuto dalla sabbia sottostante, si era incurvato producendo un ingorgo di acqua piovana, la quale, trapelando al di sotto, aveva cagionato la frana. Il suolo sconnesso era precipitato nella melma. Su quale estensione? Impossibile dirlo. Le tenebre in quel punto erano più fitte che mai; era una fossa di fango in una caverna di notte. Valjean sentì il lastrico sprofondarglisi sotto; entrò risolutamente nel fango; era acqua alla superficie, limo più in basso. Bisognava passare oltre a ogni costo; retrocedere gli riusciva impossibile, con Marius morente, e lui stesso estenuato; e poi, dove andare? Avanzò. Inoltre, ai primi passi il pantano parve poco profondo; ma quanto più si inoltrava, tanto più i piedi affondavano. Ben presto la mota gli giunse al polpaccio, l'acqua alle ginocchia. Camminava tenendo Marius quanto più poteva fuori del sudiciume. Ormai era immerso fino alla cintola. Non poteva più tornare indietro, e affondava sempre più. Quella poltiglia, abbastanza densa per sostenere il peso di un uomo, evidentemente non poteva resistere a due. Se fossero stati separati, avrebbero avuto probabilità di salvezza. Tuttavia Valjean continuò a procedere portando un moribondo che forse era un cadavere. L'acqua gli arrivava alle ascelle, si sentiva ingoiare, a malapena poteva muoversi immerso com'era nel pantano; la densità che gli era di sostegno, gli creava in pari tempo un ostacolo. Teneva sempre sollevato Marius, e con uno spreco straordinario di forze avanzava, ma affondava; non sporgeva più dall'acqua che con la testa e le braccia, con le quali sosteneva il ferito. Negli antichi dipinti raffiguranti il diluvio si vede una madre che sorregge il figlio in quel modo. Sprofondò ancora e rovesciò il capo all'indietro per sfuggire all'acqua e respirare; chi avesse potuto scorgerlo in quell'oscurità l'avrebbe scambiato per una maschera galleggiante nell'ombra. In quella posa vedeva la faccia livida di Marius penzolare sopra di sé. Fece uno sforzo disperato e tese in avanti il piede, che andò a urtare contro qualcosa di solido. Un punto d'appoggio. Èra tempo. Si raddrizzò, si contorse, si puntellò furiosamente su quel sostegno che gli parve il primo gradino della scala della salvezza. Quel punto d'appoggio incontrato nella melma nel momento estremo, era il principio dell'altro versante del pavimento che aveva ceduto senza spezzarsi curvandosi sotto il peso dell'acqua in un solo pezzo, come una tavola. Un pavimento ben costruito può presentare tanta solidità e arcuarsi in tal modo nel cadere. Quel frammento del suolo sommerso in parte, ma tuttavia compatto porgeva un piano inclinato, raggiunto il quale poteva dirsi in salvo. Valjean lo risalì e si trovò dall'altro lato del pantano. Uscendo dall'acqua inciampò in un sasso e cadde in ginocchio; ma trovò che era giusto, e vi rimase un po' con l'anima assorta in una preghiera a Dio. Si raddrizzò tremante, intirizzito, sudicio, curvo sotto il peso del moribondo che trasportava, gocciolante di fango, ma con l'anima rischiarata da una strana luce. VII. Qualche volta ci si arena dove si crede di approdare4 Ancora una volta riprese il cammino. Se non aveva perduto la vita nel fontis, sembrava vi avesse lasciato la forza. Quel supremo sforzo lo aveva sfinito. La sua stanchezza era ormai tale, che ogni tre o quattro passi si sentiva costretto a riprender fiato e ad appoggiarsi al muro. Una volta si trovò nella necessità di sedersi sulla banchina per cambiare posizione a Marius, e credette per un istante di dover restare là. Ma se il vigore era spento non lo era il coraggio. Balzò in piedi. Camminò disperatamente e quasi velocemente, muovendo un centinaio di passi senza alzare la testa e quasi senza respirare, quando improvvisamente urtò contro il muro. Era giunto lì dove la fogna fa un gomito e arrivando a capo chino aveva toccata la parete prima di accorgersene. Alzò gli occhi e all'estremità del sotterraneo, laggiù, assai lontano vide una luce. Questa volta non era una luce terribile, ma la buona, la bianca luce; quella del giorno. Valjean vedeva lo sbocco. Se un'anima dannata in mezzo alla fornace scorgesse improvvisamente l'uscita della geenna, proverebbe ciò che provò Valjean. Con i monconi delle ali bruciate essa volerebbe impetuosamente verso la splendente porta. Valjean non sentì più la stanchezza, non sentì più il peso di Marius, ritrovò i suoi muscoli d'acciaio e corse più che. camminare. Quanto più si avvicinava, tanto più chiaramente si distingueva l'uscita. Era un arco meno alto della volta, la quale andava man mano abbassandosi, meno largo della galleria che andava gradatamente restringendosi con l'abbassarsi della volta. Il condotto finiva come l'interno di un imbuto; sistema vizioso, fatto a imitazione delle porte delle carceri, logico in una prigione, illogico in una fogna, e che fu più tardi corretto. Valjean giunse allo sbocco. Ma qui si fermò. Era l'uscita, ma non si poteva uscire. L'arco era chiuso da un robusto cancello, che secondo ogni apparenza girava di rado sui propri cardini ossidati, ed era saldato al suo stipite di pietra da una grandissima serratura fatta rossa dalla ruggine, che somigliava a un enorme mattone. Si vedeva la feritoia e il robusto catenaccio immerso profondamente nella bocchetta di ferro, che mostrava come fosse chiuso a doppia mandata. Era una di quelle serrature da bastiglia, quale l'antica Parigi amava prodigare. Al di là del cancello l'aria aperta, il fiume, il giorno, la proda strettissima ma bastante per allontanarsi, i lungosenna deserti, Parigi, la voragine nella quale è così facile nascondersi, il vasto orizzonte, la libertà. Distingueva a destra, a valle, il Pont de Jena, e a sinistra, a monte, quello degli Invalides. Il luogo sarebbe stato propizio per attendere la notte e poi fuggire. Era uno dei punti più solitari di Parigi: l'argine che fronteggia il Gros-Caillou. Le mosche entravano e uscivano tra le sbarre del cancello. Erano circa le otto e mezza di sera, e il giorno andava declinando. Valjean depose Marius sulla parte asciutta del suolo lungo il muro, quindi, accostatosi al cancello, si aggrappò con le mani alle sbarre; la scossa fu frenetica, l'effetto nullo; il cancello non si mosse. Afferrò le sbarre una dopo l'altra, sperando forse di svellere la meno solida e usarla a mo' di leva per scassinare la porta o per infrangere la toppa. Ma non potè smuoverne alcuna; i denti di una tigre non sarebbero stati più saldi nei loro alveoli. Senza leva era inutile ogni sforzo, e l'ostacolo diventava insuperabile. Doveva dunque finire lì? Che fare? A quale partito appigliarsi? Di retrocedere, di rifare la spaventosa via già percorsa non ne aveva la forza. E d'altra parte come attraversare nuovamente quel pantano dal quale era uscito per miracolo? E al di là di quel pantano non v'era quella ronda di polizia a cui non sarebbe sfuggito di certo una seconda volta? E poi dove andare, quale direzione prendere? Seguire la china non vuol dire giungere di sicuro alla meta; e se anche avesse trovato un altro sbocco, sarebbe stato chiuso anch'esso da una lastra o da un cancello, poiché senza dubbio tutte le uscite erano serrate in quel modo. Il caso aveva aperto l'inferriata d'entrata, ma certamente tutte le altre imboccature della fogna restavano chiuse. Era riuscito soltanto a fuggire in una prigione. Era finita; quanto aveva fatto fino allora diventava inutile; Dio non voleva. Erano colti entrambi nella tetra e sterminata tela della morte, e Valjean ne sentiva trasalendo lo spaventoso ragno correre sui neri fili tremolanti nelle tenebre. Volse le spalle al cancello, e si lasciò cadere sul lastrico, abbattuto più che seduto, accanto a Marius sempre immobile. Piegò la testa sulle ginocchia. Nessun modo di uscire. Era l'ultima stilla dell'angoscia. A chi pensava in quella profonda prostrazione? Né a se stesso, né a Marius; pensava a Cosette! VIII. La falda dell'abito lacerata In quell'annientamento sentì una mano posarsi sulla sua spalla e una voce sussurrargli sommessamente: «Facciamo due parti». Qualcuno in quell'ombra? Non c'è cosa che somigli al sogno più della disperazione. Valjean credette di sognare. Non aveva udito alcun passo. Era possibile? Alzò gli occhi. Un uomo gli stava davanti. Era vestito d'un camiciotto; aveva i piedi nudi; portava nella mano sinistra le scarpe, che indubbiamente si era levate per giungere fino a Valjean senza che si udissero i suoi passi. Valjean non esitò neppure un istante. Per quanto imprevisto fosse l'incontro, quell'individuo gli era noto. Era Thénardier. Benché risvegliato, per così dire, di sorpresa, Jean Valjean abituato com'era agli allarmi e agguerrito ai colpi inattesi che bisogna parare all'istante, recuperò d'un tratto la presenza di spirito. D'altronde, la sua posizione non poteva peggiorare; la sventura quando tocca un certo punto non è più suscettibile di aumento, e lo stesso Thénardier non poteva aggiungere maggiori tenebre a quella notte. Ci fu un momento d'attesa. Alzando la mano destra all'altezza della fronte, Thénardier tentò di farsene schermo, quindi aggrottò le sopracciglia, ammiccando; gesto, questo, unito a un leggero serrarsi delle labbra, che caratterizza la sagace attenzione di un uomo che cerca di riconoscerne un altro. Non ci riuscì. Valjean volgeva le spalle al chiarore ed era così malconcio, inzaccherato e intriso di sangue, che sarebbe stato irriconoscibile anche in pieno giorno. Invece Thénardier rischiarato dalla luce proveniente dal cancello, luce livida, è vero, e degna d'un sotterraneo, ma nitida nella sua lividezza, Thénardier, secondo l'energica metafora del popolo, saltò subito agli occhi di Valjean. Tale ineguaglianza di condizioni bastava ad assicurare a quest'ultimo qualche vantaggio nel misterioso duello che andava a ingaggiarsi fra le due situazioni e i due uomini. Valjean s'accorse subito che l'altro non lo riconosceva. Si esaminarono un momento in quella penombra come se volessero misurarsi. Fu Thénardier il primo a rompere il silenzio: «Come vuoi fare a uscire?». Valjean non rispose. L'altro continuò: «È impossibile scassinare la porta, eppure è necessario che te ne vada di qui». «È vero», disse Valjean. «Ebbene, dividiamo.» «Che vuoi dire?» «Tu hai ammazzato quest'uomo, sta bene. Io ho la chiave.» E accennava col dito a Marius; poi proseguì: «Non ti conosco, ma voglio aiutarti. Devi essere un amico». Valjean cominciò a comprendere; Thénardier lo pigliava per un assassino. L'altro riprese: «Ascolta camerata, non hai mica ucciso quell'individuo senza guardare cosa avesse nelle tasche; dammi la metà e ti apro la porta». E tirando fuori da sotto il camiciotto tutto bucherellato una grossa chiave, aggiunse: «Vuoi vedere com'è fatta la chiave della libertà? Eccola». Jean Valjean «rimase come uno stupido», - la frase è del vecchio Corneille - al punto da dubitare della realtà di ciò che egli vedeva. Era la Provvidenza con un orribile ceffo, il buon angelo che sbucava dalla terra sotto la forma di Thénardier. Costui, cacciatosi la mano in una larga tasca che aveva sotto il camiciotto, ne tirò fuori un pezzo di fune che porse a Valjean dicendogli: «Prendi, per soprammercato ti do anche la corda». «Cosa debbo farne della corda?» «Hai bisogno anche di un sasso, ma lo troverai lì fuori. C'è un mucchio di macerie.» «Che ci faccio con un sasso?» «Imbecille, se vuoi gettare il pantre5 nel fiume hai bisogno di un sasso e di una corda, se no galleggerà sull'acqua.» Valjean prese la fune. A tutti accade di accettare qualcosa senza sapere perché. Thénardier fece scricchiolare le dita come se gli si affacciasse improvvisamente un'altra idea: «Di' un po', amico, come hai fatto a trarti d'impaccio laggiù nel pantano? Io non ho osato avventurarmi. Puh! Non profumi mica, sai!». E dopo una breve pausa, ripigliò: «Ti faccio delle domande, ma hai ragione di non rispondermi. Fai le prove per il giudice istruttore; e poi, se non parli non corri il pericolo di parlare troppo. Ma poco m'importa. Perché non vedo il tuo volto e non conosco il tuo nome, avresti torto a supporre che io non sappia chi sei e cosa vuoi. Lo so. Hai malmenato un pochino questo signore, e ora vorresti infilarlo in qualche luogo. E ricorri al fiume, il gran ripostiglio. Io voglio liberarti da questo impiccio. Mi piace venire in aiuto di un buon ragazzo in difficoltà». Benché approvasse il silenzio di Valjean si vedeva chiaramente che cercava di farlo parlare. Gli spinse la spalla tentando di esaminarlo di profilo, ed esclamò senza mai alterare il suono della sua voce: «A proposito della melma, sei una gran bestia, sai? Perché non l'hai gettato là dentro?». Valjean continuava a tacere. Thénardier tirò su fino al pomo d'Adamo il cencio che teneva per cravatta, gesto che completa il fare importante di un uomo serio, e riprese: «Ora che ci penso, forse hai agito saggiamente. Domani i fognaioli, accomondando il guasto, l'avrebbero senza dubbio trovato, e poteva accadere che rinvenissero qualche traccia, risalendo fino a te. Qualcuno ha attraversato la fogna. Chi? Da quale parte è uscito? Chi lo ha visto? La polizia è molto ingegnosa, e la chiavica è traditrice e ti denuncia. Una simile scoperta è una rarità, e attira l'attenzione, perché poche persone ricorrono alla fogna, mentre il fiume è aperto a tutti. La Senna è la vera fossa. Dopo un mese ripescheranno il cadavere nelle reti di Saint-Cloud; ebbene? E una carogna! Chi ha ucciso quell'uomo? Parigi. La polizia non apre nemmeno un'indagine. Hai fatto bene». Più Thénardier diventava loquace, più Valjean restava muto. Thénardier gli scosse di nuovo la spalla: «Concludiamo dunque l'affare. Dividiamo. Hai veduto la mia chiave, mostrami il tuo denaro». Il bandito era stravolto, torbido, fosco, un po' minaccioso e tuttavia amichevole. C'era in lui qualcosa di strano; i suoi modi non erano naturali, pareva non si trovasse a suo agio e benché non affettasse nessun mistero parlava sommessamente; ogni tanto si metteva il dito sulla bocca e mormorava: «Zitto!». Era difficile indovinare la causa, poiché erano soli. Valjean suppose che vi fossero degli altri malandrini nascosti in qualche canto, e che Thénardier non volesse ripartire il bottino con loro. Thénardier ripigliò: «Finiamola. Quanti quattrini aveva il pantre nelle tasche?». Valjean si frugò. Era una sua abitudine essere sempre provvisto di denaro: la tetra vita di espedienti a cui si trovava condannato gliene faceva una legge. Tuttavia questa volta veniva colto alla sprovvista. La sera precedente, quando aveva indossato la divisa da guardia nazionale, era così assorto nei suoi pensieri che aveva dimenticato di prendere il portafogli. Non aveva che poche monete nel panciotto. Lo rovesciò, sudicio com'era di fango, e schierò sulla banchina un luigi d'oro, due pezzi da cinque franchi e cinque e o sei soldi. Thénardier spinse avanti il labbro inferiore e fece una contorsione espressiva del collo, dicendo: «Non l'hai ammazzato per molto». E si mise a brancicare familiarmente le tasche di Marius e quelle di Valjean. Questi lo lasciò fare, preoccupato soprattutto di dare le spalle alla luce. Nel palpeggiare l'abito del giovane, Thénardier, con una destrezza da prestigiatore, trovò modo di stracciarne un lembo senza che l'altro se ne avvedesse e di nasconderselo sotto il camiciotto, pensando che quel pezzo di stoffa gli sarebbe servito più tardi a riconoscere l'ucciso e l'uccisore. Del resto non trovò nulla oltre i trenta franchi. «È vero», disse, «tra l'uno e l'altro non possedete che questi.» E dimenticandosi della parola dividiamo, pigliò tutto. Stette un momento dubbioso circa gli spiccioli; poi, dopo una breve riflessione raccolse anche quelli borbottando: «Non va bene suriner6 le persone troppo a buon mercato». Fatto questo tirò fuori nuovamente la chiave. «E ora, amico, bisogna che te ne vada. Qui si fa come alla fiera, si paga uscendo. Hai pagato, vattene.» E si mise a ridere. Se porgendo il soccorso della sua chiave a uno sconosciuto e nel far passare da quella porta un'altra persona al suo posto avesse avuto l'intenzione pura e disinteressata di salvare l'assassino, è cosa di cui è lecito dubitare. Thénardier aiutò Valjean a rimettersi Marius sulle spalle, poi sulla punta dei piedi nudi si diresse verso il cancello, facendo segno all'altro di seguirlo, guardò fuori posandosi un dito sulla bocca, e rimase alcuni istanti come sospeso. Terminata l'ispezione, introdusse la chiave nella toppa, il catenaccio scivolò e la porta girò, scorrendo con somma dolcezza senza che si udisse né stridere, né scricchiolare. Evidentemente quel cancello e i suoi cardini erano unti con cura, e si aprivano più sovente di quanto non sembrasse. Quella leggerezza era sinistra, testimoniava il va e vieni furtivo degli uomini notturni, i passi sordi del delitto. La fogna senza dubbio era complice di qualche banda di malfattori: quel tacito cancello era un manutengolo. Thénardier aprì la porta quanto bastava per concedere il passo al compagno, quindi la richiuse girando due volte la chiave nella toppa, e s'immerse nell'oscurità senza fare maggior rumore d'un soffio. Pareva si muovesse con le zampe vellutate della tigre. Un momento dopo quella schifosa Provvidenza era rientrata nell'invisibile. Valjean si trovò all'aperto. IX. Marius sembra morto a qualcuno che se ne intende Lasciò sdrucciolare Marius sulla proda. Erano fuori! I miasmi, l'oscurità, l'orrore, erano dietro di lui; si trovava circondato dall'aria salubre, pura, vivificante, allegra, piacevole al respiro; tutto intorno regnava il silenzio, ma il silenzio gradevole di un tramonto di sole e ciel sereno. Era cominciato il crepuscolo, e si avvicinava la notte, la gran liberatrice, l'amica di tutti quelli che hanno bisogno di un mantello d'ombra per uscire da un'angoscia. Da ogni lato aleggiava nell'atmosfera una calma immensa: l'acqua del fiume scorreva dolcemente tra gli argini, si udiva da nido a nido il cinguettio degli uccelli, quasi a vicendevole serale saluto, tra gli olmi degli Champs-Elysées e poche stelle che punteggiavano leggermente il pallido azzurro dello zenit, appena visibili alla fantasia, segnavano nell'immensità scintilli! impercettibili. La sera stendeva sul capo di Valjean tutte le dolcezze dell'infinito. Era l'ora incerta e squisita che non dice né sì né no: quanto buio basta di notte per smarrirsi a qualche distanza, quanto occorre per potersi conoscere da vicino. Valjean rimase per alcuni istanti irresistibilmente vinto da quell'augusta e commovente serenità. Ci sono dei momenti di oblio nei quali il dolore rinuncia a perseguitare il miserabile, ogni cosa si eclissa dalla mente, la pace, simile alla notte, avviluppa il sognatore e sotto le irradiazioni del crepuscolo l'anima fiorisce di stelle a imitazione del cielo che s'illumina. Valjean non potè astenersi dal contemplare la smisurata ombra chiara che aveva sopra il capo; immerso nella meditazione, fu come rapito in estatica preghiera dinanzi al maestoso silenzio del cielo eterno. Poi, come se gli ritornasse il sentimento della realtà, si chinò vivamente verso Marius, e raccogliendo un po' d'acqua nel cavo della mano, gli spruzzò leggermente il viso. Le palpebre del giovane non si sollevarono; tuttavia la sua bocca socchiusa respirava. Stava per immergere nuovamente la mano nel fiume, quando provò d'un tratto quella spiacevole sensazione che si prova avendo qualcuno alle spalle. Si voltò indietro. Aveva infatti - come poco prima - una persona dietro di lui. Un uomo alto, chiuso in un ampio soprabito, con le braccia conserte e un enorme bastone nella mano destra, stava in piedi a qualche passo da Valjean inginocchiato presso Marius. Anche l'oscurità contribuiva a farlo sembrare un'apparizione. Un sempliciotto avrebbe avuto paura a motivo del crepuscolo, un uomo riflessivo a cagione della mazza. Jean Valjean riconobbe Javert. Il lettore ha senza dubbio indovinato come l'uomo che dava la caccia a Thénardier fosse Javert. Subito dopo la sua insperata salvezza dalla barricata, costui si era recato alla prefettura di polizia, aveva fatto una relazione verbale dell'accaduto allo stesso prefetto in una breve udienza, quindi aveva ripreso immediatamente il suo servizio, che abbracciava - come sappiamo dalla nota trovatagli indosso - la vigilanza sulla proda della sponda destra del fiume vicino agli Champs-Elysées, che da qualche tempo attirava l'attenzione della polizia. Veduto lì Thénardier, lo aveva seguito. Il resto ci è noto. Si comprende inoltre come quel cancello aperto con tanta compiacenza a Valjean, fosse una trappola di Thénardier, il quale sentiva come Javert dovesse trovarsi tuttavia là. L'uomo inseguito ha un fiuto che non lo inganna: era necessario gettare un osso a quel cane. Un assassino, che ghiotto boccone! Thénardier, mandando fuori Valjean in sua vece, dava una preda alla polizia, l'allontanava dalle proprie tracce, si faceva dimenticare per un'avventura maggiore, ricompensava Javert della sua attesa, cosa sempre lusinghiera per una spia; guadagnava trenta franchi, e contava dal canto suo di fuggire con l'aiuto di quel diversivo. Valjean era passato da uno scoglio a un altro. Quei due incontri successivi, quel cadere da Thénardier in Javert era un duro colpo. Il poliziotto, non riconoscendo Valjean, che conciato in quel modo non era più lui, non sciolse neppure le braccia; ma stringendo la mazza in pugno con un moto impercettibile, disse con voce breve e calma: «Chi siete?». «Io.» «Io chi?» «Jean Valjean.» Javert mise tra i denti la mazza, piegò le gambe, si curvò, pose le robuste mani sulle spalle di Valjean che si trovarono come serrate da due morse, l'esaminò e lo riconobbe. I loro volti quasi si toccavano; lo sguardo del poliziotto era terribile. Valjean rimase inerte sotto la stretta nemica come un leone che acconsenta a lasciarsi graffiare da una lince. «Ispettore Javert», disse, «mi tenete. Del resto fin da stamattina mi considero come vostro prigioniero; non vi ho certo dato il mio indirizzo per tentare di sfuggirvi. Pigliatemi; ma prima accordatemi una cosa». Pareva che Javert non udisse; teneva la pupilla fissa su Valjean, e il suo mento corrugato spingeva le labbra verso il naso, segno di una meditazione feroce. Finalmente lo lasciò, si drizzò di colpo, afferrò col pugno la mazza, e, come in sogno mormorò più che non pronunciasse questa domanda: «Cosa fate qui? Chi è quell'uomo?». Continuava a non dargli più del tu. Valjean rispose, e sembrò che la sua voce lo risvegliasse: «È appunto di lui che volevo parlarvi. Disponete di me come vi piace, ma aiutatemi prima a trasportarlo a casa; non vi chiedo altro». Il volto di Javert si contrasse, come gli avveniva ogni volta che qualcuno mostrava di crederlo capace di una concessione; tuttavia non disse di no. Si chinò nuovamente, trasse di tasca un fazzoletto che immerse nell'acqua, e lavò il volto insanguinato di Marius. «Quest'uomo era nella barricata», disse sommessamente come parlando tra sé. «È quello che chiamavano Marius.» Spia di specie rara, aveva osservato, udito, inteso, raccolto ogni cosa, pur credendo di morire; aveva spiato anche nell'agonia, aveva preso appunti appoggiandosi ai gradini della tomba. Raccolse la mano di Marius, cercandone il polso. «È un ferito», disse Valjean. «È un morto», soggiunse Javert. Valjean replicò: «No, non ancora». «L'avete portato dalla barricata fin qui?», disse il poliziotto. Bisogna supporre che la sua preoccupazione fosse ben grave, poiché non insistette su quella fuga allarmante attraverso la fogna, e non si avvide neppure del silenzio di Valjean dopo la sua domanda. Questi, dal canto suo, sembrava preoccupato da un solo pensierose riprese: «Abita al Marais, in rue des Filles-du-Calvaire, presso suo nonno... Non ricordo più il nome». E rovistando nell'abito del ferito, ne trasse fuori il portafogli, lo aprì alla pagina su cui era scritto l'indirizzo e lo porse a Javert. C'era ancora luce bastante per leggere; d'altra parte Javert aveva nell'occhio la fosforescenza felina degli uccelli notturni. Lesse le poche righe scritte da Marius e borbottò: «Gillenormand, rue des Filles-du-Calvaire, numero sei». Poi gridò: «Cocchiere!». Sappiamo come una vettura aspettasse nei pressi in caso di bisogno. Il poliziotto tenne il portafogli di Marius. Un momento dopo la carrozza si trovava sul margine del fiume. Marius fu deposto sul sedile posteriore e Javert vicino a Valjean su quello anteriore. Chiusa la portiera, la carrozza si allontanò rapidamente risalendo lungo Senna in direzione della Bastiglia. Abbandonarono la Senna e si inoltrarono nelle vie. Il cocchiere seduto a cassetta sferzava i magri ronzini. Nell'interno regnava un silenzio glaciale. Marius, immobile, col dorso appoggiato a un angolo, in fondo, la testa cadente sul petto, le braccia penzoloni, le gambe irrigidite, pareva non attendesse altro che un feretro, Valjean sembrava composto d'ombra, Javert di pietra; e dentro quella tenebrosa vettura che si rischiarava di una pallida luce intermittente come un baleno ogni volta che passava accanto a qualche lampione pareva che il caso avesse riunito e volesse confrontare lugubremente le tre immobilità tragiche, il cadavere, lo spettro e la statua. X. Ritorno del figliol prodigo alla vita A ogni trabalzo del veicolo cadeva una goccia di sangue dai capelli di Marius. Era già notte fatta quando la vettura giunse al numero sei di rue des Filles-du-Calvaire. Javert discese per primo, verificò con un'occhiata il numero scritto sulla porta, poi, sollevato il grosso battente di ferro rappresentante, secondo l'antica moda, un capro e un satiro che lottano, batté un colpo violento. L'imposta si dischiuse ed egli la spalancò. Il portinaio, appena desto, si affacciò sbadigliando, con un lume in mano. Nella casa dormivano tutti. Al Marais usavano coricarsi per tempo, soprattutto nei giorni di sommossa. Quel vecchio quartiere pacifico, impaurito dalla rivoluzione, cercava un riparo nel sonno, come i fanciulli si affrettano a nascondere la testa sotto le coltri quando sentono venire la befana. Frattanto, Valjean e il cocchiere avevano levato Marius dalla carrozza, sostenendolo sotto le ascelle e le ginocchia. Mentre lo portavano in tal modo, Valjean fece passare una mano sotto gli abiti laceri del giovane, gliela posò sul petto e si assicurò che il cuore battesse ancora. Il battito anzi era un po' meno debole; pareva che il moto della vettura avesse ravvivato la vitalià. Javert interrogò il portinaio come si addice al governo quando tratta col dipendente di un fazioso. «Qualcuno che si chiama Gillenormand?» «Sta qui, signore. Cosa desiderate da lui?» «Gli riportiamo suo figlio.» «Suo figlio?», disse il portinaio con aria attonita e inebetita. «È morto.» Jean Valjean, che seguiva Javert e che aveva provocato nel portinaio un certo orrore per via degli abiti malconci e sudici, gli fece cenno di no col capo. Ma quell'uomo mostrava di non comprendere né le parole dell'uno, né il gesto dell'altro. «È andato alla barricata, ed eccolo.» «Alla barricata!», esclamò il portinaio. «S'è fatto ammazzare. Andate a svegliare il padre.» Quello non si muoveva. «Andate dunque!», replicò Javert. E aggiunse: «Domani qui avrete un funerale». Per il poliziotto tutti i consueti incidenti della pubblica via avevano una classificazione categorica: il che costituisce già il principio della previdenza e della vigilanza. Ogni eventualità aveva il suo compartimento: i fatti contingenti si trovavano, per così dire, racchiusi in tante cassette da cui uscivano in quantità variabili secondo l'occasione. Nella via poteva accadere tumulto, sommossa, carnevale o funerale. Il portinaio si accontentò di risvegliare Basque che destò Nicolette, la quale svegliò la zia Gillenormand. Quanto al nonno lo lasciarono dormire, pensando che sarebbe venuto sempre troppo presto a conoscenza della cosa. Trasportarono Marius al primo piano, senza che se ne accorgessero nelle altre parti della casa, lo adagiarono sopra un vecchio canapè nell'anticamera del nonno; e mentre Basque andava in traccia di un medico e Nicolette apriva gli armadi della biancheria, Valjean sentì Javert toccargli la spalla. Comprese e discese, seguito passo passo dal poliziotto. Il portinaio li osservò partire come li aveva veduti arrivare, con una sonnolenza sbigottita. Rientrarono nella vettura e il cocchiere risalì sul proprio sedile. «Ispettore Javert», disse Valjean, «concedetemi un'altra cosa.» «Quale?», chiese Javert aspramente. «Lasciatemi ritornare a casa un momento. Dopo, farete di me quel che vorrete.» Javert rimase qualche minuto in silenzio, col mento appoggiato al bavero dell'abito, poi, abbassato il vetro dello sportello, disse: «Cocchiere, rue de l'Homme-Armè, numero 7». XI. Crollo nell'assoluto Non parlarono più per tutta la strada. Cosa voleva Valjean? Portare a termine ciò che aveva cominciato; avvertire Cosette, dirle dov'era Marius, porgerle forse qualche altra indicazione utile, prendere se poteva, alcune supreme disposizioni. Per lui, per quanto lo riguardava personalmente, era finita; era arrestato da Javert e non gli resisteva. Un altro, forse, nella sua posizione, avrebbe pensato alla fune che gli aveva dato Thénardier e alle inferriate della prima prigione in cui lo avrebbero rinchiuso: ma dopo il suo incontro col vescovo, Valjean provava una profonda ripugnanza religiosa per qualsiasi violenza, anche contro se stesso. Il suicidio, misteriosa spinta verso l'ignoto che può in certa misura produrre la morte dell'anima, gli riusciva impossibile. La vettura si fermò all'ingresso di rue de l'Homme-Armé, troppo stretta per dare accesso alle carrozze. Javert e Valjean discesero. Il cocchiere fece umilmente osservare al «signor ispettore», che il velluto di Utrecht della sua vettura era tutto insudiciato dal sangue dell'assassinato e dal fango dell'assassino; così almeno lui aveva compreso. Aggiunse che gli era dovuta un'indennità: e nello stesso tempo, traendo di tasca il suo libretto, pregò il signor ispettore che avesse la bontà di scriverci sopra «una piccola attestazione qualunque». Javert respinse il libretto presentatogli dal cocchiere, dicendo: «Quanto ti spetta, compresa la fermata e la corsa?». «Fanno sette ore e un quarto», rispose quello, «e il velluto era nuovo. Ottanta franchi, signor ispettore.» Il poliziotto si tolse di tasca quattro napoleoni d'oro e congedò la vettura. Valjean ritenne che Javert volesse condurlo a piedi al posto di guardia dei Blancs-Manteaux o a quello degli Archivi, situati là vicino. Penetrarono nella via, che era deserta come di consueto. Javert seguiva Valjean. Arrivati al numero sette, questi bussò. Si aprì la porta. «Va bene», disse Javert. «Salite.» E aggiunse con un'espressione strana, come se facesse uno sforzo per parlare così: «Vi aspetto qui». Valjean lo guardò, trovando quel modo d'agire poco conforme alle abitudini del poliziotto. Tuttavia, risoluto com'era a lasciarsi arrestare e a finirla, non poteva sorprendersi troppo che Javert gli accordasse ora una specie di altera fiducia, come gatto che concede al sorcio una libertà lunga quanto le proprie unghie. Spinse la porta, entrò in casa, gridò: «Sono io!», al portinaio, che era coricato e che aveva tirato il cordone stando a letto, quindi salì la scala. Giunto al primo piano, fece una pausa. Tutte le strade dolorose hanno delle stazioni. La finestra del pianerottolo, larga e bassa, era aperta. Come in molte case all'antica la scala rasentava la strada; e il lampione della via, collocato proprio di fronte, gettava sui gradini un po' di luce, che permetteva di economizzare l'illuminazione. Macchinalmente, Jean Valjean si affacciò alla finestra e si chinò verso la via, che è breve e rischiarata dal fanale da un capo all'altro. Rimase alquanto meravigliato non scorgendo più nessuno. Javert era andato via. XII. Il nonno Basque e il portinaio avevano trasportato in salotto Marius, sempre steso immobile sul canapè su cui era stato deposto all'arrivo; il medico, mandato a chiamare, era accorso; la zia Gillenormand si era alzata, e girava qua e là atterrita, stringendosi le mani, incapace d'ogni cosa tranne che esclamare: «Mio Dio, è possibile?», e ogni tanto aggiungeva: «Sangue dappertutto!». Passato il primo orrore, una certa filosofia della situazione si fece strada nella sua mente, e si tradusse nella seguente esclamazione: «Doveva finire così!». Non si spinse però fino al: «L'avevo detto io!» che si usa in simili occasioni. Il medico fece preparare una branda vicino al canapè; quindi si pose a esaminare Marius, e dopo aver constatato che il polso batteva, che non c'era nessuna piaga profonda nel petto, che il sangue raggrumato alle estremità delle labbra proveniva dalle narici, lo fece coricare disteso sul letto, senza guanciale, la testa allo stesso livello del corpo e anzi un po' più bassa, il petto nudo per facilitare la respirazione. Mademoiselle Gillenormand, vedendo che spogliavano Marius, si ritirò in camera sua a recitare il rosario. Il torso non aveva nessuna lesione interna; una pallottola, ammortizzata dal portafogli, aveva deviato e girato tutt'intorno alle costole cagionando una lacerazione mostruosa, ma senza profondità e quindi senza pericolo; la lunga marcia sotterranea aveva aggravato la lussazione della clavicola spezzata, producendo dei guai seri, le braccia erano segnate da colpi di sciabola; nessuna ferita sfigurava il volto, ma la testa era quasi coperta di tagli. Com'erano quelle ferite al capo? Si limitavano al cuio capelluto, oppure intaccavano il cranio? Ancora non si poteva dirlo. Un sintomo grave, però, era lo svenimento che aveva causato, svenimento di quelli da cui non sempre si rinviene. Inoltre l'emorragia lo aveva sfinito. Dalla cintola in giù il corpo era stato difeso dalla barricata. Basque e Nicolette laceravano lenzuola per formare delle bende che questa cuciva, quello rotolava. Mancando le filacce, il medico aveva supplito momentaneamente con tamponi di ovatta. Tre candele ardevano accanto al letto sopra una tavola, sulla quale stavano schierati i ferri chirurgici. Il medico lavò il volto e i capelli di Marius con acqua fredda. Un secchio colmo in un istante divenne rosso. Il portinaio, la candela in mano, faceva lume. Il medico pareva assorto in tristi riflessioni e ogni tanto faceva un segno negativo col capo, come se rispondesse a qualche domanda che si era posta mentalmente. Cattivo presagio per il malato i misteriosi colloqui che l'uomo di scienza tiene con se stesso. Mentre il medico asciugava il volto del ferito e gli toccava leggermente col dito le palpebre sempre chiuse, un uscio si aprì in fondo alla sala e apparve una lunga figura pallida. Era il nonno. Da due giorni la sommossa lo teneva agitato, sdegnoso, preoccupato; non aveva potuto chiudere occhio tutta la notte precedente, e aveva avuto la febbre tutto il giorno; a sera si era ritirato in camera comandando che serrassero bene tutta la casa, e per la stanchezza si era assopito. I vecchi hanno il sonno leggero; la sua camera era attigua alla sala, e malgrado tutte le precauzioni usate il rumore l'aveva destato. Sorpreso dal raggio luminoso che passava dalla fessura dell'uscio, era sceso dal letto ed era venuto a tentoni. Stava là, attonito sulla soglia, una mano poggiata alla maniglia della porta socchiusa, la testa un po' china, barcollante, col corpo avviluppato in una veste da camera bianca, dritta e senza pieghe come un drappo funebre; pareva un fantasma che guarda in una tomba. Vide la branda dove giaceva quel giovane insanguinato, bianco di un candore di cera, con gli occhi chiusi, la bocca aperta, le labbra esangui, nudo fino alla cintola, tutto solcato di piaghe vermiglie, immobile, rischiarato da una viva luce. Si sentì correre da capo a piedi il brivido che possono provare delle membra ossificate, i suoi occhi con la cornea ingiallita dalla tarda età si velarono di una specie di riflesso vitreo, il volto prese in un istante le terree forme di un teschio, le braccia gli caddero penzoloni come se si fosse spezzata una molla di sostegno, lo stupore si manifestò con un disgiungersi delle dita delle mani tremanti, le ginocchia gli si piegarono in avanti separando i lembi della veste da camera, lasciando vedere le sue povere gambe nude coperte di peli bianchi, ed egli mormorò: «Marius!». «Signore», disse Basque, «hanno portato qui or ora il signore. È andato alla barricata e...» «È morto!», esclamò il vecchio con una voce terribile. «Ah, brigante!» Allora per una specie di trasfigurazione sepolcrale, quel centenario si raddrizzò come se fosse stato un ragazzo. «Signore», disse, «voi siete il medico. Cominciate col dirmi una cosa. È morto, vero?» Il medico non rispose. Gillenormand si contorse le mani con uno spaventoso scoppio di risa: «È morto! è morto! S'è fatto ammazzare alle barricate per l'odio che mi portava! Ah, bevitore di sangue! È in questo modo che ritorna! Miseria della mia vita, è morto!». S'avvicinò alla finestra, la spalancò come se si sentisse soffocare; poi, rivolto all'oscurità, si mise a parlare con le tenebre della via. «Ferito, sciabolato, trafitto, distrutto, fatto a brani, tagliato a pezzi! Eccolo l'infame! Sapeva che lo aspettavo, che gli avevo fatto preparare la sua stanza, che avevo appeso al capezzale del mio letto il suo ritratto di quand'era piccino! Sapeva che bastava che tornasse, che da anni lo desideravo, e che la sera me ne stavo all'angolo del fuoco, svogliato di tutto, con le mani sulle ginocchia, come un imbecille! Lo sapevi bene che ti bastava ritornare e dire "sono io", e saresti stato tu il padrone della casa, io ti avrei obbedito, avresti potuto fare ciò che volevi del tuo vecchio rimbambito di nonno! lo sapevi e hai detto: "No, è un monarchico e non ci andrò!". E sei andato invece alle barricate, e ti sei fatto uccidere per cattiveria! Per vendicarti di quello che ti avevo detto sul duca di Berry! Ecco dov'è l'infamia! Andatevene a letto e dormite tranquillamente! È morto! Bel risveglio!» Il medico, che cominciava a essere inquieto da due parti, si staccò un momento da Marius, e accostatosi a Gillenormand, gli prese il braccio. Il vecchio si voltò, lo fissò e gli disse con calma: «Signore, vi ringrazio. Sono tranquillo; sono un uomo, ho visto la morte di Luigi XVI, so sopportare gli avvenimenti. È una cosa terribile. E pensare che sono i vostri giornali la causa di tutto il male. Abbiate degli scribacchini, dei parolai, dei progressi, dei lumi, dei diritti dell'uomo, della libertà di stampa, ed ecco come vi riportano a casa i figli! Ah, Marius! E una cosa abominevole! Ucciso! Morto prima di me! A una barricata! Ah, il bandito! Dottore, voi abitate qui vicino. Oh! vi conosco, vi vedo dalla finestra passare nel vostro calessino. Vedete, avreste torto a supporre che io sia in collera; non si va mica in collera con un morto; sarebbe una sciocchezza. È un fanciullo ch'io ho allevato. Io ero già vecchio quando era bambino. Andava alle Tuileries a giocare con la sua paletta! e la sua seggio lina, e perché i guardiani del giardino non lo sgridassero, io chiudevo man mano col bastone i buchi ch'egli faceva in terra con la paletta. Un giorno ha gridato: "Abbasso Luigi XVIII" ed è andato via. Non è colpa mia. Era tutto roseo e biondo. Sua madre è morta. Avete notato che i bambini sono tutti biondi? Come mai? È figlio d'un brigante della Loira, ma i figli sono innocenti dei delitti dei genitori. Me lo ricordo quand'era alto così, che non riusciva a pronunciare la d. Parlava in modo così dolce e confuso che pareva un uccellino. Mi ricordo che una volta vicino all'Ercole Farnese si formò un capannello per ammirarlo, tanto era grazioso! Aveva una testolina come se ne vedono nelle pitture. Gli facevo il vocione grosso, gli mettevo paura col mio bastone, ma lo sapeva bene che era per scherzo. Quando la mattina entrava nella mia camera io brontolavo, ma mi faceva l'effetto di un raggio di sole. È impossibile difendersi da simili bimbi: vi pigliano, vi tengono, non vi lasciano più. La verità è che era un amore di bimbo. E ora che cosa ne pensate dei vostri Lafayette, dei vostri Benjamin Constant, dei vostri Tirecuir de Corcelles, che me lo ammazzano! No, non può finire così!». Si avvicinò a Marius sempre livido e immobile mentre il medico pure gli si era riaccostato, e si contorse di nuovo le mani. Le bianche labbra del vecchio si agitavano automaticamente, lasciavano sfuggire, come soffi in un rantolo, parole sconnesse, che si udivano appena. Poiché bisogna pure che tutte le eruzioni interne si aprano una via, poco a poco ripigliò lo sfogo delle parole; ma pareva che non avesse più la forza di pronunciarle. «Poco importa perché ormai sto per morire anch'io. E dire che non c'è in tutta Parigi una donnina che non si sarebbe detta fortunata di formare la felicità di questo miserabile! Un briccone che invece di divertirsi e godersi la vita è andato a battersi, a farsi mitragliare come un bruto! A vent'anni! E per chi poi? Per la Repubblica! La Repubblica! che grossa castroneria! Povere madri, mettete dunque al mondo dei bei giovanotti! Dunque, ti sei fatto conciare in quel modo per i begli occhi del generale Lamarque! Cosa aveva mai fatto per te questo generale? Un battagliero, un ciarlone! Farsi ammazzare per un morto! È possibile? A vent'anni! E senza nemmeno voltare la testa a osservare che si lascia indietro qualcuno! Ed ecco i poveri vecchi condannati a morire da soli. Crepa là nel tuo cantuccio, gufo! Ebbene, tanto meglio, è appunto ciò che desideravo, poiché questa sventura mi ucciderà d'un colpo. Sono troppo vecchio, ho cent'anni, ho centomila anni, già da lungo tempo ho diritto d'essere morto. Con un colpo simile è fatta. È finita dunque, che contentezza! Perché gli fate fiutare l'ammoniaca e tutte quelle altre porcherie? Sprecate le vostre cure, medico imbecille! Via, è morto, spirato definitivamente. Sì, quest'epoca è infame; infame, infame; ecco cosa penso di voi, delle vostre idee, dei vostri sistemi, dei vostri padroni, dei vostri oracoli, dei vostri dottori, dei vostri cattivi arnesi di scrittori, dei vostri bricconi di filosofi e di tutte le rivoluzioni che da sessant'anni in qua spaventano gli stormi di corvi delle Tuileries! E poiché sei stato così spietato da farti ammazzare in quel modo, io non mi voglio nemmeno affliggere per la tua morte, capisci, assassino!» In quell'istante Marius aprì lentamente le palpebre, e fissò su Gillenormand il suo sguardo ancora velato. «Marius!», esclamò il vecchio. «Marius, mio piccolo Marius! figlio mio adorato! Apri gli occhi, mi guardi, sei vivo, grazie!» E cadde svenuto. 1 Diramazioni. 2 «Bousingot» è il nome del cappello da marinaio. Dopo il 1830 fu dato come soprannome ai repubblicani, perché taluni di essi portavano cappelli di quella forma (N.d.A.). 3 «Filare» è un termine di gergo che significa seguire, tener dietro. 4 Questo capitolo si intitola anche «L'estremità». 5 Questo vocabolo, tutto proprio deWargot, è usato anche nel linguaggio delle Halles, e significa il «tuo affare», in più accezioni. 6 Accoltellare, scannare. LIBRO QUARTO Javert sviato I. Un ispettore di polizia Javert si era allontanato a passi lenti dalla rue de l'Homme-Armé. Per la prima volta in vita sua camminava a capo chino, con le mani dietro la schiena. Dei due atteggiamenti di Napoleone, Javert fino a quel giorno aveva adottato soltanto quello che denota la risolutezza, vale a dire le braccia conserte sul petto; ma l'altro, quello delle mani dietro la schiena, che esprime l'incertezza, gli era ignoto. Ora era avvenuto un cambiamento; tutta la sua persona lenta e tetra era improntata di ansietà. S'incamminò per le vie silenziose. Tuttavia seguiva una direzione. Si spinse per la strada più breve verso la Senna, raggiunse il quai des Ormes, costeggiò la riva, oltrepassò la Grève e si arrestò sull'angolo del Pont de Notre-Dame a breve distanza dal corpo di guardia della place du Châtelet. Tra il Pont de Notre-Dame e il Pont-au-Change in un senso e il quai de la Mégisserie e il quai aux Fleurs nell'altro, il fiume forma una specie di lago quadrato attraversato da una rapida. Quel tratto di fiume è molto temuto dai marinai a motivo della corrente che è pericolosissima, e allora lo era anche di più, perché rinserrata e resa ancor più rapida dalle palafitte del mulino del ponte, ora demolito. I due ponti, così vicini l'un l'altro, aumentano il pericolo, perché l'acqua si precipita in modo formidabile sotto gli archi, vi forma delle larghe pieghe terribili, vi si accumula e accavalla; e le onde fanno forza contro i pilastri, quasi volessero strapparli con grosse corde liquide. Gli uomini che cadono là dentro non ricompaiono più, i migliori nuotatori vi rimangono annegati. Javert appoggiò i gomiti sul parapetto e il mento alle mani, e si mise a riflettere mentre le sue unghie tormentavano distrattamente i favoriti. Era avvenuto nella sua anima un cambiamento, una rivoluzione, una catastrofe; occorreva un esame di coscienza. Soffriva orribilmente. Da alcune ore aveva cessato di essere semplice; era turbato; il suo cervello, così limpido nella sua cecità aveva perso la trasparenza; il cristallo s'era appannato. Sentiva nella coscienza il dovere di sdoppiarsi, dovere che non poteva dissimulare a se stesso. Quando aveva incontrato inaspettatamente Valjean sul margine del fiume, aveva provato il sentimento del lupo che ripiglia la preda e quello del cane che ritrova il padrone. Vedeva dinanzi a sé due strade ugualmente dritte, ma ne vedeva due; questo lo atterriva, poiché in vita sua aveva sempre conosciuto una sola linea retta; inoltre, angoscia straziante, quelle due vie erano contrarie e si escludevano a vicenda. Qual era quella giusta? La sua situazione era inesprimibile. Essere debitore della vita a un malfattore, accettare tale debito e rimborsarlo, trovarsi a proprio dispetto uguale a un uomo infamato dalla legge; pagargli il servigio con un altro servigio; lasciarsi dire «Vattene», e dirgli a sua volta: «Sei libero», sacrificare ai riguardi personali un dovere, che è un obbligo generale e forse superiore; tradire la società per rimanere fedele alla sua coscienza; tutti questi assurdi, che si erano realizzati e venivano ad accumularsi sopra di lui, lo atterrivano. Una cosa lo aveva sorpreso, e cioè che Jean Valjean gli avesse fatto la grazia; un'altra cosa lo aveva reso quasi di sasso, e cioè di avere fatto grazia lui stesso a Valjean. A che punto era? Si cercava e non si riconosceva più. Che fare? Arrestare Valjean era male, lasciarlo libero era male; nel primo caso l'uomo dell'autorità cadeva più in basso dell'uomo del bagno penale, nel secondo caso il galeotto si faceva superiore alla legge e la calpestava; entrambi i casi disonoravano lui, Javert. Qualunque scelta conteneva una rovina. Il destino talora ci conduce a certe estremità a picco sull'impossibile, al di là delle quali la vita diventa un precipizio, e Javert si trovava a una tale estremità. Una delle sue ansietà era di essere costretto a riflettere dalla violenza di tutte quelle emozioni contradditorie. La riflessione era per lui una cosa inusitata e assai dolorosa. Il pensiero contiene sempre una certa misura di ribellione interna, ed egli si irritava di ravvisarla in se stesso. La riflessione, non importa su cosa, al di fuori della stretta cerchia delle sue funzioni, sarebbe riuscita per lui una cosa inutile e una fatica; sulla giornata trascorsa, poi, diventava una tortura. Tuttavia, dopo simili scosse, bisognava esaminare la coscienza e rendersi conto di se stessi. Ciò che aveva fatto gli cagionava un brivido. Aveva trovato opportuno, lui, Javert, di decidere la liberazione di un uomo, contro tutti i regolamenti di polizia, contro tutta l'organizzazione sociale e giudiziaria, contro l'intero codice; aveva sostituito i propri affari a quelli pubblici. Non era questa una condotta inqualificabile? Ogni volta che si poneva di fronte all'azione infame da lui commessa, si sentiva tremare da capo a piedi. Che fare? Gli rimaneva una sola risorsa: ritornare in tutta fretta in rue de l'Homme-Armé, e far condurre in prigione Valjean: era giusto che agisse così. Ma non poteva. Da questo lato qualcosa gli sbarrava la strada. Qualcosa? Quale? Forse che al mondo esiste qualche altra cosa oltre i tribunali, le sentenze esecutive, la polizia e l'autorità? Si sentiva sconvolto. Un galeotto sacro! Un forzato che non può essere ridato alla giustizia! E questo per opera sua! Che Javert e Valjean, fatti l'uno per incrudelire, l'altro per subire, che questi uomini, entrambi cosa della legge, fossero giunti al punto di mettersi l'uno e l'altro al disopra di essa, non era un fatto mostruoso? Come, accadevano enormità simili e nessuno veniva punito? Valjean, più forte dell'intero ordine sociale, sarebbe rimasto libero, e Javert avrebbe continuato a mangiare il pane del governo? La sua meditazione a poco a poco diventava terribile. In mezzo ai suoi pensieri avrebbe potuto muoversi anche qualche rimprovero per aver trasportato un insorto in rue des Filles-du-Calvaire, ma non ci pensava: la colpa minore svaniva nella più grande. D'altronde quel giovane era senza dubbio morto, e la morte estingue legalmente ogni processo. Il peso che aveva sull'anima era Valjean. Jean Valjean lo sconcertava. Tutti gli assiomi che formavano i punti d'appoggio della sua vita crollavano dinanzi a quell'uomo. La generosità da lui usata a suo riguardo l'opprimeva. Altri fatti che aveva fino allora considerato menzogne e pazzie, ora gli ritornavano alla memoria come tante verità; dietro Valjean vedeva apparire Madeleine, e le sue immagini si sovrapponevano in modo da formarne una sola, che riusciva vulnerabile. Sentiva penetrargli nell'anima qualcosa di orribile, vale a dire l'ammirazione per un forzato. È possibile rispettare un galeotto? Se ne indignava e non poteva sottrarvisi. Per quanto si dibattesse, si vedeva costretto a riconoscere nel suo intimo l'esemplarità di quel miserabile; questo era odioso. Un malfattore che fa del bene, un forzato compassionevole, buono, clemente, magnanimo, capace di rendere bene per male, di restituire il perdono in cambio dell'odio, di preferire la pietà alla vendetta; che sceglie di perdersi per non perdere il suo nemico, che salva colui che l'ha colpito, inginocchiato sulla vetta della virtù, più vicino all'angelo che all'uomo! Javert doveva ammettere che un simile prodigio esisteva. La cosa non poteva durare. Certo, Javert non si era arreso senza resistere a quel mostro, a quell'angelo infame, a quell'eroe orrendo, del quale era tanto indignato quanto stupefatto. Venti volte, quando si era trovato faccia a faccia nella carrozza con Jean Valjean, la tigre legale aveva ruggito in lui; venti volte era stato tentato di gettarsi su di lui, di afferrarlo e divorarlo, vale a dire di arrestarlo. E in realtà, cosa poteva esserci di più semplice? Gridare al primo posto di polizia davanti al quale fossero passati: «Ecco un pregiudicato evaso!». Chiamare i gendarmi e dire: «Quest'uomo è vostro!». E poi andarsene, lasciare lì quel disgraziato, ignorare il resto della faccenda, non immischiarsene più. Quell'uomo sarebbe stato per sempre un prigioniero della legge, la legge ne avrebbe fatto ciò che voleva. Poteva esserci qualcosa di più giusto? Javert si era detto tutto questo; aveva voluto andare oltre, agire, arrestare il suo uomo, e, allora come adesso, non aveva potuto. Ogni volta che la sua mano si era convulsamente alzata contro la collottola di Jean Valjean, il braccio, come sotto un peso enorme, era ricaduto, ed egli aveva inteso in fondo ai suoi pensieri una voce, una strana voce che gridava: «Bravo! Consegna alla giustizia il tuo benefattore! Poi fatti portare la catinella di Ponzio Pilato e lavati gli artigli». Poi volgeva tutti i suoi pensieri a se stesso, e accanto a Valjean ingrandito si vedeva lui, Javert, degradato. Un forzato era il suo benefattore! Ma perché aveva permesso a quell'uomo di lasciarlo vivere? Lì, in quella barricata, aveva il diritto di essere ucciso. Avrebbe dovuto fare uso di quel diritto. Avrebbe dovuto chiamare gli altri insorti in soccorso, contro Jean Valjean, farsi fucilare per forza. Sarebbe stato meglio. La sua suprema angoscia era la scomparsa della certezza. Si sentiva sradicato. Il codice non era più che un troncone inutile nelle sue mani. Aveva a che fare con scrupoli del tutto ignorati fino a quel momento. Avveniva in lui una rivelazione sentimentale del tutto diversa dall'affermazione legale, fino allora sua unica norma. Rimanere nell'antica onestà non bastava più: tutto un ordine di fatti inattesi sorgeva e lo soggiogava. Tutto un mondo nuovo si rivelava alla sua anima: il beneficio accettato e reso, l'altruismo, la misericordia, l'indulgenza, le violenze fatte dalla pietà all'austerità, la parzialità, non più condanna definitiva, non più dannazione, la possibilità di una lacrima nella pupilla della legge, una non si sa quale giustizia secondo Dio che si opponeva alla giustizia secondo gli uomini. Scorgeva nelle tenebre la spaventosa aurora di un sole morale sconosciuto; ne era abbagliato e stravolto. Era un gufo costretto ad avere occhi di aquila. Era dunque vero, si diceva, che esistevano le eccezioni, che l'autorità poteva essere confusa, che la regola poteva cadere dinanzi a un fatto, che non tutto si inquadrava nel testo di un codice, che l'imprevisto si faceva obbedire, che la virtù di un forzato poteva tendere una trappola alla virtù di un funzionario, che un galeotto poteva essere un santo, che il destino poteva tendere di queste imboscate, e pensava con disperazione che lui stesso non era stato al riparo da una simile sorpresa. Javert era costretto a riconoscere che la bontà esisteva. Quel forzato era stato buono. E lui stesso, poco prima, cosa inaudita, era stato buono. Dunque, si stava depravando. Si considerava vile. Aveva orrore di se stesso. L'ideale, per Javert, non consisteva nell'essere umano, grande, sublime; consisteva nell'essere irreprensibile. E aveva sbagliato. Come era arrivato a tanto? Come gli era capitato tutto questo? Non avrebbe saputo spiegarselo. Si prendeva la testa fra le mani, ma aveva un bel da fare, non trovava una spiegazione. Senza dubbio, aveva sempre avuto l'intenzione di riconsegnare Valjean alla legge, della quale quello era il prigioniero, lui lo schiavo. Mentre lo teneva, non aveva mai confessato a se stesso un solo istante l'idea di concedergli la libertà: era per così dire a sua insaputa che la mano gli si era aperta e l'aveva lasciato fuggire. Delle novità enigmatiche di ogni specie si aprivano dinanzi ai suoi occhi. Si faceva delle domande alle quali dava risposte che lo spaventavano. Si domandava: «Quel galeotto, quel disperato che ho inseguito fino a perseguitarlo, che mi ha tenuto sotto i suoi piedi, che poteva vendicarsi, e doveva farlo, per rancore, per sicurezza, e che invece mi ha salvato, cosa ha fatto? Il suo dovere? No; qualcosa di più. E io, facendogli grazia, che cosa ho fatto? Il mio dovere. No, qualcosa di più. C'è dunque qualcosa di più del dovere?». Qui si sbigottiva, la sua bilancia si spostava: uno dei piatti cadeva nell'abisso, l'altro saliva al cielo; ed egli si sentiva atterrito, non meno da quello balzato in alto, che da quello disceso in basso. Benché non fosse in nessun modo ciò che il mondo chiama un volterriano, o un filosofo, o un incredulo, e fosse anzi istintivamente rispettoso verso la Chiesa stabilita, tuttavia la considerava soltanto come una parte augusta dell'insieme sociale; l'ordine era il suo dogma e gli bastava. Da quando aveva raggiunto l'età dell'uomo e del funzionario, riponeva quasi tutta la sua religione nella polizia, e faceva la spia, usiamo queste parole senza la minima ironia e nel significato più serio, faceva la spia, come altri fanno il sacerdote. Aveva un superiore, il signor Gisquet, e fino a quel giorno non aveva mai pensato a quell'altro superiore che è Dio. Questo nuovo capo, Dio, lo sentiva inaspettatamente e ne era turbato. Si trovava sconcertato da quella presenza inattesa. Non sapeva che farne di quest'altro superiore: non ignorava come il dipendente sia obbligato a piegarsi sempre, come non debba né disobbedire, né biasimare, né discutere, e come di fronte a un superiore che lo faccia troppo meravigliare, l'inferiore non abbia altra risorsa che le dimissioni. Ma come si fa a porgere le dimissioni a Dio? Comunque fosse, ritornava sempre sullo stesso punto, al fatto per lui predominante: aveva commesso una terribile trasgressione. Aveva chiuso gli occhi su un condannato recidivo e in violazione di bando; aveva lasciato libero un galeotto; aveva rubato alla legge un uomo che le apparteneva. Aveva fatto questo! Non si comprendeva più; non era più certo della propria identità. Gli sfuggivano i motivi della sua azione, e non ne conservava che una sorta di vertigine. Fino a quel momento aveva vissuto nella fede cieca che genera la probità tenebrosa; ora tale fede lo abbandonava, quella probità veniva a mancargli. Tutto ciò che aveva creduto svaniva, e si trovava invece inesorabilmente assediato da altre verità che non voleva. Doveva ormai mutarsi in un altro uomo. Provava gli strani dolori di una coscienza repentinamente operata di cataratta. Vedeva ciò che gli ripugnava vedere. Si sentiva svuotato, inutile, disciolto. La sua esistenza non aveva più scopo. Sentirsi commosso, che terribile situazione! Essere di granito e dubitare! Essere la statua del castigo fusa in un solo pezzo nella forma della legge, e accorgersi improvvisamente di avere sotto il petto di bronzo qualche cosa di assurdo e di disobbediente che quasi somiglia a un cuore! Giungere al punto di rendere il bene per il bene, dopo essersi ripetuto fino a quel giorno che un simile bene era male! Essere un cane guardiano e lambire! Essere il ghiaccio e fondere! Essere una tenaglia e diventare una mano! Sentire inaspettatamente le dita aprirsi e lasciar sfuggire la preda! Cosa spaventosa! L'uomo proiettile che non sa più quale sia la sua traiettoria, e retrocede! Trovarsi obbligato a confessare che l'infallibile non è infallibile, che vi può essere errore nel dogma, che quando il codice ha parlato non è ancora detto tutto, che la società non è perfetta, che l'autorità subisce delle titubanze, che si aprono dei crepacci nell'immutabile, che i giudici sono uomini, che la legge può ingannarsi e i tribunali possono sbagliare! Vedere una fenditura nell'immenso cristallo azzurro del cielo! Ciò che accadeva in Javert era il deragliamento di una coscienza rettilinea, lo smarrimento di un'anima, la prostrazione di una probità lanciata irresistibilmente su una strada dritta e che si spezza contro Dio. È certamente una cosa strana che il fuochista dell'ordine, il macchinista dell'autorità montato sul cieco cavallo di ferro della via rigida, possa essere scavalcato da un colpo di luce! che l'immutabile, il diretto, il preciso, il geometrico, il passivo, il perfetto, possa piegarsi! che vi sia una strada di Damasco per le locomotive! Dio sempre presente nell'uomo, e refrattario, lui, coscienza vera, alla falsa; divieto alla scintilla di spegnersi: ordine al raggio di ricordarsi del sole; comando all'anima di discernere il vero assoluto dall'assoluto fittizio; l'umanità che non si può perdere; il cuore umano inammissibile, questo splendido fenomeno, il più bello forse dei nostri prodigi interiori, era compreso da Javert? Poteva penetrarlo? Se ne rendeva conto? Evidentemente no. Ma sotto la pressione di quell'incomprensibile al di fuori di ogni contestazione, sentiva aprirsi il suo cranio. Vittima di tale portento, anziché esserne trasfigurato, lo subiva esasperato, vi ravvisava soltanto l'immensa difficoltà della vita; e gli sembrava che ormai avrebbe sempre trovato faticoso il respiro. Aver sul capo l'ignoto senza esserci avvezzo! Fino a quel giorno il suo sguardo non aveva veduto sopra di sé che una superficie netta, semplice, limpida; là, nulla di sconosciuto né di oscuro; nulla che non fosse definito, coordinato, concatenato, preciso, esatto, circoscritto, limitato, chiuso; tutto era previsto; l'autorità era una cosa piana; nessun precipizio in essa, nessuna vertigine davanti a lei. L'ignoto l'aveva scorto soltanto in basso. L'irregolare, l'inaspettato, il disordinato spalancarsi del caos, la possibilità di sdrucciolare in un abisso erano patrimonio delle regioni inferiori, dei ribelli, dei malvagi, dei miserabili. Ora Javert si rovesciava all'indietro ed era repentinamente atterrato dall'incredibile apparizione di una voragine in alto. Ma come! Essere smantellato da capo a fondo! Scompigliato totalmente! A che affidarsi ormai? Le cose di cui era convinto sprofondavano! Come! il difetto della corazza della società poteva essere trovato da un miserabile magnanimo? Come! un onesto servitore della legge poteva trovarsi preso tra due delitti, quello di lasciar sfuggire un uomo e quello di arrestarlo? Non vi era piena certezza negli ordini imposti dallo Stato al funzionario? Poteva imbattersi in vicoli ciechi sul cammino del dovere? E tutto ciò era una realtà? Ed era vero che un vecchio galeotto curvo sotto le condanne poteva raddrizzarsi e finire per avere ragione? Era cosa credibile? Si danno dunque dei casi in cui la legge deve ritirarsi dinanzi al delitto balbettando delle scuse? Sì, era vero! Lo vedeva, lo toccava con mano, e non solo non poteva negarlo, ma vi partecipava. Erano realtà. Era un abominio che i fatti potessero giungere a tanta deformità. Se i fatti adempissero il loro dovere, si limiterebbero a provare la legge. È Dio che manda i fatti. Dunque, ormai l'anarchia discendeva da lassù? Dunque - nelle esagerazioni dell'ambascia, nell'illusione ottica della costernazione, spariva tutto ciò che avrebbe potuto restringere o correggere la sua impressione, e la società, l'umanità, l'universo si riassumevano ai suoi occhi in un contorno semplice e ributtante - dunque, la penalità, la cosa giudicata, la forza dovuta alla legislazione, le sentenze delle corti sovrane, la magistratura, il governo, l'accusa, la repressione, la saggezza ufficiale, l'infallibilità legale, il principio d'autorità, tutti i dogmi sui quali è basata la sicurezza politica e civile, la sovranità, la giustizia, la logica che emana dal codice, l'assoluto sociale, la verità pubblica, tutto ciò diventava rovina, ingombro, caos; lui stesso, Javert, la sentinella dell'ordine, il servo incorruttibile della polizia, il cane provvidenziale della società, era vinto e abbattuto; e al di sopra di tutte queste rovine si ergeva un uomo con la berretta verde sul capo e l'aureola sulla fronte; ecco a quale sconvolgimento era giunto, ecco la spaventosa visione che aveva nell'animo. Tutto questo non era sopportabile. Stato violento quant'altro mai. Non trovava che due modi di uscirne: uno consisteva nel recarsi risolutamente da Valjean e ridonare al carcere il galeotto; l'altro... Javert abbandonò il parapetto; e stavolta a testa alta e con passo fermo, si diresse verso il corpo di guardia indicato dalla lanterna posta a un angolo di place du Châtelet. Arrivato lì, vide attraverso i vetri una guardia civica ed entrò. I poliziotti si riconoscono tra loro, non fosse altro che per il modo con cui spingono l'uscio di un corpo di guardia. Declinò il proprio nome all'agente, gli mostrò il suo biglietto e si sedette davanti alla tavola su cui ardeva una candela. C'erano su quella tavola una penna, un calamaio di piombo e della carta per gli eventuali verbali e per le relazioni delle ronde notturne. Una tavola del genere, sempre completata dalla sua seggiola impagliata, è quasi un'istituzione; si ritrova in tutti i posti di polizia, ornata invariabilmente di un piattello di bosso pieno di segatura e di una scatola di bastoncini rossi di ceralacca, e forma il piano inferiore dello stile ufficiale. Da essa comincia la letteratura dello Stato. Javert prese la penna e un foglio di carta e si mise a scrivere. Ecco che cosa scrisse: ALCUNE OSSERVAZIONI PER IL MIGLIORAMENTO DEL SERVIZIO Primo: Io prego il signor prefetto di dare un'occhiata a questo foglio. Secondo: I detenuti al ritorno dall'istruttoria si levano le scarpe e rimangono a piedi nudi sul pavimento di pietra mentre sono perquisiti. Parecchi quando rientrano in prigione tossiscono. Ciò cagiona spese d'infermeria. Terzo: La filatura1 è un buon metodo con un personale di ricambio di tratto in tratto, ma nelle occasioni importanti converrebbe che due agenti almeno non si perdessero mai di vista, perché se uno per una causa qualsiasi manca al proprio dovere, l'altro lo sorvegli e lo supplisca. Quarto: Non si capisce perché il regolamento speciale della prigione delle Madelonnettes proibisca al prigioniero di possedere una seggiola, anche pagandola. Quinto: alla Madelonnettes vi sono due sole sbarre al finestrino della cantina, ciò che permette alla vivandiera di lasciarsi toccare la mano dai detenuti. Sesto: I detenuti chiamati «abbaiatori» perché chiamano gli altri prigionieri al parlatorio, si fanno pagare due soldi dal prigioniero chiamato per pronunciarne chiaramente il nome. È un furto. Settimo: Nel laboratorio dei tessitori fanno pagare al detenuto dieci soldi per ogni filo penduto; è un abuso dell'appaltatore perché la tela non è meno buona per questo. Ottavo: È un inconveniente spiacevole, per chi va a visitare i prigionieri alla Force, dover attraversare la corte dei fanciulli per recarsi al parlatorio di Sainte-Marie-l'Egyptienne. Nono: È indubitabile che si sentono tutti i giorni, nella corte della prefettura, i gendarmi raccontare gli interrogatori fatti dai magistrati agli imputati. Un gendarme, che dovrebb'essere persona sacra, ripetendo quanto ha udito in istruttoria, commette un grave abuso. Decimo: La signora Henry è una donna onesta e la sua cantina è ben tenuta; ma è male che una donna tenga la chiave delle celle d'isolamento; è cosa indegna della Conciergerie di una grande civiltà. Javert scrisse tutto ciò con la sua calligrafia più calma e più corretta, non dimenticando una virgola, e facendo scricchiolare con forza la penna sulla carta. Sotto l'ultima riga firmò JAVERT, Ispettore di 1 classe Dal posto di place du Châtelet 7 giugno 1832, verso l'una antimeridiana. Asciugò l'inchiostro sulla carta, poi la piegò in forma di lettera: la suggellò, scrisse sul retro: «Nota per l'amministrazione», e lasciandola sul tavolo, uscì dal corpo di guardia. L'uscio a vetri munito di graticcio si richiuse dietro di lui. Attraversò nuovamente place du Châtelet, raggiunse il lungosenna e ritornò con precisione meccanica allo stesso punto abbandonato un quarto d'ora prima; si appoggiò e riprese lo stesso atteggiamento sulla stessa pietra del parapetto. Pareva che non si fosse mai mosso. L'oscurità era completa. Era l'ora sepolcrale che segue la mezzanotte. Un soffitto di nubi nascondeva le stelle, il cielo non offriva che una densità sinistra; le case della Cité non mostravano un solo lume; nessun passante; le vie e i lungosenna, fin dove poteva spingersi lo sguardo, erano deserti: Notre-Dame e le torri del Palazzo di Giustizia sembravano contorni della notte; una lampada gettava la sua luce rossastra sulla spalletta dell'argine, le ombre dei ponti sparivano nella nebbia una dietro l'altra. La pioggia aveva ingrossato il fiume. Il luogo dove s'era soffermato Javert, come già abbiamo detto, era situato precisamente sopra la rapida della Senna, a picco su quella formidabile spirale di vortici che si snodano di continuo come una vite senza fine. Javert sporse la testa e guardò. Tutto era nero; non si distingueva nulla; si udiva un rumore di schiuma, ma non si vedeva il fiume. Talora in quella vertiginosa profondità appariva e ondulava confusamente un barlume, poiché l'acqua ha la facoltà, nella notte più buia, di prendere la luce non si sa dove, e di mutarla in serpe. Il barlume svaniva e tutto ritornava indistinto. Pareva che lì si spalancasse l'immensità; che lì sotto ci fosse non dell'acqua, ma una voragine. Il muro a picco del lungosenna, ombroso, avvolto nella nebbia, che sfuggiva subito all'occhio, pareva uno scoscendimento dell'infinito. Non si distingueva nulla, ma si sentiva la freddezza ostile dell'acqua e lo scipito odore delle pietre bagnate. Un tetro soffio si levava da quell'abisso. La piena del fiume, indovinata più che vista, il tragico mormorio delle onde, la lugubre vastità degli archi del ponte, l'immagine di una caduta in quel cupo vuoto, tutta quell'ombra ispirava orrore. Javert rimase immobile alcuni minuti, osservando quell'apertura di tenebre, e considerando l'invisibile con una tenacia che somigliava all'attenzione. L'acqua rumoreggiava. D'un tratto si tolse di testa il cappello, lo posò sull'orlo del parapetto. Un momento dopo una figura alta e nera, che qualche passante ritardatario, da lontano, avrebbe potuto scambiare per un fantasma, apparve, in piedi sul parapetto; si chinò verso la Senna, poi si rialzò e cadde dritta nelle tenebre. Si udì un tonfo sordo, e l'ombra soltanto rimase partecipe delle segrete convulsioni di quella forma oscura scomparsa sott'acqua. 1 Già si è visto nel capitolo dell'uomo filato cosa debba intendersi per filatura. LIBRO QUINTO Nipote e nonno I. Nel quale si rivede l'albero con la fasciatura di zinco Qualche tempo dopo gli avvenimenti da noi raccontati, Boulatruelle provò una viva emozione. Il signor Boulatruelle è quello stradino di Montfermeil che già abbiamo visto nelle parti più fosche di questo libro. Il lettore, forse, ricorderà come quell'uomo si occupasse di parecchie cose torbide. Spaccava pietre e svaligiava i viaggiatori sulla strada maestra. Sterratore e ladro, era dominato da un'idea fantastica, e cioè credeva nei tesori nascosti nel bosco di Montfermeil. Sperava di trovare un giorno o l'altro, del denaro sepolto ai piedi di qualche albero, e intanto lo cercava volentieri nelle tasche dei viandanti. Tuttavia per il momento si teneva tranquillo, per averla scampata bella quando venne arrestato, come sappiamo, nella stamberga Jondrette insieme agli altri malfattori. Utilità di un vizio! La sua ubriachezza lo aveva salvato, non essendosi mai potuto decifrare se si trovasse lì come ladro o come derubato. Perciò era stato messo in libertà da un'ordinanza di non luogo a procedere, fondata sul suo stato, ben riconosciuto, di ebbrezza nella notte del tranello. Aveva quindi ripreso la via dei boschi ed era ritornato alla strada da Cagny a Lagny a far le ghiaiate per conto dello Stato, sotto la sorveglianza dell'amministrazione, con un contegno umile e pensieroso, un po' raffreddato nei confronti del furto, che aveva rischiato di perderlo, ma rivolto con maggior tenerezza al vino che lo aveva tratto d'impaccio. Circa l'emozione provata poco tempo dopo il suo ritorno sotto il tetto di frasche della sua capanna da stradino, eccone la causa. Un mattino recandosi come di consueto al lavoro (e forse anche all'agguato) un po' prima di giorno, vide tra gli alberi un uomo del quale potè scorgere solo il dorso, ma che pure alla corporatura, malgrado la distanza e il crepuscolo, non gli parve sconosciuto. Sebbene fosse un ubriacone, egli possedeva una memoria esatta e lucida, arma difensiva indispensabile a chiunque si trovi, anche un po', in conflitto con l'ordine legale. «Dove diamine ho visto qualcuno che somiglia a quello lì?», chiese a se stesso. Ma non potè rispondersi altro se non che somigliava a qualche persona di cui conservava confusamente la traccia nella mente. Del resto, indipendentemente dall'identità che non giungeva ad afferrare, fece calcoli e confronti. Quell'uomo non era del paese, vi arrivava allora e senza dubbio a piedi, poiché nessuna vettura pubblica attraversa Montfermeil così di buon mattino, e aveva camminato tutta la notte. Da dove veniva? Certo non da lontano, poiché non aveva né sacco, né valigia. Arrivava certamente da Parigi. E perché si trovava in quel bosco a quell'ora? Cosa ci veniva a fare? Boulatruelle pensò al tesoro. A forza di rovistare nella memoria si risovvenne confusamente come parecchi anni prima avesse provato un'agitazione simile, a motivo di un uomo che gli pareva potesse benissimo essere lo stesso che aveva adesso sotto gli occhi. Mentre meditava, sotto il peso stesso della meditazione, aveva chinato la testa; gesto naturale, ma poco abile. Quando la rialzò non c'era più nulla: l'uomo era scomparso nella foresta e nell'oscurità. «Corpo del demonio», disse, «lo ritroverò. Voglio scoprire dove nasconde la coda. Quel viandante così mattiniero avrà un suo perché e io voglio saperlo. Non si tengono segreti nel mio bosco senza che io ne sia al corrente.»E afferrò la sua zappa, che era ben affilata, borbottando: «Ecco di che rovistare la terra e un uomo». E ricalcando quanto meglio potè l'itinerario che doveva aver seguito quell'individuo, come si attacca un filo a un altro filo, si mise a camminare attraverso il bosco ceduo. Quando ebbe percorso un centinaio di passi, il giorno che cominciava a spuntare lo aiutò. Le orme impresse qua e là sulla sabbia, le erbe calpestate, alcune eriche schiacciate, alcuni giovani rami piegati nei cespugli, che raddrizzandosi con una gentile lentezza somigliavano allo stendersi delle braccia d'una donna vezzosa nello svegliarsi, gli porgevano una specie di traccia. Egli la seguì un buon tratto, ma poi la smarrì. Intanto il tempo passava. Si cacciò più dentro nella foresta e giunse in un luogo un po' elevato. Il fischio di un cacciatore mattiniero, che passava zufolando il motivo di Guillery, gli suggerì l'idea di arrampicarsi su un albero. C'era lì un alto faggio, degno di Titiro e di Boulatruelle: vi si arrampicò, ancora agile nonostante gli anni. L'idea era buona. Nell'esplorare la solitudine dalla parte dove il bosco è più intricato e selvaggio scorse d'un tratto l'uomo. Ma appena ravvisatolo lo perse subito di vista. L'uomo entrò o piuttosto sdrucciolò in una radura a qualche distanza, nascosta da grandi alberi, che Boulatruelle conosceva benissimo, e dove sapeva trovarsi un gran mucchio di pietre molari, vicino a un castagno malato e difeso da una fascia di zinco inchiodata sulla corteccia. Quel largo anticamente si chiamava il Fond Blaru. Il cumulo di sassi, destinati a non sappiamo quale uso, che si vedeva trent'anni or sono, senza dubbio vi rimane ancora. Non c'è cosa che eguagli la longevità di un mucchio di sassi, se non forse le palizzate. Solo collocati provvisoriamente; ottima ragione per durare! Con la rapidità della gioia, Boulatruelle si lasciò sdrucciolare giù dall'albero più che non ne discendesse. Il nascondiglio era scoperto, e ormai si trattava soltanto di cogliere la preda. Il famoso tesoro sognato, probabilmente giaceva là. Non era affare da poco giungere a quella radura. Percorrendo i sentieri battuti, che fanno mille giravolte viziose, ci voleva un buon quarto d'ora; e in linea retta attraverso la macchia, che da quel lato è più che mai fitta, spinosa e intricata, occorreva più di mezz'ora, cosa che Boulatruelle ebbe il torto di non comprendere. Prestò fede alla linea retta, illusione ottica rispettabile, ma che inganna molte persone. La boscaglia, per quanto fitta, gli parve la miglior strada. «Prendiamo la rue Rivoli dei lupi», disse. Uso a camminare sghembo, questa volta commise l'errore di andare dritto. E si gettò risolutamente in mezzo ai cespugli. Dovette lottare con agrifogli, ortiche, biancospini, rose selvatiche, cardi e rovi molto irascibili che lo graffiarono. Nel fondo del burrone trovò dell'acqua che dovette attraversare. Finalmente, dopo quaranta minuti di strada, giunse alla radura Blaru sudato, bagnato, ansante, scorticato e furioso. Non vi trovò nessuno. Corse al mucchio di pietre; erano là al loro posto, nessuno le aveva portate via. Quanto all'uomo, era scomparso nella foresta. Fuggito. Dove? da quale parte? in quale macchia? impossibile indovinarlo. E, cosa straziante, dietro al monte dei sassi, ai piedi dell'albero dalla piastra di zinco, c'era della terra appena smossa, una zappa dimenticata o abbandonata, e un buco. Ma il buco era vuoto. «Ah, ladro!», gridò Boulatruelle, minacciando con i pugni l'orizzonte. II. Marius, uscito dalla guerra civile, si prepara alla guerra domestica Marius rimase lungo tempo tra la morte e la vita. Per alcune settimane ebbe febbre accompagnata da delirio e con gravi sintomi cerebrali, cagionata dalle commozioni delle ferite alla testa piuttosto che dalle ferite stesse. Per intere notti ripetè il nome di Cosette con la lugubre loquacità della febbre e la tetra ostinazione dell'agonia. L'ampiezza di alcune lesioni formava un pericolo serio, perché sotto certe condizioni atmosferiche la suppurazione delle piaghe larghe può sempre essere riassorbita e uccidere di conseguenza l'ammalato, perciò a ogni variazione di tempo, alla minima minaccia di bufera, il medico diventava inquieto. «E soprattutto fate in modo che il malato non provi nessuna emozione», raccomandava. Le medicazioni riuscivano complicate e difficili, non essendosi a quel tempo ancora scoperto il modo di fissare i bendaggi con il cerotto. Nicolette consumò in filacce un lenzuolo «grande come una stanza», diceva. Non fu senza fatica che le lozioni clorurate e il nitrato d'argento poterono vincere la cancrena. Finché ci fu pericolo, Gillenormand, sempre al capezzale del nipote, rimase, come lui, né morto, né vivo. Un signore dai capelli bianchi e molto ben vestito - tali erano i connotati riferiti dal portinaio - veniva tutti i giorni e spesso due volte al giorno a chiedere notizie del ferito, e a portare un grosso involto di bende per le fasciature. Finalmente il 7 settembre, tre mesi dopo la dolorosa notte in cui Marius era stato portato moribondo in casa del nonno, il medico, dopo lungo e coscienzioso consulto con tre suoi colleghi, dichiarò che rispondeva della sua vita. Cominciò la convalescenza. Marius dovette però restarsene ancora per più di due mesi disteso sopra un sofà, a causa dei problemi cagionati dalla frattura della clavicola. C'è sempre un'ultima ferita che non vuole chiudersi e che prolunga le medicazioni con somma noia del malato. Del resto, quella malattia e quella convalescenza così prolungata lo salvarono da un processo. In Francia non c'è collera, nemmeno pubblica, che non s'estingua in sei mesi. Nello stato in cui si trova attualmente la società, la responsabilità delle sommosse va talmente ripartita su tutti che ne deriva come un bisogno di chiudere un occhio. Si aggiunga che l'inqualificabile decreto di Gisquet, con cui si imponeva ai medici di denunciare i feriti, aveva indignato l'opinione pubblica (e non questa soltanto, ma lo stesso re per primo); ragion per cui i feriti si trovarono coperti e protetti da tale indignazione, e a eccezione di quelli che erano caduti prigionieri in combattimento, i consigli di guerra non osarono inquietare nessuno. Marius fu dunque lasciato tranquillo. Gillenormand provò dapprima tutte le angosce, poi tutte le estasi. Ci volle molta fatica per impedirgli di consumare tutte le notti vicino al malato; aveva fatto trasportare il suo seggiolone accanto al letto di Marius. Voleva costringere la figlia a impiegare i più bei capi di biancheria della casa per farne compresse e bende; Mademoiselle Gillenormand però, da persona saggia e attempata, trovò modo di salvare la miglior biancheria, lasciando credere di avergli obbedito. Il vecchio non permise che gli spiegassero come, per fare della buona filaccia, la tela grossa sia preferibile alla batista e la tela usata alla nuova. Assisteva a tutte le fasciature, dalle quali invece sua figlia pudicamente si ritraeva, e allorché tagliavano le carni morte con le forbici, gridava: «Ahi! Ahi!». E non c'era nulla di più commovente del vederlo porgere al ferito una pozione con quel suo tremolio senile. Opprimeva il medico di domande, e non si accorgeva neppure di ripetere sempre le stesse. Quando il medico gli annunciò che Marius era fuori pericolo, il buon vecchio fu quasi preso dal delirio. Donò tre luigi di mancia al portinaio. E la sera, rientrato nella propria camera, si mise a danzare la gavotta, facendo scricchiolare le dita a mo' di nacchere, cantando la seguente canzoncina: Jeanne est née à Fougère, Vrai nid d'une bergère; J'adore son jupon Fripon. Amour, tu vis en elle; Car c'est dans sa prunelle Que tu mets ton carquois, Narquois! Moi, je la chante, et j'aime, Plus que Diane même, Jeanne et ses durs tétons Bretons1. Poi si inginocchiò sopra una seggiola, e Basque, che lo stava osservando attraverso la porta socchiusa, ritenne per certo che pregasse. Fino a quel giorno non aveva mai creduto in Dio. A ogni nuova fase del miglioramento, il nonno commetteva nuove stravaganze: faceva distrattamente molti atti pieni di giovialità, andava su e giù per le scale senza un perché. Una vicina, peraltro graziosa, rimase un giorno assai meravigliata, vedendosi recapitare un gran mazzo di fiori. Era Gillenormand che glielo aveva inviato, provocando in tal modo una scena di gelosia da parte del marito. Il vecchio voleva far sedere Nicolette sulle sue ginocchia, chiamava Marius «signor barone» e gridava «Viva la Repubblica!». A ogni istante chiedeva al medico: «È vero che non c'è più pericolo?». Guardava Marius con occhi da nonna, lo contemplava mentre mangiava, lo aveva eletto padrone della casa, non calcolando più nulla se stesso; nella sua gioia, insomma, c'era dell'abdicazione, e si faceva nipote di suo nipote. In quello stato euforico era il più amabile dei fanciulli. Nel timore di stancare o di annoiare il convalescente, si poneva dietro di lui per sorridergli. Era contento, giulivo, rapito in estasi, grazioso, ringiovanito: i suoi capelli canuti aggiungevano una dolce maestà alla festosa luce che gli risplendeva sul volto. Quando la grazia si associa alle rughe, diventa adorabile; una fiorente vecchiaia ha un non so che dell'aurora. Marius, dal canto suo, mentre si lasciava medicare e curare, aveva un'idea fissa: Cosette. Dopo che la febbre e il delirio furono cessati, non pronunciò più quel nome, il che poteva lasciar supporre che non ci pensasse più. Invece taceva appunto perché la sua anima era con lei. Non sapeva cosa fosse accaduto di lei; gli avvenimenti della rue Chanvrerie gli si presentavano alla memoria in una nube: nella sua mente si aggiravano come ombre quasi indistinte Eponine, Gavroche, Mabeuf, i Thénardier, e tutti i suoi amici, lugubremente frammisti al fumo della barricata; lo strano passaggio di Fauchelevent in quella triste e sanguinosa avventura, gli produceva l'effetto di un enigma nella procella; non comprendeva nemmeno in qual modo si trovasse in vita, ignorava come e da chi fosse stato salvato, e nessuno di quanti lo avvicinavano lo sapeva, né aveva potuto dirgli altro, se non che una notte era stato portato in rue des Filles-du-Calvaire in una vettura; passato, presente, avvenire, tutto formava in lui una nebbia confusa di idee; ma in quella nebbia c'era un punto immobile, una linea retta e precisa, qualcosa che aveva del granito, una risoluzione, una volontà: ritrovare Cosette. Per lui l'idea della vita non era distinta da quella della fanciulla; aveva decretato nel suo cuore che non avrebbe accettato l'una senza l'altra, ed era irremovibilmente deciso a esigere, da chi avesse voluto costringerlo a vivere, non importa chi, dal nonno, dal destino, dall'inferno, la restituzione del suo paradiso sparito. Immaginava bene gli ostacoli. E non era affatto intenerito da tutte le premure e le tenerezze del nonno. Primo, non le conosceva tutte; e poi nelle sue fantasticherie di malato, forse ancora febbricitante, diffidava di tutte quelle moine come di una cosa strana e nuova, fatta all'unico scopo di domarlo. Rimaneva freddo, e il povero sorriso senile del nonno era sprecato. Marius pensava che tutto sarebbe andato bene fintanto che lui, Marius, taceva e lasciava fare; ma che quando si sarebbe trattato di Cosette, tutto avrebbe mutato aspetto, e si sarebbe smascherato il vero atteggiamento del vecchio. Allora ci sarebbe stata un'aspra contesa: recrudescenza di domande sulla famiglia, confronto di posizioni, tutti i sarcasmi e tutte le obiezioni in un colpo. Fauchelevent, Coupelevent, la ricchezza, la povertà, la miseria, il sasso al collo, l'avvenire; una resistenza violenta, e per conclusione il rifiuto. Si preparava alla lotta in anticipo. E poi, man mano che ripigliava le forze, si ridestavano gli antichi dispiaceri, si riaprivano le ferite mai cicatrizzate della sua memoria, pensava nuovamente al passato, vedeva il colonnello Pontmercy interporsi ancora tra lui e Gillenormand, e diceva tra sé che non poteva sperare nessuna sincera bontà da chi era stato così ingiusto e duro verso suo padre. Con la salute gli ritornava un po' di asprezza verso il nonno, che ne soffriva ineffabilmente. Dal canto suo il vecchio, senza per altro manifestare mai nulla, aveva osservato come Marius, da quando era stato riportato in casa e aveva ripreso i sensi, non lo avesse chiamato una sola volta «padre». Non gli diceva nemmeno signore, è vero, ma sapeva volgere le frasi in modo da non proferire né l'una né l'altra parola. Una crisi stava certamente per avvicinarsi. Come avviene quasi sempre in simili casi, Marius volle fare le prove con qualche scaramuccia prima di ingaggiare la battaglia, quel che si chiama tastare il terreno. Una mattina accadde, a proposito di un giornale capitatogli sotto mano, che Gillenormand parlasse con leggerezza della Convenzione, e lanciasse un epifonema realista contro Danton, Saint-Just e Robespierre. «Gli uomini del '93 erano giganti», osservò Marius severamente. Il vecchio tacque e non disse più una parola in tutto il giorno. Marius, che aveva sempre nella memoria il nonno dei suoi primi anni, vide in quel silenzio una profonda collera, ne presagì una lotta ostinata e aumentò nelle ultime trincee della sua mente i preparativi della zuffa. Decise che in caso di rifiuto si sarebbe strappato le fasciature, spostato nuovamente la clavicola, messo a nudo tutte le piaghe che gli rimanevano, e rifiutato ogni cibo. Le sue ferite costituivano le sue munizioni di guerra. Ottenere Cosette o morire. Aspettò il momento favorevole con la sorniona pazienza degli ammalati. E quel momento arrivò. III. Marius attacca Un giorno, mentre sua figlia metteva in ordine le ampolle e le tazze sul marmo del cassettone, Gillenormand, chinatosi su Marius, gli disse col più tenero accento: «Vedi, mio piccolo Marius, se io fossi in te adesso mangerei un po' di carne, piuttosto che del pesce; una sogliola fritta è ottima per cominciare la convalescenza, ma per rimettere un ammalato sulle proprie gambe ci vuole una buona costoletta». Marius, a cui erano ritornate quasi interamente le forze, le raccolse e si drizzò a sedere, appoggiò i pugni contratti sulle lenzuola, fissò bene il nonno in viso, e prendendo un atteggiamento terribile, gli disse: «Ciò mi induce a dirvi una cosa». «Quale?» «Voglio sposarmi.» «Previsto», rispose il nonno; e scoppiò in una risata. «Come, previsto?» «Sì, previsto. Avrai la tua ragazzina.» Marius, meravigliato e oppresso dallo stupore, fu preso da un tremito in tutte le membra. Gillenormand continuò: «Sì, l'avrai la tua bella fanciulla. Viene tutti i giorni, sotto forma di un vecchio signore, a chiedere tue notizie. Da quando sei stato ferito, passa il tempo a piangere e a fare filaccia. Mi sono informato; abita in rue de l'Homme-Armé, numero 7. Ah, ci siamo! La vuoi, eh? Ebbene l'avrai. Eccoti preso al laccio. Avevi ordito il tuo piccolo complotto, avevi pensato fra te: "Lo dirò chiaro e tondo al nonno, a quella mummia della reggenza e del Direttorio, a quel vecchio bellimbusto, a quel Dorante divenuto Geronte; anche lui ha avuto i suoi amoretti, le sue grìsettes, le sue Cosette; bisognerà bene che se ne ricordi. Vedremo! Battaglia!". Ah, tu prendi il toro per le corna. Va bene. Io ti offro una costoletta, e tu mi rispondi: "A proposito, voglio sposarmi". Ah, tu avevi calcolato di farmi brontolare! Tu non sapevi che io sono un vecchio debole. Cosa ne pensi, eh? Ti arrabbi? Non ti aspettavi di trovare il nonno più gonzo di te, e perdi il bel discorso che mi volevi fare, signor avvocato! Ti fa dispetto? Ebbene, tanto peggio, arrabbiati. Io faccio quello che vuoi e tagliamo corto, scemo! Ascolta. Ho assunto le mie informazioni, perché so fare le cose segretamente anch'io, sai! È carina, è seria; e il lanciere non aveva mica detto la verità; ha fatto un mucchio di bende che è una bellezza e ti adora; se morivi saremmo stati in tre; il suo feretro avrebbe accompagnato il mio. Mi era passata per la testa l'idea, non appena ti ho visto migliorare, di portartela qua al capezzale; ma è soltanto nei romanzi che si introducono così, senza storie, le ragazze vicino al letto dei bei giovanotti feriti che le interessano; nella vita reale non si fa così. Cosa avrebbe detto tua zia? Eri quasi sempre nudo, mio caro. Domanda a Nicolette, non ti ha abbandonato un minuto, se era mai possibile che una donna ti restasse vicino. E poi cosa avrebbe pensato il medico? Una bella ragazza non è mica una medicina per la febbre. Infine, va bene, non parliamone più: è detto, è fatto, è concluso, prenditela. Eccoti la mia ferocia. Capisci? Ho visto che non avevi nessun affetto per me, e ho pensato: "Cosa posso fare perché questo briccone mi ami?". E mi sono detto: "Ecco, ho qua sottomano la mia piccola Cosette, gliela darò, e sarà pure necessario che mi ami un poco, o mi dica il perché della sua freddezza". Ah! tu credevi che il vecchio dovesse infuriarsi, fare il vocione grosso, gridare no, alzare il bastone contro tutta questa aurora? Niente affatto. Cosette sia; amore sia; non domando niente di meglio. Signore, prendetevi l'incomodo di sposarvi. Sii felice, figlio mio diletto». Detto questo, il vecchio scoppiò in singhiozzi. Prese la testa di Marius, se la strinse tra le braccia, sul cuore, e piansero entrambi. È questa una delle manifestazioni della suprema felicità». «Padre mio», esclamò Marius. «Ah! tu mi ami, dunque!», disse il vecchio. Fu un momento ineffabile, nel quale si sentivano entrambi soffocare e non potevano proferire parola. Finalmente il nonno balbettò: «Suvvia! eccolo sbloccato. Mi ha chiamato "padre mio"». Marius, liberata la testa dalla stretta del nonno, disse affabilmente: «Ma, padre mio, ora che sto bene, mi pare che potrei vederla». «Previsto anche questo. La vedrai domani.» «Padre mio!» «Cosa?» «E perché non oggi?» «Ebbene oggi; vada per oggi. Mi hai chiamato tre volte "padre", dunque lo meriti. Vado a occuparmene. Te la condurranno. Previsto, ti dico. Tutto questo è stato già messo in versi. È il finale dell'elegia del Jeune malade di André Chénier, del poeta che fu scannato dagli sceller... dai giganti del 1793.» Gillenormand credette di scorgere un leggero corrugar della fronte del giovane, il quale invece, a dire il vero, non lo ascoltava, e rapito com'era in estasi, pensava molto più a Cosette che al 1793. Il vecchio, confuso e tremante per aver ricordato così inopportunamente Chénier, ripigliò precipitosamente: «Scannato non è la parola adatta. Fatto sta che i grandi geni rivoluzionari, i quali non erano cattivi, cosa incontestabile, e che erano invece eroi, diamine! trovando che André Chénier riusciva loro d'impaccio, lo fecero ghigliottin... Vale a dire che, nell'interesse della salute pubblica, quei grandi uomini, il 7 termidoro, pregarono André Chénier di andare...». Stretto alla gola dalla propria frase non seppe continuare, e non potendo né terminarla, né ritrattarla, colto il destro che sua figlia rassettava il cuscino dietro Marius, spossato da tante emozioni, si slanciò fuori dalla stanza con quanta maggior velocità gli permisero i suoi anni; si chiuse dietro la porta; e rosso, soffocato, la bava alla bocca, si trovò faccia a faccia con l'onesto Basque, che stava in anticamera lucidando le scarpe. L'afferrò per il bavero e gli gridò in viso con furore: «Per le centomila incudini del diavolo, quei briganti lo hanno assassinato!». «Chi, signore?» «André Chénier!» «Sì, signore», rispose Basque spaventato. IV. Mademoiselle Gillenormand finisce con l'essere contenta che Fauchelevent sia entrato con qualcosa sotto il braccio Cosette e Marius si rividero. Cosa fu quel colloquio rinunciamo a descriverlo; ci sono cose che non dobbiamo neppur tentare di dipingere: per esempio, il sole. Tutta la famiglia, compresi Basque e Nicolette, si trovava raccolta nella camera di Marius quando entrò la giovane. Apparve sulla soglia, sembrava circondata da un'aureola. Il nonno, che appunto in quell'istante si puliva il naso, restò col naso nel fazzoletto, e guardando la fanciulla al disopra, esclamò: «Adorabile!». Poi si soffiò fragorosamente. Cosette, inebriata, rapita, intimidita, in estasi, scombussolata quanto lo si può essere dalla contentezza, balbettava, impallidiva, arrossiva, avrebbe voluto gettarsi nelle braccia di Marius, ma non osava, vergognosa di amare davanti a tante persone. Molte volte siamo senza pietà con gli amanti felici, e ci tratteniamo lì, presenti, quando avrebbero la più viva brama di trovarsi soli. Eppure non hanno minimamente bisogno degli altri. Insieme a Cosette, dopo di lei, era entrato un uomo con i capelli bianchi, grave, sorridente, ma d'un sorriso incerto e straziante. Era «il signor Fauchelevent», era Valjean. Era molto ben abbigliato, come aveva detto il portinaio, con una cravatta bianca. Il portinaio era lontano mille miglia dal riconoscere in quel signore così pulito l'orribile portatore di cadaveri, lacero, inzaccherato, schifoso, stravolto, con la faccia sudicia di sangue e di fango, che si era presentato alla sua porta la notte del 7 giugno, sostenendo il corpo di Marius svenuto. Tuttavia il suo istinto di portinaio era desto, e quando vide giungere quell'uomo con Cosette, non seppe trattenersi dal confidare sottovoce a sua moglie: «Non so perché, ma mi pare sempre di averla già vista quella faccia». Fauchelevent nella stanza di Marius rimase quasi in disparte; portava sotto il braccio un involto simile a un volume in ottavo, avviluppato in una carta verdastra che sembrava ammuffita. «Tiene sempre dei libri sotto il braccio in quel modo quel signore?», chiese sommessamente a Nicolette Mademoiselle Gillenormand, la quale non amava molto i libri. «Ebbene», rispose con lo stesso accento Gillenormand che l'aveva udita, «è un dotto. E perciò? È forse una colpa? Io conobbi un certo signor Boulard, il quale non usciva mai di casa senza qualche libro che portava sempre poggiato sul cuore, in quella maniera.» E salutandolo disse ad alta voce: «Signor Tranchelevent...». Il buon vecchio non lo fece apposta, ma la distrazione per i cognomi era in lui una consuetudine aristocratica. «Signor Tranchelevent, ho l'onore di chiedervi la mano della signorina per mio nipote Marius Pontmercy.» Il «signor Tranchelevent» si inchinò. «È fatta», dichiarò il nonno. E volgendosi verso Marius e Cosette in atto di benedirli, soggiunse: «Permesso di adorarvi». Non se lo fecero dire una seconda volta. Tanto meglio! Cominciò il cinguettio. Si parlavano sommessamente, Marius puntellato col gomito sul sofà, Cosette in piedi vicino a lui. «Ah mio Dio!», mormorava Cosette, «vi rivedo! Sei tu? Siete voi? Andare a battervi in quel modo! Ma perché? È una cosa orribile!... per tre mesi sono stata come morta. Che cattiveria cacciarsi in quella zuffa! Cosa vi avevo fatto? Vi perdono, ma non tornateci più. Poco fa, quando vennero a dirci di venire qui, ho creduto ancora di morire, ma per la gioia. Ero così triste! Non ho voluto perdere tempo nemmeno a vestirmi; debbo far paura. Cosa diranno i vostri parenti vedendomi con un colletto gualcito! Ma parlate dunque! Mi lasciate discorrere da sola. Stiamo sempre in rue de l'Homme-Armé. Pare che la ferita alla spalla fosse spaventosa; m'hanno detto che ci poteva passare una mano. E poi vi hanno tagliato la carne con le forbici; è una cosa orribile! Ho pianto tanto che non ho più occhi. È strano che si possa soffrire in tal modo! Vostro nonno ha una fisionomia molto affabile. Non state così scomodo, non poggiatevi al gomito in quel modo, vi farete male. Oh, sono contenta! Sono dunque finite le sventure! Sembro stupida, vero? volevo dirvi tante cose, ma non mi ricordo più di nulla. Mi amate sempre? Abitiamo in rue de l'Homme-Armé; non c'è giardino. In tutto questo tempo ho sempre fatto filacce, e osservate, è colpa vostra, signorino, ho un calletto sulle dita.» «Angelo mio», ripeteva Marius. Angelo è la sola parola della lingua che non si possa sciupare, nessun altro vocabolo resisterebbe allo spietato abuso che ne fanno gli amanti. Poi, siccome c'erano dei testimoni si interruppero, e non aprirono più bocca, contentandosi di toccarsi dolcemente la mano. Gillenormand, rivolto a tutte le persone che stavano nella stanza, gridò: «Parlate dunque ad alta voce, voialtri, fate baccano. Su, animo, un po' di strepito, diavolo, che quei cari figli possano parlare a loro agio». E accostandosi a Marius e a Cosette, aggiunse sottovoce: «Datevi del tu, non pigliatevi soggezione». La zia Gillenormand assisteva attonita a quella irruzione di luce nella vecchia casa. Il suo stupore però non era per nulla aggressivo; non era l'occhiata scandalizzata e invidiosa che volge la civetta a una coppia di colombi, ma lo sguardo sbalordito di una povera innocente di cinquantasei anni: era la vita sterile in contemplazione di quel trionfo che è l'amore. «Signorina Gillenormand maggiore», le disse suo padre, «te l'avevo detto io che ti sarebbe successo questo.» E dopo un momento di silenzio, aggiunse: «Osserva la felicità degli altri, adesso». Quindi volgendosi a Cosette: «Com'è bella! com'è graziosa! È un Greuze2. L'avrai tutta per te solo, bricconcello! Ah! furfante, la scampi bella con me! Sei fortunato che io abbia quindici anni di troppo, sennò ci batteremmo a spada tratta per averla! Ecco che sono innamorato di voi, signorina! È naturale. È vostro diritto. Ah, le belle nozze allegre che faremo! La nostra parrocchia è Saint-Denis du Saint-Sacrement, ma otterrò una dispensa perché vi sposiate a Saint-Paul. La chiesa è più bella, più elegante; fu edificata dai Gesuiti; sta dirimpetto alla fontana del cardinale de Birague. Il capolavoro architettonico dei gesuiti si trova a Namur e si chiama Saint-Loup: sarà bene che andiate a vederlo quando sarete sposati, merita la pena di un viaggio. Signorina, condivido interamente la vostra opinione, voglio che le fanciulle si maritino; sono fatte per questo. C'è una certa Santa Caterina che vorrei vedere sempre a capo scoperto. Il rimaner nubili è una cosa bella, ma fredda. La Bibbia dice: Moltiplicatevi. Per salvare il popolo ci vuole Giovanna d'Arco, ma per farlo ci vuole mamma Cicogna. Dunque sposatevi, ragazze. Io non capisco davvero a quale scopo si dovrebbe rimanere zitelle. So benissimo che in chiesa hanno una cappella separata, e che fanno parte della confraternita della Vergine: ma perdinci, un bel giovanotto per marito, e dopo un anno un bel marmocchio biondo che poppi robustamente, che abbia le pieghe di ciccia sulle cosce e che vi cerchi il seno con le sue zampine rosa ridendo come l'aurora; tutto ciò è qualcosa di meglio che tenere un cero ai vespri e cantare Turris eburnea!». Il nonno fece una piroetta sui suoi talloni di novant'anni, e riprese a parlare come se avesse ricaricato la molla: Ainsi bornant le cours de tes rêvasseries, Alcippe, il est donc vrai, dans peu tu te maries3. «A proposito...» «Cosa, padre?» «Non avevi un amico intimo?» «Sì, Courfeyrac.» «Che ne è stato?» «È morto.» «Tanto meglio.» Si sedette vicino a loro, fece sedere Cosette, e prese le loro quattro mani nelle sue vecchie dita rugose: «È veramente bellissima questa cara creatura; è un capolavoro questa Cosette! È una piccola ragazzina e in pari tempo una gran dama. Diventerà soltanto baronessa: è quasi un degradarsi, perché è nata per essere marchesa. E che ciglia! Ficcatevi bene nel comprendonio, figli miei, che siete nel vero. Amatevi, istupiditevi. L'amore è la stoltezza degli uomini e l'ingegno di Dio. Adoratevi! Solo che», soggiunse turbandosi, d'un tratto, «quale sventura! Ora che ci penso! Più della metà di quanto posseggo è collocato a vitalizio. Finché vivrò io le cose cammineranno abbastanza bene, ma dopo la mia morte, tra una ventina d'anni, miei poveri figli, rimarrete senza quattrini! Le vostre belle manine bianche, signora baronessa, dovranno fare onore alla barca aiutandola a tirare avanti». In quel momento una voce grave e tranquilla sorse a dire: «Mademoiselle Euphrasie Fauchelevent, possiede seicentomila franchi». Era la voce di Jean Valjean. Non aveva ancora proferito parola, e pareva che più nessuno si ricordasse della sua presenza. Stava là in piedi immobile dietro tutte quelle persone felici. «Chi è questa Mademoiselle Euphrasie?», chiese il nonno sorpreso. «Sono io», rispose Cosette. «Seicentomila franchi!», disse Gillenormand. «Meno forse quattordici o quindicimila franchi», osservò Valjean. Depose quindi sulla tavola il pacco che la zia aveva preso per un libro; aprì personalmente l'involto, che racchiudeva un fascio di biglietti di banca. Li sfogliarono e li contarono; erano cinquecento biglietti da mille franchi e centosessantotto da cinquecento, in totale cinquecentottantaquattromila franchi. «Ecco un buon libro», disse Gillenormand. «Cinquecentottantaquattromila franchi», mormorò la zia. «Questo accomoda le cose a meraviglia, non è vero, signorina Gillenormand maggiore?», riprese il nonno. «Quel diavolo di Marius che è andato a snidare nell'albero dei sogni una grisette milionaria! Fidatevi ora degli amoretti dei giovanotti! Gli studenti che trovano le studentesse con seicentomila franchi! I cherubini lavorano meglio di Rothschild!» «Cinquecentottantaquattromila franchi», ripetè sottovoce la signorina Gillenormand. «E come dire seicentomila, diamine!» Marius e Cosette si contemplavano, e si avvidero appena di quell'incidente. V. Depositate il vostro denaro in certe foreste piuttosto che presso certi notai Indubbiamente il lettore ha compreso, senza tante spiegazioni, che, dopo il processo Champmathieu e grazie alla sua prima fuga di pochi giorni, Valjean era potuto venire a Parigi e ritirare in tempo da Laffitte la somma da lui guadagnata a Montreuil-sur-mer sotto il nome di Madeleine; e che temendo di essere nuovamente arrestato, come infatti avvenne qualche giorno dopo, aveva nascosto e sepolto quella somma nel bosco di Montfermeil, nel luogo denominato Fond Blaru. La somma, che era di seicentotrentamila franchi, tutti in biglietti di banca, occupava poco spazio e stava tutta in una scatola; ma per preservarla dall'umidità, Valjean aveva rinchiuso la scatola stessa in un cofanetto di quercia pieno di trucioli di castagno; nel quale aveva deposto l'altro suo tesoro: i candelieri del vescovo, che, come sappiamo, aveva portato con sé fuggendo da Montreuil-sur-mer. L'uomo veduto una sera per la prima volta da Boulatruelle, era Valjean. Più tardi, ogni volta che gli occorreva denaro, Valjean si recava a prenderne al Fond Blaru, da cui le sue assenze già accennate. In qualche nascondiglio tra i cespugli, noto a lui solo, teneva una zappa. Quando vide Marius convalescente, sentendo avvicinarsi il momento in cui quel denaro gli sarebbe servito, era andato a prenderlo; ed era ancora lui che Boulatruelle aveva visto nel bosco, questa volta però di mattina e non di sera. Boulatruelle ereditò la zappa. La somma precisa era di cinquecentottantaquattromilacinquecento franchi. Valjean prelevò per sé i cinquecento franchi pensando: «Più tardi vedremo». La differenza tra la somma attuale e i seicentotrentamila franchi ritirati da Laffitte rappresentava le spese di dieci anni, dal 1823 al 1833. Per cinque anni di soggiorno in convento erano bastati cinquemila franchi. D'altra parte Valjean sapeva di essersi sbarazzato di Javert, avendo udito narrare e avendo successivamente letto nel Moniteur, che pubblicò l'avvenimento, come un ispettore di polizia di nome Javert fosse stato rinvenuto annegato sotto un battello di lavandaie tra il Pont-au-Change e il Pont-Neuf, e come uno scritto lasciato da quell'uomo, del tutto irreprensibile e molto stimato dai superiori, facesse credere facilmente a un attacco di alienazione mentale e a un suicidio. «Infatti», pensò Valjean, «per lasciarmi libero quando già mi teneva in pugno bisogna supporre che fosse impazzito. VI. I due vecchi fanno di tutto, ciascuno a suo modo, per rendere felice Cosette Si dispose ogni cosa per il matrimonio. Il medico, consultato, dichiarò che si sarebbe potuto celebrarlo in febbraio. Si era in dicembre. Trascorsero alcune stupende settimane di una felicità perfetta. Il meno contento non era certo il nonno, il quale rimaneva talvolta degli interi quarti d'ora in contemplazione dinanzi a Cosette. «Oh, che meravigliosa fanciulla!», diceva. «Che fisionomia dolce e buona! Non c'è che dire, è la più graziosa ragazza che abbia mai visto in vita mia. Più tardi avrà delle virtù che sapranno di violetta. È una vera grazia! Non si può fare a meno di vivere nobilmente con una simile creatura. Marius, figlio mio, tu sei barone, sei ricco, non fare l'avvocato, te ne supplico!» Cosette e Marius erano passati repentinamente dal sepolcro al paradiso; la transizione era avvenuta senza cautele, e ne sarebbero rimasti sbalorditi se non ne fossero rimasti abbagliati. «Comprendi qualcosa di tutto ciò?», chiedeva Marius a Cosette. «No», rispondeva lei, «ma mi sembra che il buon Dio volga lo sguardo verso di noi.» Jean Valjean fece di tutto, appianò ogni via, vinse ogni ostacolo, rese facile ogni cosa. Affrettava la felicità della giovane con tanta premura e tanta gioia, almeno in apparenza, quanta ne dimostrava lei stessa. Essendo stato sindaco, seppe sciogliere un problema delicato, di cui lui solo conosceva il segreto, quello cioè dello stato civile di Cosette. Confessare apertamente l'origine, chissà? poteva forse impedire il matrimonio. Riuscì a superare ogni difficoltà, fabbricandole una famiglia di defunti, mezzo sicuro di evitare tutti i reclami; la fece figurare come ultimo superstite di una famiglia estinta, come figlia non sua, ma di un altro Fauchelevent. Due fratelli di questo nome erano stati giardinieri nel convento del Petit-Picpus. Si recarono dunque lì per le informazioni, e ne ottennero di ottime, accompagnate dalle più rispettabili testimonianze. Le buone religiose, poco adatte e poco inclini a investigare sulle questioni di paternità, non supponendo alcuna malizia, non avevano mai saputo esattamente di quale dei due Fauchelevent fosse figlia Cosette; dissero quindi ciò che si volle, e lo dissero con zelo. Fu steso un atto notorio e la ragazza, davanti alla legge divenne Euphrasie Fauchelevent, orfana di padre e di madre. Valjean regolò le cose in modo da far designare se stesso, sotto il nome di Fauchelevent, tutore di Cosette, con Gillenormand come sostituto tutore. Circa ai cinquecentottantaquattromila franchi, dichiarò che era un legato di persona che desiderava restare sconosciuta. Il legato, in origine, ammontava a cinquecentonovantaquattromila franchi, ma diecimila erano stati spesi per l'educazione della signorina Euphrasie, di cui cinquemila pagati allo stesso convento. Quel legato, deposto in mano di una terza persona, doveva essere rimesso alla fanciulla soltanto al compiere della maggiore età o in occasione del suo matrimonio. Tutto questo sistema, come si vede, era più che ammissibile, soprattutto con l'appoggio di più di mezzo milione. C'erano qua e là alcune stranezze ma non le si videro; uno degli interessati avendo gli occhi bendati dall'amore, gli altri dai seicentomila franchi. Cosette venne in tal modo a sapere di non essere figlia del buon vecchio da lei per tanto tempo chiamato padre. Era soltanto un parente; il suo vero genitore era un altro Fauchelevent. In tutt'altro momento una simile scoperta l'avrebbe addolorata profondamente; ma nell'ora ineffabile in cui si trovava fu appena un'ombra, un oscuramento; ed era tanta la gioia che la nube durò poco. Aveva Marius: col sopraggiungere del giovane il buon vecchio impallidiva. La vita è fatta così. Inoltre, da lunghi anni era abituata a vedersi intorno degli enigmi; e chi ha passato l'infanzia nei misteri, è sempre predisposto a certi mutamenti. Tuttavia, seguitò a chiamare Valjean «padre». Cosette, sempre in estasi, era entusiasta di papà Gillenormand, il quale, a dire il vero, la colmava di madrigali e di doni. Mentre Valjean le costruiva una posizione finanziaria solidissima e uno stato civile inappuntabile, Gillenormand attendeva al corredo nuziale. Le regalò una veste di merletto di Binche, che aveva ereditato da sua nonna, dicendole: «Queste mode ritornano; le anticaglie fanno furore; le giovani della mia vecchiaia si vestono come le vecchie della mia infanzia». Svaligiava i suoi rispettabili canterani di lacca di Coromandel dai cassetti panciuti, che non erano stati aperti da anni. «Facciamo un po' confessare queste nobili dame, osserviamo cosa celano nella loro trippa.» E così dicendo violava strepitosamente cassetti colmi di vestiti e di ornamenti di tutte le sue mogli, le sue belle e le sue antenate. Stoffe di Pechino, damaschi, lampassi: moerri dipinti, abiti di grò marezzato di Tours, fazzoletti delle Indie ricamati in oro lavabile, delfine senza rovescio, trine di Genova e di Alençon, acconciature in oreficeria antica, scatole per dolci in avorio ornate da microscopiche battaglie, guarnizioni, nastri, ogni cosa regalava a Cosette. Lei, meravigliata, ebbra di amore per Marius e piena di riconoscenza per Gillenormand, fantasticava una felicità senza fine, vestita di raso e di velluto. Le pareva che il suo corredo nuziale fosse sostenuto dai serafini, e che la sua anima spiccasse il volo verso l'empireo, con ali di pizzi di Malines. L'ebbrezza dei due innamorati non trovava l'eguale - come già dicemmo - che nell'estasi del nonno. Nella rue des Filles-du-Calvaire si udiva quasi un continuo suono festoso. Ogni mattino, nuovi doni di anticaglie del nonno a Cosette. Intorno a lei facevano magnifica mostra di sé tutti i falpalà possibili. Un giorno Marius che usava frammettere i discorsi seri alla sua felicità, disse in seguito a non so quale incidente: «Gli uomini della rivoluzione sono così grandi, che hanno già il prestigio dei secoli, al pari di Catone e di Focione, e ciascuno di loro sembra una memoria antica». «Moire antico!4», esclamò il vecchio. «Grazie, Marius, è appunto l'idea che cercavo.» E il giorno seguente, una magnifica veste di moire antico venne ad arricchire il corredo di Cosette. Da tutti quegli ornamenti il vecchio deduceva delle massime di saggezza. «L'amore va bene, ma vuol essere accompagnato. La felicità è soltanto il necessario: ci vuole anche l'inutile; conditela enormemente di superfluo. Un palazzo e il suo cuore, il suo cuore, il Louvre e i grandi giochi d'acqua di Versailles. Datemi la pastorella e fate in modo che sia duchessa; conducetemi Fillide coronata di fiordalisi, e aggiungetele centomila franchi di rendita. Spalancatemi una scena bucolica, vasta quanto può spingersi l'occhio, sotto un colonnato di marmo e io dico di sì alla scena bucolica e allo splendore del marmo e dell'oro. La felicità asciutta somiglia al pane secco; si mangia ma non ci si pranza. Io voglio il superfluo, l'inutile, lo stravagante, l'eccessivo, ciò che non serve a nulla. Mi ricordo di aver visto nella cattedrale di Strasburgo un orologio alto come una casa a tre piani, che segnava l'ora, ma che non pareva fatto a tale scopo; e dopo aver suonato mezzodì o mezzanotte, mezzodì l'ora del sole, mezzanotte l'ora dell'amore, o qualsiasi altra ora vi piaccia, mostrava la luna e le stelle, la terra e il mare, gli uccelli e i pesci, Febo e Diana, una quantità di cose che uscivano da una nicchia e i dodici apostoli, e l'imperatore Carlo v, ed Eponine e Sabinus e per soprammercato una quantità di piccoli uomini che suonavano la trombetta. Senza contare le meravigliose ariette che diffondeva nell'aria ogni momento senza che si sapesse il perché. Può forse valere tutto ciò un meschino orologio nudo che accenna soltanto le ore? Io parteggio per il grande orologio di Strasburgo e lo preferisco al cucù della Selva Nera.» Gillenormand parlava a sproposito, soprattutto delle nozze, e introduceva confusamente nei suoi ditirambi tutti i cascami del secolo decimottavo. «Voialtri ignorate l'arte delle feste», esclamava. «Oggi non sapete più provocare un giorno di gioia. Il vostro secolo decimonono è fiacco; manca di eccessi; ignora il ricco, il nobile; è rasato, in tutto. Il vostro terzo stato è insipido, incolore, inodore e informe. Il sogno delle vostre borghesi, quando si sistemano, come usano dire, è un grazioso salottino decorato a nuovo in mogano e calicò. Largo, largo! Il signor Sparagnoni sposa la signora Tirchietti, sontuosità e splendore! Hanno dato un luigi d'oro per un cero! Ecco l'epoca attuale. Preferisco fuggirmene al di là dei Sarmati. Ah! io predissi che tutto era perduto fin dal 1787 quando vidi un giorno il duca di Rohan, principe di Léon, duca di Sabot, duca di Montbazon, marchese di Soubise, visconte di Thouars, pari di Francia, andare a Longchamp in un tapecul5. Ciò ha prodotto i suoi frutti. In questo secolo si fanno degli affari, si gioca in Borsa, si guadagnano quattrini e si è spilorci. Si cura e si vernicia la superficie, ci si presenta lavati, insaponati, strigliati, rasati, pettinati, lucidati, lisciati, strofinati, spazzolati, nettati al di fuori, senza la minima macchia, lindi come un gioiello, discreti, mondi, e in pari tempo, povera virtù mia! con dei letamai e delle cloache in fondo alla coscienza da far rinculare un vaccaro che si pulisca il naso con le dita! Io qualifico quest'epoca con questa frase: "pulizia sudicia". Marius, non andare in collera, concedimi di parlare, vedi che non dico male del tuo popolo, ma lascia che mi sfoghi un poco contro la borghesia. Tu sai che vi appartengo io pure, e chi ama molto, sferza bene. E con ciò ti dico chiaro e tondo che oggi si piglia moglie, ma non ci si sa sposare. Ah! sì, è vero, io rimpiango la gentilezza delle antiche usanze. Rimpiango tutto: l'eleganza, i modi cavallereschi, le usanze cortesi e graziose, il lusso gioioso che ognuno dimostrava, la musica che interveniva a tutte le nozze, sinfonia per le classi alte, strepito di tamburi per le basse; le danze, le allegre comitive sedute a mensa, i madrigali lambiccati, le canzoni, i fuochi d'artificio, le franche risate, il diavolo con tutte le sue diavolerie, i grandi nodi di nastri. Io rimpiango la giarrettiera della sposa. La giarrettiera di una sposa è cugina del cinto di Venere. Su che si svolge la guerra di Troia? Eh diamine! sulla giarrettiera di Elena. Perché il divino Diomede infrange sul capo di Merioneo quel grosso elmo di bronzo a dieci punte? Perché Achille ed Ettore si stritolano a vicenda a gran colpi di picca? Perché Elena si è lasciata prendere la giarrettiera da Paride. Con la giarrettiera di Cosette, Omero comporrebbe l'Iliade] Introdurrebbe nel suo poema un vecchio ciarlone come me, e lo chiamerebbe Nestore. Nel secolo passato, amici miei, negli amabili tempi addietro ci si sapeva sposare bene, si faceva un buon contratto e dopo una buona baldoria: appena uscito Cujas entrava Gamache. Ma sicuro! perché lo stomaco è una bestia gradevole, che reclama la sua quota, e vuole anche lui partecipare alle nozze. Si faceva una buona cena, dove si aveva accanto una bella vicina senza scialle, non troppo moderata nel velarsi il seno. Oh! le belle bocche ridenti! e come si stava allegri allora! La gioventù era un mazzo di fiori; ogni giovanotto terminava con un ramo di lilla, e con una ciocca di rose; anche i militari erano pastorelli, e il capitano dei dragoni trovava modi di farsi chiamare Florian. Tutti ambivano a essere vezzosi; si ricamavano, si imbellettavano; un cittadino del ceto medio sembrava un fiore, un marchese una gemma. Erano azzimati, cangianti, dorati, agili, leggiadri, galanti, il che non impediva di portare la spada al fianco. Colibrì con becco e artigli. Era l'epoca delle Indes galantes. Uno degli aspetti del secolo era la delicatezza, l'altro la magnificenza, e per la virtù, un cavolo! allora ci si divertiva. Oggi invece sono tutti seri; il borghese è avaro, la borghese è ritrosa. Il vostro è un secolo sfortunato. Si caccerebbero via le grazie perché troppo scollacciate. Ahimè! si nasconde la bellezza, come la deformità. Dopo la Rivoluzione tutti portano le braghe, pure le ballerine; le figuranti a teatro debbono essere gravi; le vostre danze sono dottrinarie. Bisogna mostrarsi maestosi! Si sarebbe irritatissimi di non potersi nascondere il mento nella cravatta. L'ideale di ogni ragazzetto di vent'anni che prende moglie, è di somigliare a Royer-Collard. E sapete a che cosa si riesce con una maestà di questo genere? A diventare piccini. La gioia non è soltanto gioconda, ma è grande. Almeno amoreggiate allegramente, diamine! E quando volete ammogliarvi, fatelo con la febbre, lo stordimento, lo strepito e la baraonda della felicità. In chiesa state pure seri; ma non appena terminata la messa, porca miseria! si dovrebbe circondare la sposa di un vortice fantastico. Uno sposalizio dev'essere regale e chimerico, deve condurre la cerimonia dalla cattedrale di Reims alla pagoda di Chanteloup. Io odio le nozze meschine. Per Dio! salite nell'Olimpo almeno in quel giorno! Siate divinità! Si potrebbe essere silfidi! tutti giochi e risa, argiraspidi; e invece si è dei gaglioffi! Amici, ogni sposo deve figurare come un principe Aldobrandini. Profittate di questo momento; unico nella vita, per lanciarvi nell'empireo con i cigni e le aquile! Non economizzate nell'imeneo, non tarpategli i suoi splendori, non lesinate sul giorno in cui dovete scintillare. Lo sposalizio non è il regime domestico. Oh! se facessi a mio capriccio, riuscirebbe una cosa galante, e si udrebbero i violini tra gli alberi. Eccovi il mio programma: cielo azzurro e denaro. Introdurrei nel festino le divinità agresti, convocherei le Driadi e le Nereidi, le nozze d'Anfitrite, una nube rosea, delle ninfe ben pettinate e nude, un accademico che offre dei sonetti alla Dea, un carro trascinato da mostri marini. Triton trottait devant, et tirait de sa conque Des sons si ravissants qu'il ravissait quiconque!6. Ecco un bel programma per una festa, un programma veramente magnifico, o corpo del diavolo! Forse non me ne intendo?» Mentre il nonno in piena effusione lirica si porgeva ascolto da sé, Cosette e Marius si entusiasmavano contemplandosi liberamente. La zia Gillenormand osservava ogni cosa con l'imperturbabile sua placidità. Negli ultimi cinque o sei mesi essa aveva provato un certo numero di emozioni: il ritorno di Marius; Marius riportato grondante sangue; Marius proveniente da una barricata; Marius morto, poi vivo, poi riconciliato, poi fidanzato; Marius che sposa una fanciulla povera, poi che sposa una milionaria. I seicentomila franchi avevano costituito la sua ultima sorpresa. Dopo di che aveva ripigliato la sua indifferenza da bambina che fa la prima comunione. Si recava regolarmente alle cerimonie religiose, snocciolava il rosario, leggeva il suo libro di preghiere; biascicava gii Ave in un angolo della casa, mentre nell'altro s'udivano bisbigliare degli I love you7; vedeva Marius e Cosette come fossero due ombre. L'ombra, invece, era lei. C'è un certo stato di ascetismo inerte, in cui l'anima, neutralizzata dal torpore, estranea a quella che potrebbe chiamarsi l'occupazione di vivere, non percepisce, tranne i terremoti e le catastrofi, nessuna impressione umana, né le piacevoli, né le penose. «La tua devozione», diceva Gillenormand a sua figlia, «corrisponde a un raffreddore di testa: tu non senti nulla della vita. Niente cattivi odori, ma neppure i buoni.» Del resto i seicentomila franchi avevano posto fine alle titubanze della vecchia zitellona. Suo padre aveva l'abitudine di calcolarla così poco, che non l'aveva nemmeno consultata circa il consenso al matrimonio di Marius. Despota divenuto schiavo, aveva agito con la consueta foga, non preoccupandosi d'altro che di accontentare il nipote. Quanto alla zia, non si era neppure ricordato che esistesse, o che potesse avere un'opinione; il che l'aveva punta veramente, per quanto povera ella fosse. Un po' irritata senza dimostrarlo, aveva detto tra sé: «Mio padre risolve la questione del matrimonio senza di me, io risolverò quella del testamento senza di lui». Infatti lei era ricca e il vecchio no. Si era quindi riservata di decidere in proposito. Se si fosse trattato di un matrimonio povero, probabilmente l'avrebbe lasciato tale. «Tanto peggio per il mio signor nipote! Vuole sposare una pezzente, ebbene, sia un pezzente!» Ma il mezzo milione di Cosette le piacque, e mutò le disposizioni dell'animo suo verso quella coppia di innamorati. Seicentomila franchi meritano rispetto; dunque non poteva fare altrimenti che legare il suo patrimonio a quei giovani, visto che non ne avevano più bisogno. Si combinò che gli sposi venissero ad abitare in casa del nonno il quale volle assolutamente cedere loro la propria stanza, la più bella della casa. «Ciò mi farà ringiovanire», dichiarò. «È un mio antico progetto; ho sempre avuto l'intenzione di celebrare un matrimonio nella mia camera.» Quindi l'adornò di una quantità di antichi ninnoli galanti, e la fece tappezzare con una stoffa straordinaria, che conservava in pezze e riteneva della manifattura di Utrecht, dal fondo rosato a bottoni d'oro con primule di velluto. «Le cortine del letto della duchessa d'Anville alla Rocheguyon», diceva, «erano fatte con quella stoffa.» Collocò inoltre sul camino una figurina di Sassonia che si copriva il ventre nudo con un manicotto. La biblioteca di Gillenormand divenne lo studio da avvocato occorrente a Marius, poiché, come già sappiamo, il consiglio dell'ordine esige uno studio. VII. Il sogno mescolato alla felicità Gli amanti si vedevano tutti i giorni. Cosette veniva sempre insieme a Fauchelevent. «È un invertire le parti», osservava Mademoiselle Gillenormand, «condurre la fidanzata a farsi corteggiare.» Ma la convalescenza di Marius aveva introdotta quell'abitudine, e le sedie a braccioli della rue des Filles-du-Calvaire, più comode delle seggiole impagliate di rue de l'Homme-Armé, l'avevano radicata. Marius e Fauchelevent si vedevano ma non si parlavano; pareva quasi una cosa convenuta. Una ragazza deve sempre essere accompagnata. Cosette senza Fauchelevent non avrebbe potuto venire; Marius dunque lo considerava e lo accettava come la condizione per ottenere la fanciulla. Parlando di politica in generale, dal punto di vista degli sforzi per migliorare lo stato delle masse, riuscivano a dirsi qualcosa di più del sì e del no. Una volta anzi, parlando dell'istruzione, che Marius voleva gratuita e obbligatoria, moltiplicata sotto ogni forma, prodigata a tutti come l'aria e la luce, respirabile, in una parola, per il popolo intero, si trovarono all'unisono, e quasi conversarono. In quell'occasione Marius si avvide come Fauchelevent discorresse bene e anche con certa eleganza di linguaggio; tuttavia sentì che in qualche modo gli mancava un certo non so che: era qualcosa di meno e qualcosa di più di un uomo di mondo. Nel suo intimo e nel fondo del suo pensiero Marius circondava di interrogativi di ogni specie quel Fauchelevent, che si mostrava con lui soltanto benevolo e freddo. Provava talvolta dei dubbi sui propri ricordi; c'era nella sua memoria una specie di vuoto, un punto nero, un abisso scavato da quattro mesi di agonia, nel quale molte cose si erano smarrite; gli avveniva talora di chiedere a se stesso, se era proprio sicuro di aver visto nella barricata Fauchelevent, un uomo così serio e così calmo. D'altronde non era questa la sola incertezza che le apparizioni intermittenti del passato producessero nell'anima sua. Non è da credersi che fosse libero da quei continui assalti della memoria che ci costringono a guardarci tristemente indietro anche quando siamo contenti e felici. La mente che non si rivolge di tanto in tanto verso gli orizzonti già dileguati, non è capace né di pensiero né di amore. Qualche volta, mentre stava col volto nelle mani, il passato tumultuoso e incerto gli attraversava la penombra che aveva nel cervello. Vedeva nuovamente cadere Mabeuf, udiva Gavroche cantare in mezzo alla mitraglia, sentiva sotto le labbra il gelo della fronte di Eponine, ed Enjolras, Courfeyrac, Prouvaire, Combeferre, Bossuet, Grantaire, tutti i suoi amici gli si drizzavano davanti, poi sparivano. Tutte quelle persone care, addolorate, valenti, amabili o tragiche erano dunque sogni? Oppure erano realmente esistite? La sommossa aveva trascinato ogni cosa nel suo fumo. Quelle grandi febbri producono grandi fantasticherie. Si interrogava, si toccava, preso dalla vertigine di quelle verità svanite. Dove erano dunque? Erano veramente spirati? Un precipizio nelle tenebre li aveva ingoiati tutti, eccetto lui. Gli sembrava che fossero scomparsi dietro un sipario da teatro. Ci sono infatti sipari simili che calano in quel modo sulla vita. Dio passa all'atto seguente. E lui pure era veramente lo stesso uomo? Da povero era ricco, il derelitto aveva una famiglia, il disperato sposava Cosette. Gli pareva di aver attraversato una tomba, di esservi penetrato nero nero e di esserne uscito bianco. Gli altri erano rimasti lì. In certi istanti tutte quelle figure del passato gli ritornavano presenti, formavano un circolo davanti a lui e lo rendevano cupo; allora rivolgeva il pensiero a Cosette e si rasserenava, ma non ci voleva meno di una felicità così grande per far dileguare quella catastrofe. Fauchelevent aveva preso posto tra quelle creature scomparse, e Marius esitava a credere che il Fauchelevent della barricata fosse quello stesso in carne e ossa che sedeva gravemente, accanto alla fanciulla. Il primo, probabilmente, era un incubo prodotto da quelle ore di delirio. Del resto la distanza che separava le loro diverse nature rendeva impossibile qualunque domanda da parte di Marius al quale non venne neppure mai l'idea. È una circostanza caratteristica che abbiamo già accennata. È meno raro di quello che si crede il caso di due uomini che possiedono in comune un segreto, e che per una specie di tacito accordo non ne facciano mai parola. Una sola volta Marius tentò una prova. Trovò modo di introdurre nel discorso rue de la Chanvrerie, quindi volgendosi a Fauchelevent gli disse: «Voi la conoscete bene quella via?». «Quale?» «Rue de la Chanvrerie.» «Non ho nessuna idea di dove sia una strada con quel nome», rispose l'altro nel modo più naturale. La risposta, che riguardava il nome della via e non la via stessa, parve a Marius più decisiva di quello che realmente non fosse. «Senza dubbio», pensò, «ho sognato, è stata un'allucinazione. Era qualcuno che gli somigliava, ma non era lui.» VIII. Due uomini impossibili da ritrovare Per quanto fosse grande l'incanto, non bastava a cancellare dalla mente di Marius altre preoccupazioni. Mentre attendeva il momento del matrimonio che intanto si preparava, fece praticare alcune scrupolose e difficili indagini retrospettive. Aveva debiti di gratitudine da più lati: per suo padre e per sé. C'era Thénardier e c'era lo sconosciuto che l'aveva portato, lui, Marius, a casa di Gillenormand. Desiderava vivamente ritrovare quei due uomini; perché non voleva sposarsi, essere felice e dimenticarli, temendo che quei debiti sacri non soddisfatti potessero gettare un'ombra sulla sua esistenza che ora gli si presentava così luminosa. Gli riusciva impossibile lasciarsi indietro quell'arretrato di sofferenza e prima di entrare allegramente nell'avvenire desiderava esonerarsi del passato. La circostanza che Thénardier fosse uno scellerato non toglieva nulla al fatto che aveva salvato la vita al colonnello Pontmercy; quell'uomo era un bandito per tutti, fuorché per lui. Ignorando la vera scena di Waterloo, non sapeva come suo padre si trovasse, nei confronti di Thénardier, nella strana posizione di dovergli la vita senza avere per questo alcun debito di riconoscenza. Nessuna delle varie persone messe in moto da Marius giunse a scoprire le tracce di Thénardier; da questo lato la sparizione era completa. La moglie era morta in prigione durante il processo, il padre e la figlia Azelma, i soli membri superstiti di quella deplorevole famiglia, erano sprofondati nuovamente nell'ombra. La voragine dell'ignoto sociale si era rinchiusa silenziosamente sopra di essi, e alla superficie non si distingueva più nulla, nemmeno quel fremito, quel tremolio, quegli oscuri circoli concentrici che annunciano dove sia caduto qualcosa e si possa quindi gettare lo scandaglio. Morta la Thénardier, rilasciato Boulatruelle, scomparso Claquesous, fuggiti di prigione i principali accusati, il processo per l'agguato nella stamberga Gorbeau era pressoché sfumato. L'affare rimase molto oscuro. Il banco delle Assise aveva dovuto accontentarsi di due subalterni, Ponchard, detto Printanier, detto Bigrenaille, e Demi-Liard, soprannominato Deux-Milliards, i quali furono condannati in contraddittorio a dieci anni di galera. Contro i loro complici evasi e contumaci fu pronunciata la pena dei lavori forzati a vita; contro Thénardier, capo e organizzatore del delitto e parimenti contumace, quella di morte. Questa condanna era la sola cosa che rimaneva di quell'uomo e gettava una luce sinistra sul suo nome, come una candela sopra un feretro. Tale condanna inoltre lo spingeva negli ultimi abissi per timore di essere arrestato, e aumentava le tenebre su di lui. Quanto all'altro, l'uomo ignoto che aveva salvato Marius, le ricerche condussero sulle prime a qualche frutto, poi rimasero tronche. Si potè ritrovare la vettura che la sera del 6 giugno aveva trasportato Marius in rue des Filles-du-Calvaire. Il vetturino dichiarò che quel giorno egli era rimasto «stazionario» per ordine di un agente di polizia dalle tre pomeridiane fino a notte sul lungosenna degli Champs-Elysées, sopra lo sbocco del Grand-Égout: che verso le nove di sera, il cancello della fogna che dà sul margine del fiume si era aperto e ne era uscito un uomo portandone sulle spalle un altro che sembrava morto; che l'agente in agguato in quel luogo arrestò il vivo e si impadronì del morto; che per comando di lui aveva caricato «tutta quella gente» nella sua carrozza; che si erano prima recati in rue des Filles-du-Calvaire, dove avevano deposto il morto; che quel morto era il signor Marius e lo riconosceva benissimo, benché «questa volta» fosse vivo; che dopo erano risaliti nella sua vettura e lui aveva sferzato i cavalli; che a qualche passo dalla porta degli Archivi lo avevano fatto fermare, e là nella strada lo avevano pagato e congedato; che l'agente aveva condotto con sé l'altro uomo; che non sapeva nulla di più, e che la notte era molto buia. Marius, come abbiamo detto, non si ricordava di nulla. Si ricordava soltanto di essere stato afferrato da dietro da una mano robusta nel momento in cui cadeva; poi ogni cosa per lui era svanita e non aveva ripreso i sensi che in casa di Gillenormand. Si perdeva in congetture. Non poteva dubitare della propria identità. Eppure come mai, essendo caduto in rue de la Chanvrerie, era stato raccolto da un agente di polizia sulla riva della Senna vicino al Pont des Invalides? Qualcuno, dunque l'aveva portato dalle Halles fino agli Champs-Elysées. Ma come? attraverso la fogna! Eroismo incredibile! Qualcuno? Chi? Era l'uomo che Marius cercava. Di tale uomo, del suo salvatore, nulla, nessuna traccia, neppure il minimo indizio. Sebbene costretto da questo lato a usare la massima cautela, Marius spinse le sue ricerche fino alla prefettura di polizia; ma qui come altrove le informazioni assunte non condussero a nessun risultato. La polizia ne sapeva meno del vetturino; non erano a conoscenza di nessun arresto operato il 6 giugno vicino al cancello del Grand-Égout, e non era pervenuto nessun rapporto intorno a tale fatto, che dalla prefettura venne considerato come una favola inventata dal cocchiere. I vetturini per buscarsi una mancia sono capaci di ogni cosa, perfino di avere dell'immaginazione. Eppure il fatto era certo, e Marius non ne poteva dubitare, a meno di porre in forse, come già abbiamo detto, la propria identità. In quello strano enigma tutto era inspiegabile. Cosa era avvenuto dell'uomo misterioso che il vetturino aveva visto uscire dal cancello del Grand-Égout portando sulle spalle Marius svenuto, e che l'agente di polizia là in agguato aveva colto in flagrante delitto di salvataggio di un insorto? E dell'agente stesso che ne era stato? Perché aveva serbato il segreto? L'uomo era riuscito a evadere? Aveva potuto corrompere il poliziotto? Perché non dava nessun segno di vita a Marius che gli doveva tutto? Il disinteresse non era meno grande dell'abnegazione. Perché non ricompariva? Forse era al di sopra di una ricompensa, ma nessuno è al di sopra della gratitudine. Era morto? Chi era? Che faccia aveva? Nessuno sapeva dirglielo. Il cocchiere rispondeva: «La notte era molto buia». Basque e Nicolette, sbalorditi dalla sorpresa, avevano badato soltanto al loro giovane padrone tutto insanguinato; il portinaio che col suo lume aveva rischiarato il tragico arrivo di Marius, era il solo che avesse notato quell'uomo, ed ecco i connotati che ne dava: «Era spaventoso». Nella speranza di trarne profitto per le sue indagini, Marius fece conservare i vestiti intrisi di sangue che indossava quando era stato ricondotto in casa del nonno. Nell'esaminare l'abito si avvide che una delle falde era lacerata in modo bizzarro e che ne mancava un pezzo. Una sera il giovane, parlando con Cosette e Valjean di tutta quella strana avventura, delle innumerevoli ricerche da lui praticate e della loro inutilità, si spazientì vedendo il volto freddo del «signor Fauchelevent», ed esclamò con una vivacità che aveva quasi le vibrazioni della collera: «Sì, quell'uomo, chiunque sia, fu sublime. Sapete cosa fece, signore? Intervenne come l'arcangelo. Di certo dovette scagliarsi in mezzo alla zuffa, togliermi di lì, aprire la fogna, trascinarmi, portarmi! Ha dovuto percorrere più di una lega e mezza tra orribili gallerie sotterranee, curvo, piegato, nelle tenebre, nella cloaca; più di una lega e mezza, signore, con un cadavere sul dorso! E con quale scopo? Con l'unico scopo di porlo in salvo. E quel cadavere sono io. Si sarà detto: Qui c'è ancora un barlume di vita, e io voglio rischiare la mia esistenza per questo barlume; e l'ha rischiata non una volta, ma venti! Ogni passo era un pericolo; prova ne sia il fatto che uscendo dalla fogna è stato arrestato. Sapete, signore, che quell'uomo ha fatto tutto ciò? Senza aspettarsi nessuna ricompensa. Chi ero io? un insorto. Chi ero? un vinto. Oh!, se i seicentomila franchi di Cosette fossero miei!...». «Sono vostri», interruppe Valjean. «Ebbene», riprese Marius, «li donerei per ritrovare quell'uomo.» Jean Valjean tacque. 1 Jeanne è nata a Fougère, / Un vero nido da pastorella; / Io l'adoro la sua sottana / Briccona. / Amore, tu vivi in lei; / Poiché nella sua pupilla / Poni i tuoi dardi, / Traditori. / Io canto le sue lodi, e amo, / Più che la stessa Diana, / Jeanne e le sue salde poppe / di Bretagna. 2 J. B. Greuze (1725-1805), pittore francese famoso per le sue teste muliebri. 3 Così mettendo un limite alle tue fantasticherie, / Alcippo, è dunque vero che fra poco ti sposerai. 4 In francese si legge mémoire antique (memoria antica) e moire antique (stoffa di seta a riflessi cangianti). Gioco di parole che nella traduzione va perduta. 5 Soprannome ironico delle carrozze mal costruite che vanno a balzelloni. 6 Tritone trottava innanzi e traeva dalla sua tromba / Dei suoni così meravigliosi, che mandava in estasi chiunque! 7 In inglese nel testo. LIBRO SESTO Notte insonne I. Il 16 febbraio 1833 La notte dal 16 al 17 febbraio fu benedetta: al di là del suo velo d'ombra si aprì il cielo; fu la notte delle nozze di Marius e Cosette. La giornata era stata splendida. Non era stata l'empirea festa sognata dal nonno, un incantesimo con una miscela di cherubini e Cupidi sopra la testa degli sposi, uno spettacolo degno di figurare nel disegno di una tappezzeria: ma era stata tenera e ridente. Nel 1833 la moda non regolava i matrimoni come oggi. Allora la Francia non aveva ancora preso in prestito dall'Inghilterra la delicatezza suprema di rapire la propria sposa, di fuggire uscendo dalla chiesa, nascondendo vergognosamente la propria felicità, d'associare il contegno di un bancarottiere con le estasi del Cantico dei Cantici; non aveva ancora compreso quanto sia supremamente casto, squisito, decente far sobbalzare il proprio paradiso in diligenza, intercalare il mistero con gli schiocchi della sferza del conducente, prendere per talamo un letto d'albergo, lasciarsi indietro in una banale alcova a un tanto a notte il più sacro ricordo della vita, mischiato ai convegni dei vetturini con le fantesche d'albergo. In questa seconda metà del diciannovesimo secolo in cui ci troviamo, il sindaco e la sua sciarpa, il sacerdote e la sua pianeta, la legge e Dio non bastano più; a completarli ci vuole il postiglione di Longjumeau, l'abito blu con i risvolti rossi e i bottoni a forma di campanello, il bracciale di metallo, i calzoni di pelle verde, le bestemmie contro i cavalli normanni dalla coda annodata, i galloni finti, il cappello lucido, i capelli incipriati, l'enorme staffile e i robusti stivaloni. La Francia non spinge ancora la sua eleganza, come la nobility inglese, fino a far piovere sulla carrozza degli sposi una tempesta di pantofole usate e di vecchie ciabatte, in memoria di Churchill, più tardi Marlborough o Malbrouck, il quale il giorno in cui si sposò fu assalito dalla collera di una zia che gli portò fortuna. Le ciabatte e le pantofole non sono ancora comprese nelle nostre cerimonie nuziali, ma pazientate un po', e col diffondersi del buon gusto arriveremo anche a questo. Nel 1833 - sembra siano trascorsi cento anni - non ci si sposava alla chetichella. In quell'epoca credevano ancora, cosa bizzarra, che lo sposalizio fosse una festa intima e sociale; che un banchetto patriarcale non guastasse una solennità domestica; che la gioia anche eccessiva, purché onesta, non danneggiasse la felicità; e che infine fosse cosa venerabile e ottima che la fusione dei due destini da cui deve scaturire una famiglia cominciasse in casa, e che la coppia avesse ormai per testimone la camera nuziale. E avevano l'impudenza di sposarsi in casa propria. Le nozze, dunque, secondo l'usanza in disuso, avvennero presso il signor Gillenormand. Per quanto un matrimonio sia una cosa semplice e consueta, le pubblicazioni, gli atti, l'ufficio civile, la chiesa, cagionano sempre qualche complicazione. Non si potè essere pronti prima del 16 febbraio. Ora, notiamo questa circostanza per il solo piacere di essere esatti, avvenne che il 16 fosse martedì grasso, da cui esitazioni e scrupoli, specialmente da parte della zia Gillenormand. «Martedì grasso!», esclamò il nonno, «Tanto meglio. C'è un proverbio che dice: Mariage en mardi gras N'aura point d'enfants ingrats1. Non badiamoci. Vada per il 16! Vuoi forse ritardare tu, Marius?» «No, certo!», rispose l'innamorato. «Sposiamoci dunque», concluse il vecchio. Il matrimonio fu quindi celebrato il 16, malgrado la pubblica baldoria. Il tempo fu piovigginoso, ma c'è sempre in cielo, a disposizione della felicità, un piccolo angolo azzurro che gli amanti sanno scorgere, anche se il resto del creato sta sotto un ombrello. Il giorno precedente Jean Valjean aveva consegnato a Marius i cinquecentottantaquattromila franchi in presenza di Gillenormand. Poiché il matrimonio veniva fatto in base al sistema della comunione dei beni, il contratto era riuscito semplice. La Toussaint, diventata oramai inutile a Valjean, fu ereditata da Cosette, che la promosse al grado di cameriera. Quanto a Valjean, in casa Gillenormand venne ammobiliata una bella camera espressamente per lui, e Cosette gli aveva jdetto in modo così irresistibile: «Papà, ve ne prego!» che aveva finito col fargli quasi promettere di venire ad abitarla. Qualche giorno prima della data fissata per le nozze accadde a Valjean un piccolo contrattempo: si schiacciò il pollice della mano destra. Non era cosa grave e non permise a nessuno di occuparsene né di medicargli la ferita, e neppure di vederla, neppure a Cosette; fu però costretto ad avvolgere la mano in un fazzoletto e a portare il braccio al collo; ciò gli impedì di sottoscrivere gli atti nuziali. Lo supplì Gillenormand in qualità di tutore sostituto di Cosette. Non condurremo il lettore né all'ufficio civile, né in chiesa. Non si seguono mai gli innamorati fin là, e anzi si usa volgere le spalle al dramma non appena si mette all'occhiello il mazzolino da sposo. Ci limiteremo a notare un incidente, del resto inavvertito dal corteo, che segnò il tragitto da rue des Filles-du-Calvaire alla chiesa di Saint-Paul. In quei giorni stavano riparando il lastrico nella parte nord di rue Saint-Louis, la quale, di conseguenza, dall'altezza di rue du Parc-Royal in poi, rimaneva chiusa alla circolazione; quindi le vetture che componevano il convoglio non potevano recarsi direttamente a Saint-Paul. Costretti perciò a deviare, la cosa più spiccia era incamminarsi per il viale. Uno degli invitati fece osservare che era martedì grasso e che avrebbero trovato un ingombro di carrozze. Gillenormand chiese: «Perché?». «A causa delle maschere.» «A meraviglia!», rispose il nonno. «Andiamo per di là. Quei giovani si sposano e stanno per entrare nella vita; lo spettacolo di qualche maschera ve li preparerà meglio.» Piegarono dunque sul viale. La prima carrozza del corteo conteneva Cosette, i Gillenormand padre e figlia e Valjean; Marius, ancora separato dalla sposa secondo l'uso, stava seduto nella seconda. All'uscire da rue des Filles-du-Calvaire, il corteo si infilò nella lunga processione di carrozze, che forma la catena perpetua dalla Madeleine alla Bastiglia e dalla Bastiglia alla Madeleine. Sullo stradone abbondavano le maschere; Pagliaccio, Pantalone e Zanni si ostinavano, benché piovigginasse. Durante i festeggiamenti di quell'inverno 1833, Parigi si travestì da Venezia. Di martedì grassi come quello oggi non se ne vedono più: tutto ciò che esiste attualmente, è una specie di carnevale, per cui il vero carnevale è scomparso. I viali laterali traboccavano di passanti, le finestre di curiosi, e le terrazze che bordano i peristili dei teatri erano cariche di spettatori. Contemplavano, oltre alle maschere lo sfilare (comune al martedì grasso e a Longchamps) delle carrozze di ogni forma, calessi, birocci, landò, che procedevano ordinate e compatte una in fila all'altra, com'è prescritto dal regolamento di polizia, tanto che sembravano incanalate sopra rotaie. Quanti si trovavano in quei veicoli erano in pari tempo spettatori e spettacolo. Le guardie di polizia mantenevano sui lati dello stradone le due interminabili file parallele che si muovevano in senso contrario, e sorvegliavano perché nulla intralciasse la duplice corrente dei due ruscelli di carrozze che andavano uno a valle, l'altro a monte, uno verso la Chaussée d'Antin, l'altro verso il faubourg Saint-Antoine. I legni gentilizi dei pari di Francia e degli ambasciatori tenevano il mezzo del corso girando su e giù liberamente, e alcune mascherate splendide e festose, in particolare quella del Boeuf Gras, godevano lo stesso privilegio. Fra tanta giocondità parigina anche l'Inghilterra faceva scoppiettare la sua sferza: la diligenza di Lord Seymour passava rumorosamente, perseguitata da un soprannome triviale. Nella duplice fila, lungo la quale galoppavano le guardie municipali simili a cani da pastore, parecchie berline private sovraccariche di prozie e di nonne, mettevano in mostra alle portiere vispi gruppi di fanciulli mascherati: pierrots di sette anni, pierrottes di sei, piccole e vezzose creaturine che sentivano di partecipare ufficialmente alla pubblica allegria, e comprese dalla dignità del loro travestimento stavano contegnose come pubblici funzionari. Di tanto in tanto sopraggiungeva qualche ingorgo nella circolazione delle carrozze, e l'una o l'altra delle file laterali si arrestava fino a che non fosse sciolto il nodo; l'incaglio di un solo veicolo bastava a paralizzare tutta la catena. Poi ripigliavano la marcia. Le carrozze del corteo nuziale si trovavano nella fila che procedeva verso la Bastiglia, percorrendo il lato destro del viale, e giunti vicino all'imbocco di rue Pont-aux-Choux dovettero sostare. Ora avvenne che quasi contemporaneamente si fermasse anche l'altra fila rivolta verso la Madeleine, e che proprio in quel punto si trovasse una carrozza piena di maschere. Simili carrozze, o per meglio dire, simili carri di maschere sono notissimi ai parigini, i quali, se li vedessero mancare a un martedì grasso o a una festa di mezza quaresima, fiuterebbero qualche imbroglio, e direbbero: «C'è in aria qualcosa: forse sta per cambiare il ministero». Un'accozzaglia di Cassandre, di Arlecchini e di Colombine sballottata sopra i passanti, tutte le varietà possibili di grottesco, dal turco al selvaggio; Ercoli che reggevano marchese; pescivendole che farebbero turare le orecchie a Rabelais come le Menadi facevano chinare gli occhi ad Aristofane; parrucche di stoppa, maglie rosse, cappelli da bellimbusto, occhiali da pagliaccio, cappelli a tre punte alla contadina perseguitati da una farfalla, grida lanciate da pedoni, mani poggiate sui fianchi, pose ardite, spalle nude, volti mascherati, impudenza sfrenata, un caos di sfrontatezza guidato da un cocchiere coronato di fiori, ecco cos'era quell'istituzione. La Grecia aveva bisogno del carro di Tespi, la Francia ha bisogno della vettura di Vadé. Ogni cosa può essere parodiata, anche la parodia. I Saturnali, che furono le smorfie della bellezza antica, di esagerazione in esagerazione conducono al martedì grasso; e i Baccanali, anticamente coronati di pampini, inondati di sole, che mostravano mammelle d'avorio in una seminudità divina, oggi infiacchiti sotto i cenci del Nord, finiscono per chiamarsi col nome di chienlit2. La tradizione delle carrozze di maschere risale alle epoche più remote della monarchia. Nei conti di Luigi XI figura la somma di «venti soldi tornesi, accordata al balivo del palazzo per quattro carri di maschere nei crocicchi». Questi gruppi di gente rumorosa, ai nostri giorni si fanno trasportare da qualche vecchio coucou3, di cui ingombrano l'imperiale oppure opprimono col loro tumulto qualche landò dell'amministrazione, di cui rovesciano i mantici. Salgono in venti sopra un calesse di sei posti, si cacciano sulla cassetta del cocchiere, sugli sportelli, sul mantice, sul timone, talvolta se ne vedono perfino a cavalcioni dei fanali. Stanno in piedi, seduti, sdraiati, accovacciati, con le gambe penzoloni; le donne siedono sulle ginocchia degli uomini; e da lontano si vede la loro forsennata piramide sovrastare il brulichio delle teste. Quelle carrozze formano montagne di allegria in mezzo alla folla. Da esse scaturiscono Collé, Panard e Piron conditi di gergo; di lassù si lancia sul popolo il catechismo del trivio. Quella vettura resa smisurata dal carico, ha un'aria di conquista; il frastuono la precede, la confusione la segue. Tutti gridano, strillano, urlano, strepitano, si contorcono di contentezza; l'allegria ruggisce, il sarcasmo scintilla, la giovialità si spiega come una porpora; due ronzini trascinano l'apoteosi della farsa; sembra il carro trionfale del Riso. Riso troppo cinico per essere sincero. Esso infatti riesce sospetto; esso adempie a una missione, quella di provare ai parigini l'esistenza del carnevale. Quelle mascherate triviali, in cui si sente qualcosa di tenebroso, inducono il filosofo alla riflessione. Là dentro c'è la mano del governo; vi si riconosce un'affinità misteriosa fra gli uomini pubblici e le donne pubbliche. Che le turpitudini assommate producano un totale di giocondità; che sovrapponendo l'ignominia all'obbrobrio si possa allettare il popolo; che lo spionaggio che fa da cariatide della prostituzione diletti la massa affrontandola; che la folla ami veder passare sulle quattro ruote di una vettura quel mostruoso cumulo vivente, quel cencioso orpello, miscuglio di lordure e di luce, che abbaia e canta; che si battano le mani a una gloria composta di tutte le vergogne; che la moltitudine non sappia festeggiare senza che la polizia conduca a zonzo in mezzo a essa quei gruppi come tante idre della gioia dalle venti teste, certamente è una triste cosa. Ma che farci? Quelle carrette di fango adorne di nastri e di fiori vengono insultate e amnistiate dal riso pubblico; le risate di tutti diventano complici della degradazione universale. Certe feste malsane indeboliscono il popolo e lo trasformano in plebe, la quale, come i tiranni, vuole dei buffoni. Il re si sollazza con Roquelaure, il volgo con Pagliaccio. Parigi è la gran città pazza, quando non è la gran città sublime. Il carnevale fa parte della sua politica. Parigi, dobbiamo confessarlo, accetta volentieri il comico anche dell'infamia: e ai suoi padroni - quando ne ha - chiede una sola cosa: che le venga imbellettato il fango. Roma aveva gli stessi gusti, e amava Nerone perché era un débardeur4 titano. Caso volle, come già notammo, che uno di quei deformi gruppi di uomini e donne in maschera, trascinato sopra un ampio calesse, si soffermasse sulla sinistra dello stradone, mentre il corteo nuziale sostava a destra. Da un lato all'altro del viale la vettura delle maschere si accorse di quella della sposa. «Oh, ecco là uno sposalizio», esclamò una maschera. «Uno sposalizio finto», ripigliò un'altra, «il vero lo facciamo noi.» Ma trovandosi troppo lontani per rivolgere la parola alla comitiva degli sposi, e temendo «l'alto là» delle guardie di polizia, volsero gli occhi altrove. Un istante dopo, tutta quella carrozza si trovò occupatissima, perché la folla si era messa a schiamazzarle contro, seguendo l'abituale sua cortesia verso le mascherate. I due che avevano parlato dovettero unirsi ai compagni per far fronte alla turba circostante, e ci vollero tutte le munizioni del repertorio delle Halles per rispondere agli enormi colpi delle fauci del popolo. Ne derivò, tra le maschere e la moltitudine, uno spaventoso scambio di metafore. Intanto altre due maschere della stessa brigata, uno spagnolo vecchiotto con il naso smisurato e due enormi baffi neri, e una pescivendola magra, giovanissima, col volto coperto da una maschera di velluto, avevano notato anche loro il corteo nuziale, e mentre i compagni scambiavano insulti con i passanti, tennero fra loro un discorso a voce bassa. Le loro parole venivano coperte dal tumulto e vi si perdevano. Gli spruzzi intermittenti della pioggia avevano bagnato il calesse scoperto. Il vento di febbraio non è caldo, e perciò la pescivendola scollacciata, nel rispondere allo spagnolo tremava dal freddo, rideva e tossiva. Ecco il dialogo: «Senti!». «Cosa daron5"?» «Vedi quel vecchio?» «Quale?» «Là, nella prima carrozza dello sposalizio, a destra.» «Quello che porta il braccio appeso al collo con un fazzoletto nero?» «Sì.» «Ebbene?» «Sono sicuro di conoscerlo.» «Ah!» «Voglio che mi taglino il colabre, e non aver mai detto in vioc mia vousaille, tonorgue, ne mézig se non colombe quel pantinois là6.» «E oggi sì che Parigi è veramente Pantin7.» «Puoi vedere la sposa chinandoti un po'?» «No.» «E lo sposo?» «Non c'è mica lo sposo in quella carrozza là.» «Eh, via!» «A meno che non sia l'altro vecchio.» «Allora cerca, chinandoti bene, di vedere la sposa.» «Non posso.» «È lo stesso; ma quel vecchio là che ha qualcosa alla zampa, di sicuro lo conosco.» «E a che ti serve conoscerlo?» «Non si sa mai. A volte!» «Me ne frego dei vecchi, io!» «Lo conosco!» «Conoscilo pure quanto di pare.» «Come diavolo fa a partecipare alle nozze?» «Ci siamo pure noi!» «Da dove viene quel corteo nuziale?» «E io che ne so?» «Ascolta.» «Che c'è?» «Dovresti fare una cosa.» «Quale?» «Discendere dalla nostra carrozza e filer8 quella comitiva.» «E perché?» «Per sapere dove vanno e chi sono. Affrettati a scendere e corri, fée9, tu che sei giovane.» «Non posso abbandonare la carrozza.» «Perché?» «Perché sono pagata per stare qui.» «Ah, perdinci!» «Devo alla prefettura l'intera mia giornata da pescivendola.» «È vero.» «Se mi allontano dalla carrozza, il primo ispettore che mi vede, mi arresta; lo sai bene.» «Sì, lo so.» «Per oggi sono comperata da Pharos10.» «Fa lo stesso. Quel vecchio mi dà ai nervi.» «I vecchi ti danno ai nervi! Eppure non sei mica una ragazza, tu.» «Sta nella prima carrozza.» «Ebbene?» «In quella della sposa.» «E così?» «Dunque è il padre.» «Cosa me ne importa?» «Ti dico che è il padre.» «Non c'è mica soltanto quel padre lì.» «Ascolta.» «Cosa?» «Io posso uscire soltanto mascherato. Qui, sono nascosto, non sanno chi sono. Ma domani non potrò più andare in maschera, è il mercoledì delle ceneri, rischio di tomber11. Bisogna che rientri nel mio buco. Tu invece sei libera.» «Non troppo.» «Sempre più di me.» «Ebbene, e così?» «Bisogna che tu cerchi di sapere dove è andato quel corteo nuziale.» «Dove va?» «Sì.» «Lo so.» «Dove va allora?» «Al Cadran-Bleu12.» «Prima di tutto non è da quella parte.» «E allora alla Rapée.» «O altrove.» «È libero. Le nozze sono libere.» «Non si tratta di questo. È necessario che tu mi faccia sapere chi sono gli sposi con cui si trova quel vecchio, e dove abitano.» «Nient'altro? Questa è bella! Quasi che fosse una cosa facile rintracciare, otto giorni dopo, uno sposalizio che attraversò Parigi il martedì grasso. Un ago in un pagliaio! Ma è possibile?» «Non importa, bisogna tentare. Capisci, Azelma?» Le due file ai lati del viale ripresero il loro cammino in senso inverso, e la mascherata perse di vista la carrozza della sposa. II. Valjean continua a portare il braccio al collo Realizzare il proprio sogno! A chi è concesso? Forse nelle elezioni celesti: noi tutti, a nostra insaputa, siamo candidati e gli angeli votano. Cosette e Marius erano stati prescelti. In municipio come in chiesa, Cosette fu splendida e commovente. L'aveva vestita la Toussaint con l'aiuto di Nicolette. Portava la sua veste di pizzo di Binche sopra una sottana di taffetà bianco, un velo a punto inglese, una collana di bellissime perle e una corona di fiori d'arancio. Tutta in bianco, in mezzo a tanto biancore scintillava. Era uno squisito candore che si diffondeva, che si trasfigurava in luce; pareva una vergine in procinto di mutarsi in dea. I bei capelli di Marius erano lucidi e profumati, ma sotto le ciocche trapelavano qua e là alcuni solchi pallidi prodotti dalle cicatrici della barricata. Il nonno, superbo, a testa alta, sfoggiando più che mai nella toletta e nei modi tutte le eleganze dei tempi di Barras, conduceva la sposa tenendo le veci di Valjean, il quale non poteva farlo a causa del braccio al collo. Jean Valjean, tutto in nero, li seguiva sorridendo. «Signor Fauchelevent», disse Gillenormand, «ecco una bella giornata. Io voto per la fine delle afflizioni e dei dispiaceri. Ormai più nessuno deve essere malinconico. Io decreto la gioia! Il male non ha più diritto di esistere. È una vergogna per l'etere che ci siano degli sventurati. Il male però non deriva dall'uomo, che in fondo è buono; tutte le miserie hanno per capoluogo o per governo centrale l'inferno, vale a dire le Tuileries del diavolo. Bene, ecco che adesso mi sfuggono delle frasi demagogiche! Dal canto mio non ho più opinioni politiche; che tutti gli uomini siano ricchi e allegri, mi basta questo.» Compiute tutte le cerimonie, proferiti tutti i sì possibili davanti al sindaco e al sacerdote, firmati i registri del municipio e quelli della sagrestia, dopo lo scambio degli anelli, dopo essersi inginocchiati uno accanto all'altra in mezzo al fumo dei turiboli, ammirati e invidiati da tutti, tenendosi per mano, Marius vestito di nero, Cosette di bianco, preceduti dal cerimoniere con le spalline da colonnello che faceva rimbombare le lastre del pavimento con la sua alabarda, tra due ali di curiosi meravigliati, giunsero sotto la porta maggiore della chiesa che aveva i due battenti spalancati, pronti a risalire in carrozza, dopo che ogni cosa era terminata. Cosette non poteva ancora crederci. Guardava Marius, la folla, il cielo; pareva temesse di risvegliarsi, e il suo fare meravigliato e inquieto le aggiungeva qualcosa di incantevole. Al ritorno salirono entrambi nella prima carrozza, uno accanto all'altra, mentre Gillenormand e Valjean presero posto dirimpetto. La zia, retrocedendo di grado, passò nella seconda carrozza. «Figli miei», disse il nonno, «eccovi diventati il signor barone e la signora baronessa, con trentamila franchi di rendita.» E Cosette, chinandosi verso Marius, gli accarezzò l'orecchio con queste parole: «È dunque vero; io mi chiamo Marius, sono la signora Te». Quelle due creature risplendevano. Si trovavano in un momento raro e irripetibile, nell'abbagliante punto di intersezione di tutta la gioventù e di tutta la gioia. Realizzando il verso di Prouvaire, presi insieme non «facevano quarant'anni». Erano il matrimonio sublimato; erano due gigli: non si vedevano, si contemplavano. Cosette scorgeva Marius in un'aureola; Marius scorgeva Cosette su un altare, e su quell'altare e in quell'aureola, amalgamandosi le due apoteosi, apparivano nel fondo, non sapremmo come, dietro una nube per Cosette, in un fulgore per Marius l'ideale e il reale, il ritrovo del bacio e del sogno; il letto nuziale. Tutti i tormenti patiti si erano mutati in ebbrezza; pareva che i dolori, le notti insonni, le lacrime, le angosce, gli spaventi, le disperazioni, trasformandosi in carezze e splendori rendessero più incantevole l'ora incantevole che si avvicinava; che le tristezze fatte ancelle della gioia attendessero alla sua toletta. Che bella cosa aver sofferto! La passata sventura formava un'aureola alla presente felicità; la lunga agonia del loro amore finiva in un'ascensione. Quelle due anime provavano il medesimo incanto, velato di voluttà in Marius, di pudore in Cosette; si ripetevano sottovoce: «Andremo a rivedere il nostro giardinetto in rue Plumet»; le pieghe dell'abito della sposa posavano sul giovane. Una simile giornata produce un'ineffabile mescolanza di sogni e di carezze. Già si possiede e si dubita ancora, e la mente a mezzogiorno pensando alla mezzanotte. Le delizie di quei due cuori traboccavano sulla folla e ispiravano allegria ai passanti, che in rue Saint Antoine, davanti a Saint Paul, si fermavano a osservare attraverso i cristalli della carrozza il tremolio dei fiori d'arancio sul capo della sposa. Ritornarono quindi in rue des Filles-du-Calvaire, nella propria casa, dove Marius risalì trionfante e festoso, con a fianco Cosette, la scala dove l'avevano trasportato semivivo. Donarono le loro borse ai poveri, radunati davanti alla porta, che se le spartirono benedicendoli. Dappertutto si vedevano fiori; la casa non era meno profumata della chiesa. Dopo l'incenso venivano le rose. Credevano di udire dei canti nell'infinito, sentivano Dio nel cuore, si raffiguravano un destino simile a una volta stellata, si vedevano sul capo una luce d'aurora. All'improvviso l'orologio batté le ore. Marius volse lo sguardo al vezzoso braccio nudo di Cosette e alle rosee bellezze che trasparivano vagamente attraverso i merletti del busto; lei, accortasi di quell'occhiata, arrossì fin nel bianco degli occhi. Molti vecchi amici della famiglia Gillenormand erano stati invitati, e si prodigavano premurosi intorno alla sposa facendo a gara nel chiamarla baronessa. L'ufficiale Théodule Gillenormand, ora capitano, venne espressamente da Chartres dov'era di guarnigione, per assistere al matrimonio del cugino Pontmercy. Cosette non lo riconobbe. Egli, dal canto suo, avvezzo com'era a piacere alle donne, non si ricordò di Cosette più che di qualsiasi altra. «Come ho avuto ragione a non prestar fede a quella storiella del lanciere», disse tra sé il vecchio Gillenormand. Cosette trattava Valjean con maggior amorevolezza che mai. Camminava all'unisono col nonno, e mentre costui formulava la sua gioia in aforismi e sentenze, lei esalava affetto e bontà come un profumo. Chi è felice vuole che tutti lo siano. Per parlare con Jean Valjean Cosette ritrovava le inflessioni di voce della sua fanciullezza, e lo accarezzava col sorriso. Nella sala da pranzo era stato predisposto un banchetto. Un'illuminazione a giorno è il condimento necessario di una gran gioia. La nebbia e l'oscurità non tornano gradite a chi è felice, che non acconsente a diventare scuro; la notte sì, le tenebre no. Se non c'è il sole, è necessario crearne uno. La sala da pranzo era una fornace di cose giulive. Nel centro, al di sopra della tavola candita e lucente, un lampadario di Venezia a gocce piatte, adorno di uccelli di ogni colore, bianchi, violacei, rossi, verdi, appollaiati in mezzo alle candele; intorno al lampadario dei candelieri, e alle pareti altri candelieri a tre o cinque braccia; specchi, cristalli, vetri, vasi, porcellane, maioliche, oreficerie, argenterie, ogni cosa brillava e risplendeva. I vuoti fra i candelabri erano occupati da mazzi di fiori in modo che dove non c'era un lume si trovava un fiore. Tre violini e un flauto, posti nell'anticamera, eseguivano dolcemente dei quartetti di Haydn. Jean Valjean si sedette nel salone su una seggiola vicino al battente aperto di una porta che lo teneva quasi nascosto. Pochi minuti prima di mettersi a tavola Cosette andò scherzosamente a fargli una gran riverenza e additandogli la sua toletta da sposa, con uno sguardo affettuosamente malizioso gli chiese: «Siete contento, babbo?». «Sì, sono contento», rispose lui. «Ebbene, ridete allora.» Lui sorrise subito. Pochi minuti dopo, Basque annunciò che il pranzo era servito. I convitati, preceduti da Gillenormand che dava il braccio a Cosette, entrarono nella sala da pranzo e si dispersero intorno alla mensa nell'ordine prestabilito. Due seggioloni a braccioli, collocati a destra e a sinistra della sposa, erano destinati uno al vecchio Gillenormand, l'altro a Jean Valjean. Il primo fu subito occupato, l'altro rimase vuoto. Cercarono il signor Fauchelevent. Non c'era più. Gillenormand chiese a Basque: «Sai dove è finito il signor Fauchelevent?» «Signore», rispose il servo, «appunto il signor Fauchelevent mi ha detto di avvertire il signore che soffriva molto per la sua mano malata e non poteva perciò pranzare col signor barone e la signora baronessa. Prega di volerlo scusare e dice che ritornerà domattina. È partito or ora.» Quel posto vuoto raffreddò un istante il banchetto nuziale; ma se il signor Fauchelevent era partito, rimaneva il nonno che aveva brio per due. Questi assicurò che il signor Fauchelevent aveva fatto egregiamente a ritirarsi per tempo se era sofferente, ma che del resto si trattava di un male di nessuna conseguenza; dichiarazione che bastò a tranquillizzare tutti. D'altronde cos'era un punto oscuro in quell'inondazione di gioia? Cosette e Marius si trovavano in uno di quei momenti egoistici e benedetti in cui le nostre facoltà rimangono accessibili soltanto alla contentezza. Inoltre Gillenormand ebbe un'ottima idea. «Perdio! Poiché quel seggiolone rimane vuoto, occupalo tu, Marius. Tua zia te lo permetterà, quantunque abbia diritto a quel posto. È per te: è legale e gentile. Fortunato vicino a Fortunata.» Applauso di tutta la comitiva. Marius si sedette accanto a Cosette, la quale, rattristata da principio per l'assenza del padre, finì in tal modo con l'essere contenta. Se il sostituto era lo sposo non avrebbe sentito la mancanza di Dio. Posò sul piede di lui il suo piedino calzato di raso bianco. Una volta occupato il seggiolone, il signor Fauchelevent venne dimenticato, non si sentì più nessuna privazione, e cinque minuti dopo dall'una all'altra estremità della mensa tutti ridevano con l'entusiasmo dell'oblio. Quando furono alla frutta, Gillenormand si alzò tenendo in mano un bicchiere di champagne pieno solo a metà (perché il tremolio dei suoi novantadue anni non lo facesse traboccare) e propose il brindisi alla salute degli sposi. «Non riuscirete a sfuggire a due sermoni; avete udito stamane quello del parroco, sentirete stasera quello del nonno. Ascoltatemi, voglio porgervi un consiglio: "Adoratevi". Io non faccio tanti arzigogoli e cammino dritto allo scopo: "Siate felici". In natura non esistono altri saggi che le tortorelle. I filosofi dicono: "Moderate la vostra gioia"; io invece vi suggerisco: "Togliete ogni freno alle vostre gioie", siate innamorati, diventate pazzi. I filosofi vaneggiano; vorrei far loro rientrare la filosofia nel gozzo. Forse che i profumi, i boccioli di rosa appena dischiusi, gli usignoli che cantano, le foglie verdi, l'aurora nella vita, possono riuscire di più? È possibile l'amarsi troppo, piacersi troppo l'un l'altro? Bada, Estella, sei troppo vezzosa! Bada, Nemorino, sei troppo bello! Oh, che grossa scempiaggine! Si può affascinarsi, vezzeggiarsi, ammaliarsi troppo l'un l'altro? Si può forse esser troppo vivi, troppo contenti? "Moderate le vostre gioie." Sì, che mi lascio accalappiare! Abbasso i filosofi! La saggezza sta nel giubilo. Giubilate, giubiliamo. Siamo felici perché siamo buoni, oppure siamo buoni perché siamo felici? Il Sancy si chiama in tal modo perché appartiene ad Harlay de Sancy o perché pesa centosei carati13? Io non lo so; la vita abbonda di simili problemi; ma ciò che importa è il possedere il Sancy e la felicità. Viviamo felici senza cavillare, e obbediamo ciecamente al sole. Cos'è il sole? È l'amore, e chi dice amore, dice donna. Ah! ah! la donna, ecco la vera onnipotenza! Chiedetelo a quel demagogo di Marius se non è schiavo di questa piccola tiranna di Cosette; e per suo libero consenso, il vile! La donna! Non c'è Robespierre che tenga, la donna regna. Ormai non sono più partigiano di altra monarchia che della sua. Cos'è Adamo? È il regno di Eva. Non v'è 1789 che tenga contro di lei. C'era lo scettro reale sormontato da un giglio, c'era lo scettro imperiale sormontato da un globo, c'era quello di Carlomagno tutto in ferro e quello di Luigi il Grande tutto d'oro; la rivoluzione li ha attorcigliati tutti tra il pollice e l'indice come festuche di paglia da due centesimi: è finito, sono infranti, sono a terra, non esistono più scettri. Ma fatemi un po' la rivoluzione contro quel piccolo fazzoletto ricamato che manda profumi di patchoulil Vorrei vedervi all'opera, provateci. Perché è solida? perché è un ornamento muliebre. Ah! voi siete il diciannovesimo secolo? Ebbene, e perciò? Noi eravamo il diciottesimo, noi! Ed eravamo gonzi come voialtri. Non immaginatevi di aver mutato l'universo, perché il vostro trousse galant14, si chiama colera-morbus, e perché la vostra bourrée si chiama cachucha15. Insomma sarà pur necessario amare sempre le donne. Vi sfido a fare diversamente. Questi demonietti sono i nostri angeli. Sì, l'amore, la donna, il bacio, formano un circolo da cui vi sfido a uscire, e nel quale dal canto mio vorrei poter rientrare. Chi di voi ha veduto sorgere negli spazi la stella Venere, la galante dell'abisso, la Celimene dell'Oceano, calmando ogni cosa intorno a sé e volgendo ai flutti uno sguardo femminile? L'Oceano è un aspro Alceste; eppure il brontolare non gli giova, non appena appare Venere gli tocca sorridere, e per quanto rozzo e brutale sia, si sottomette. Noi siamo tutti così, collera, procella, scoppi di fulmini, schiuma fino al soffitto; ma se entra in scena una donna, se spunta una stella, giù genuflessi! Otto mesi or sono Marius si batteva, oggi si sposa. Così va bene. Sì, Marius, sì Cosette, avete ragione, vivete arditamente l'un per l'altra, coccolatevi, fateci crepare tutti d'invidia per non poter fare altrettanto, idolatratevi. Raccogliete con i vostri due becchi, tutte le festuche di felicità sparse sulla terra, e formatene un nido per la vita. Perdio! amare ed essere amati, che bel miracolo quando si è giovani! Non immaginatevi mica d'averlo inventato voi. Io pure fantasticai, sognai, sospirai; io pure ebbi il chiar di luna nell'anima. L'amore è un fanciullo che ha seimila anni, con una lunga barba bianca. In confronto a Cupido, Matusalemme è un monello. Da sessanta secoli, l'uomo e la donna si tolgono di impaccio solo amandosi. Il diavolo che è malizioso si mise a odiare l'uomo, e l'uomo che è ancor più astuto si mise ad amare la donna, e in tal modo si fa un bene maggiore del male che può cagionargli il demonio. Tale astuzia risale al paradiso terrestre. Miei cari, l'invenzione è vecchia, ma è ancora nuovissima. Profittatene. Siate Dafni e Cloe, aspettando l'ora di essere Filemone e Bauci. Quando vi trovate insieme, fate in modo che non vi manchi nulla, che Cosette sia il sole di Marius, che Marius sia l'universo di Cosette. Che il sorriso di vostro marito sia per voi, Cosette, il bel tempo; e che le lacrime di tua moglie siano per te, Marius, la pioggia. E che non piova mai nella vostra famiglia. Vi è toccato un buon numero alla lotteria, l'amore nel sacramento: avete vinto il primo premio; custoditelo con riguardo, mettetelo sotto chiave, non sciupatelo, adoratevi e ridetevene del resto. Credete a quanto vi dico, è frutto del buon senso, che non può mentire. Siate l'uno per l'altro come una religione. Ciascuno ha il suo modo di adorare Dio; ma, sangue di Giuda! il migliore è quello di amare la propria moglie. Ti amo! ecco il mio catechismo; tutti quelli che amano sono ortodossi. La bestemmia di Enrico IV mette la santità tra la gozzoviglia e l'ebbrezza. Ventre-saint-grìs!16. La religione di tale bestemmia non è la mia, vi si dimentica la donna; ciò mi sorprende da parte di Enrico IV. Amici, viva la donna! Io sono vecchio, a quanto dicono, ma è strano come mi senta giovane. Vorrei andare a sentire i flauti nei boschi. Lo spettacolo di questi figlioli che riescono a esser belli e contenti mi inebria. Mi sposerei anch'io se qualcuno mi volesse. È impossibile supporre che Dio ci abbia creati per altre cose oltre che: idolatrare, fare la tortora, far l'Adone, mutarsi in colomba, imitare il galletto, accarezzare col becco l'innamorata da mattina a sera, specchiarsi nella propria sposina, essere fiero, trionfante, pavoneggiarsi; ecco come la pensavamo noi quando eravamo giovani. Ah! per la virtù bambina! quante belle donne c'erano allora, e leggiadre, e sensibili! Anch'io ho fatto le mie conquiste! Dunque amatevi. Se non dovessimo amarci, davvero non comprenderei l'esistenza della primavera, e dal canto mio pregherei il buon Dio di rinchiudere tutte le sue belle cose in un ripostiglio: i fiori, gli uccelli e le belle ragazze. Figli miei, ricevete la benedizione di questo vecchio galantuomo.» La serata trascorse animata, allegra, affettuosa. Il sovrano buon umore del nonno diede l'intonazione alla festa, e tutti seguirono la spinta di quella cordialità quasi centenaria. Ballarono un poco, risero anche, fu insomma un bello sposalizio alla buona, a cui avrebbero potuto invitare il buon vecchio tempo andato; anzi, a dir vero, era presente sotto le sembianze di Gillenormand. Vi fu chiasso, poi silenzio. Gli sposi disparvero. Poco dopo mezzanotte casa Gillenormand divenne un tempio. Qui ci arrestiamo. Sul limitare delle notti nuziali sta dritto un angelo sorridente col dito sulla bocca. L'anima entra in contemplazione dinanzi al santuario dove si celebra l'amore. Al disopra di quelle case l'atmosfera dev'essere irradiata di luce; la gioia in esse contenuta deve sfuggire attraverso le pareti in forma di raggi e diffondersi lentamente nelle tenebre. È impossibile che una simile festa sacra e fatale non tramandi all'infinito un celeste splendore. L'amore è il sublime crogiolo in cui si effettua la fusione dell'uomo con la donna; ne esce l'essere uno, l'essere triplice, l'essere finale, la trinità umana. La nascita di due anime in una deve essere un'emozione per l'ombra. L'amante è un sacerdote e la vergine, rapita in estasi, si sgomenta. Qualche emanazione di tanta gioia deve salire fino a Dio. Lì dove ha luogo il vero matrimonio, ovvero dove c'è l'amore, vi si unisce anche l'ideale. Un letto nuziale traccia fra le tenebre un punto d'aurora. Se alla pupilla di carne fosse dato scorgere le temute e incantevoli visioni della vita superiore, probabilmente vedrebbe le parvenze della notte, gli ignoti alati, gli eterei passeggeri dell'invisibile, una moltitudine di cupe immagini chinarsi tutt'intorno alla splendida casa, contente, benedicendo, additandosi le une alle altre la vergine sposa dolcemente sbigottita, serbando sulle loro divine sembianze il riflesso dell'umana felicità. Se in quell'ora suprema gli sposi ebbri di voluttà, che si credono soli, stessero a origliare, udrebbero nella loro camera un aleggiare confuso. La felicità perfetta implica la solidarietà degli angeli. Quell'alcova piccola e oscura ha per soffitto il cielo. Quando due bocche consacrate dall'amore si ricercano per creare, è impossibile che al disopra di quell'ineffabile bacio non vi sia un trasalimento nell'immenso mistero delle stelle. Tali sono le vere felicità: non c'è gioia al di fuori di esse; la sola estasi è l'amore; ogni altra cosa è pianto. Amare ed essere amati è sufficiente. Dopo non chiedete più nulla; non si possono scoprire altre perle nelle tenebrose piaghe della vita. L'amore è un compimento. III. L'inseparabile Cos'era avvenuto di Jean Valjean? Subito dopo aver sorriso per il gentile comando di Cosette, mentre nessuno badava a lui, egli si era alzato, e senza essere scorto era passato nell'anticamera. Era la stessa stanza dove era entrato otto mesi prima sudicio di fango, di sangue e di polvere riportando il nipote al nonno. Il vecchio rivestimento lungo le pareti era adorno di ghirlande di fiori e di foglie, e sul canapè sul quale aveva deposto Marius ora stavano seduti i suonatori. Basque in abito nero coi calzoni corti, le calze bianche e i guanti bianchi, era intento a circondare di corone di rose ciascuno dei piatti destinati alla mensa. Valjean, additandogli il braccio appeso al collo, lo incaricò di spiegare la sua assenza e partì. Si trattenne alcuni minuti immobile nelle tenebre, in ascolto sotto le finestre illuminate della sala da pranzo, che si aprivano sulla strada. Il confuso mormorio del banchetto giungeva fino a lui; udiva la parola alta e autorevole del nonno, il suono dei violini, l'acciottolio dei piatti e dei bicchieri, gli scoppi di risa, e in mezzo a quell'allegro rumore distingueva la tenera voce di Cosette. Poi, abbandonata rue des Filles-du-Calvaire, si avviò verso rue de l'Homme-Armée. Per ritornarsene a casa prese rue Saint-Louis, rue Colture, rue Sainte Catherine e rue Bianc-Manteaux; in quel modo il tragitto di dilungava, è vero, ma era quella strada che da tre mesi percorreva ogni giorno con Cosette per recarsi in rue de l'Homme-Armée da rue des Filles-du-Calvaire, evitando gli ingombri e il fango della rue Vieille-du-Temple. Il cammino fatto con Cosette escludeva per lui ogni altro itinerario. Entrò in casa, accese il lume, salì le scale. L'appartamento era vuoto. Non c'era più nessuno, nemmeno la Toussaint. Il suo passo rimbombava nelle stanze più del consueto. Tutti gli armadi erano aperti. Penetrò nella camera di Cosette; non c'erano più lenzuola sul letto, e le coperte erano piegate ai piedi dei materassi, sui quali non doveva più riposare nessuno. Tutti i piccoli arnesi femminili a cui la giovane era affezionata, erano scomparsi; non rimanevano che i mobili più ingombranti e le quattro mura. Anche il letto della Toussaint era sguarnito. Un solo letto era stato rifatto e pareva attendesse qualcuno: era il suo. Jean Valjean guardò le pareti, chiuse gli sportelli di qualche armadio, girò avanti e indietro da una stanza all'altra. Una volta nella propria camera, depose il lume sopra un tavolo. Aveva liberato il braccio del fazzoletto, e usava la mano destra come non soffrisse alcun dolore. Si accostò al letto e i suoi occhi, chissà se per caso o per intenzione, si arrestarono sull'inseparabile di cui Cosette era stata gelosa, la piccola valigia che non abbandonava mai, e che al suo arrivo in rue de l'Homme-Armé, il 4 giugno, aveva collocato sopra un mobile accanto al capezzale. Mosse verso il tavolino con qualche vivacità, si tolse di tasca una chiave e aprì il forziere. Ne trasse fuori gli abiti indossati dieci anni prima da Cosette quando aveva lasciato Montfermeil; prima la vesticciola nera, poi il fazzoletto nero da collo, poi le robuste scarpe che avrebbe quasi potuto calzare ancora, tanto aveva il piede piccolo, quindi il corpetto di fustagno dal rozzo tessuto, poi la sottana di maglia, infine il grembialuccio e le calze di lana. Queste calze, che conservavano ancora l'impronta dei graziosi contorni di una gambettina, non erano più lunghe della mano di Valjean. Ogni cosa era nera. Era lui che le aveva donato quegli abitini a Montfermeil. Man mano li toglieva dal forziere, li schierava sul letto, e pensava, e si rammentava. Era inverno, un dicembre freddissimo, e la piccina rabbrividiva seminuda nei cenci, coi piedini rossi negli zoccoli; lui, Jean Valjean, le aveva fatto togliere gli stracci e indossare quel vestito di gramaglie. Sua madre, nella tomba, dovette gioire vedendola portare il lutto e soprattutto vedendola vestita e riscaldata. Pensò alla foresta di Montfermeil che avevano attraversato insieme, Cosette e lui; pensò alla stagione di allora, agli alberi senza foglie, ai boschi senza uccelli, al cielo senza sole; non importa, era un tempo delizioso. Distese quelle spoglie sul letto, la pezzuola accanto alla gonnella, le calze vicino alle scarpe, il corpetto alla veste, e le contemplò una dopo l'altra. Cosette era alta appena così, portava tra le braccia la sua bambola, aveva il luigi d'oro nella taschina del grembiale e rideva, e camminavano entrambi tenendosi per mano; e lei non aveva altri al mondo che lui. Allora la sua veneranda testa canuta cadde sul letto, il suo vecchio cuore stoico si spezzò, il suo volto si sprofondò per così dire, tra vestitini di Cosette, e se qualcuno in quel momento avesse salito le scale, avrebbe udito dei singhiozzi strazianti. IV. «Immortale Jecur»17 L'antica terribile lotta, di cui già abbiamo visto parecchie fasi, ricominciò. Giacobbe lottò una sola notte con l'angelo. Quante volte, ahimè! abbiamo già veduto Valjean lottare a corpo a corpo nelle tenebre con la sua coscienza! Lotta incredibile! In certi istanti sdrucciola il piede, in certi altri sprofonda il suolo. Quante volte quella coscienza smaniosa del bene lo aveva stretto e oppresso! Quante volte la verità inesorabile gli aveva posato il ginocchio sul petto! Quante volte, abbattuto dalla luce non le aveva chiesto grazia, e quella luce implacabile, accesa in lui e su lui dal vescovo, lo aveva abbagliato a viva forza, quando invece lui desiderava rimanere cieco! Quante volte dopo un equivoco, dopo un'argomentazione traditrice e speciosa dell'egoismo, aveva udito la coscienza sdegnata gridargli all'orecchio: «Uno sgambetto! Miserabile!»; quante volte il suo pensiero refrattario aveva convulsamente rantolato sotto l'evidenza del dovere! Resistenza a Dio; funebri sudori. Quante volte si era rialzato, sanguinante, contuso, spezzato, illuminato, con la disperazione nel cuore e la serenità nell'animo, e, vinto, si sentiva vincitore! E la coscienza formidabile, splendida, tranquilla, ritta su di lui, dopo averlo straziato, torturato, infranto, gli diceva: «Ora vattene in pace!». Ma al finire di una lotta così tetra, ahimè, quale lugubre pace! Con la coscienza, dunque, non si finisce mai! Tuttavia in quella notte Valjean comprese che era l'ultima sua battaglia. Gli si presentava una domanda straziante. Le predestinazioni non sono sempre rette, non si stendono come un viale rettilineo dinanzi al predestinato, ma hanno dei vicoli ciechi, delle oscure giravolte, degli incroci allarmanti che offrono parecchie strade. In quel momento egli aveva fatto sosta nel più pericoloso di quegli incroci, era pervenuto al punto supremo d'intersezione del bene e del male. Quel tenebroso incrocio gli stava sotto gli occhi. Come già era avvenuto in altre dolorose peripezie, anche in questa circostanza gli si aprivano due vie, una attraente, l'altra spaventosa. A quale appigliarsi? Quella che lo atterriva gli era consigliata dal misterioso dito che scorgiamo ogni volta che fissiamo i nostri occhi nell'ombra. Ancora una volta Jean Valjean poteva scegliere fra il porto tremendo e la sorridente insidia. Era dunque vero? L'anima può guarire ma non la sorte. Cosa spaventosa! Un destino incurabile! Ecco la domanda che gli si presentava: Come doveva regolarsi in presenza della felicità di Cosette e di Marius? Tale felicità era lui che l'aveva creata; se l'era immersa da solo nelle viscere, e ormai nell'esaminarla poteva provare la soddisfazione che godrebbe un armaiolo nel riconoscere la marca della propria fabbrica sul coltello che si strappasse fumante dal petto. Cosette aveva Marius, Marius possedeva Cosette; avevano tutto, anche la ricchezza; ed era opera sua. Ma ora che quella felicità esisteva, cosa doveva farne, lui, Jean Valjean? Doveva imporsi su di essa, trattarla come cosa di sua pertinenza? Senza dubbio Cosette era di un altro; ma doveva trattenere di lei tutto ciò che poteva, rimanere quella specie di padre, appena intravisto, ma rispettato, che era stato fino allora? Doveva introdursi tranquillamente nella casa degli sposi e portare il suo passato in quell'avvenire senza dire una parola? Si sarebbe presentato come chi abbia diritto, sarebbe andato a sedersi a quel luminoso focolare così, col suo velo? Avrebbe stretto, sorridendo con le sue tragiche mani quelle mani innocenti? Avrebbe posato sui pacifici alari del salotto Gillenormand i suoi piedi che si trascinavano dietro l'ombra infamante della legge? Avrebbe condiviso la sorte di Cosette e di Marius? Avrebbe addensato l'oscurità sulla propria fronte, e sulla loro la nube? Avrebbe associato la sua catastrofe alla loro felicità? Avrebbe continuato a tacere? In una parola, sarebbe stato il malaugurato mutismo del destino accanto a quelle due creature fortunate? Bisogna essere avvezzi alla fatalità e alle prove che ci impone per avere il coraggio di alzare gli occhi quando certe domande ci appaiono nella loro orribile nudità. Il bene o il male stanno dietro quel severo punto interrogativo, e la sfinge domanda: «Cosa farai?». L'abitudine alle lotte Valjean la possedeva. Osservò fisso la sfinge. Esaminò sotto tutti gli aspetti lo spietato problema. Cosette, quell'incantevole creatura, era la zattera di quel naufragio. Che fare? Aggrapparvisi o abbandonarla? Se vi si attaccava usciva dal disastro, risaliva verso il sole, faceva scorrere via l'acqua amara dai suoi capelli, era salvo, viveva. La lasciava? In tal caso l'abisso. Si consigliava dolorosamente col pensiero, o per meglio dire, combatteva, e si precipitava furiosamente dentro la sua anima, ora contro la sua volontà, ora contro la sua convinzione. Fu bene che avesse potuto piangere, perché ciò valse forse a rischiararlo. Tuttavia l'inizio fu aspro e si scatenò in una procella più violenta di quella che un tempo l'aveva spinto ad Arras. Gli si presentò alla mente il passato sotto gli occhi del presente, e paragonava, e singhiozzava. Una volta aperta la cateratta delle lacrime, il disperato si contorse. Si sentiva prigioniero. Ahimè! nel pugilato a oltranza tra l'egoismo e il dovere, quando retrocediamo passo passo dinanzi al nostro immutabile ideale, sconvolti, irritati, esasperati di dover cedere, disputando il terreno, lusingandoci sulla possibilità di una fuga, cercando un'uscita, quale brusca e sinistra resistenza ci oppone, dietro, la parete! Sentire l'ombra sacra che fa ostacolo! L'invisibile inesorabile, quale oppressione! Con la coscienza, dunque, non si finisce mai. Deciditi, Bruto, deciditi Catone: è senza fine, perché è Dio. Si getta in quel pozzo il lavoro di tutta la vita, vi si buttano la fortuna, la ricchezza, i risultati conseguiti, vi si scagliano la libertà o la patria, vi si lanciano il benessere, il riposo, la gioia. Ancora! Ancora! Vuotate il vaso, rovesciate l'urna! Bisogna finire col gettarvi il cuore. Tra le nebbie del vecchio inferno c'è in qualche angolo una botte simile. Non siamo scusabili di volere, alla fine, rifiutare? L'inesauribile può avere forse diritti? Le catene eterne non sono superiori alla forza umana? Chi potrebbe biasimare Sisifo e Jean Valjean di dire «Basta?». L'obbedienza della materia è limitata dall'attrito; non ci sarà un limite anche per l'obbedienza dell'anima? Se è impossibile il moto perpetuo, si può esigere la perpetua abnegazione? Il primo passo è nulla; è l'ultimo che è difficile. Cos'era il processo Champmatieu in confronto del matrimonio di Cosette e delle sue conseguenze? Cos'è il ritorno nella galera a paragone del ritorno nel nulla? O primo gradino della discesa, come sei fosco! O secondo gradino, come sei nero! In qual modo non volgere il capo, stavolta? Il martirio è una sublimazione, ma sublimazione corrosiva; è una tortura che santifica. Si può acconsentirvi la prima ora; ci si va a sedere sul tronco di ferro rovente, si posa sulla fronte la corona di ferro rovente, si accetta il globo di ferro rovente, si impugna lo scettro di ferro rovente; ma rimane ancora da indossare il mantello di fiamme, e non ci sarà un minuto in cui la miserabile carne potrà rivoltarsi, in cui desideri abdicare il supplizio? Finalmente Jean Valjean raggiunse la calma della prostrazione. Meditò, ponderò, esaminò le alternative della misteriosa bilancia di luce e di ombra. Imporre la sua galera ai suoi due figli, o inabissarsi da sé irrevocabilmente. Da una parte il sacrificio di Cosette dall'altra il proprio. A quale soluzione si arrestò? Quale determinazione prese? Quale fu la risposta definitiva che nell'interno dell'anima porse all'incorruttibile domanda della fatalità? Quale porta decise di aprire? Qual lato della sua esistenza decise di chiudere e di murare? Fra tutti gli inesorabili dirupi che lo circondavano, su quale cadde la sua scelta? A quale estremo si appigliò, a quale dei precipizi fece un cenno del capo? La sua vertiginosa fantasticheria durò tutta la notte. Rimase fino allo spuntare del giorno nella stessa posa, piegato in due su quel letto, abbattuto, e forse, ahimè! schiacciato sotto l'enormità del destino, coi pugni stretti, le braccia distese ad angolo retto, come un crocifisso staccato dalla croce e buttato con la faccia contro la terra. Vi restò dodici ore, le dodici ore di una lunga notte d'inverno; intirizzito, senza sollevare il capo, né proferire una parola. Giaceva immobile come un cadavere, mentre il suo pensiero strisciava a terra, per spiccare il volo verso il cielo. A vederlo così immobile, sembrava morto; poi, di tratto in tratto trasaliva convulsamente, e la sua bocca, compressa sulle vestine di Cosette, le baciava; allora si vedeva che era vivo. «Si» vedeva? Ma chi, chi lo vedeva, se Valjean era solo e non c'era nessuno lì? Chi sta nelle tenebre. 1 Un matrimonio di martedì grasso / Non avrà figli ingrati. 2 Soprannome scherzoso che si dà alle maschere sconce. 3 Specie di vetture che si usavano nei dintorni di Parigi, e che poi cedettero il posto quasi interamente agli omnibus. 4 Maschera notissima, che rappresenta il facchino che scarica le merci sul fiume. 5 Padre. 6 Voglio che mi taglino il collo, e non avere mai detto in vita mia, voi, tu e me, se non conosco quel parigino là. 7 «Pantin», letteralmente significa burattino, oltre che, in argot, Parigi. 8 Seguire. 9 Figlia. 10 Il Governo. 11 Essere arrestato. 12 Trattoria di grido. 13 Sancy si pronuncia nello stesso modo che cent-six che significa centosei. Sancy poi è il nome d'un famoso diamante della corona di Francia e pesa appunto 106 carati. 14 Antica denominazione del colera in Francia. 15 Nomi di balli; il primo francese, il secondo spagnolo. 16 Letteralmente: ventre-santo-brillo. 17 Cuore immortale. LIBRO SETTIMO L'ultima stilla del calice I. Il settimo cerchio e l'ottavo cielo L'indomani d'un giorno di nozze è solitario. Si rispetta il raccoglimento dei fortunati, e anche un po' il loro sonno attardato. Il frastuono delle visite e delle felicitazioni ricomincia solo più tardi. La mattina del 17 febbraio, un po' dopo mezzogiorno, Basque con strofinaccio e piumino sotto il braccio era occupato a ripulire l'anticamera, quando udì bussare leggermente alla porta. Non avevano suonato il campanello, attenzione delicata in un giorno simile. Basque aprì, e vedendo che era il signor Fauchelevent, lo introdusse nel salotto ancora ingombro e in disordine che pareva il campo di battaglia delle allegrie del giorno precedente. «Eh, certamente! signore», osservò Basque, «ci siamo svegliati un po' tardino.» «Il vostro padrone è alzato?», chiese Valjean. «Come va il braccio del signore?», rispose il servo. «Meglio, il vostro padrone è alzato?» «Quale? il vecchio o il nuovo?» «Il signor Pontmercy.» «Il signor barone?», disse Basque raddrizzandosi. I titoli esistono soprattutto per i domestici. Se ne riverbera qualche cosa anche su loro, ricevono quelle che un filosofo potrebbe chiamare le pillacchere della nobiltà, e ciò li seduce. Marius, sia detto di volo, nella sua qualità di repubblicano militante, di cui aveva dato la prova, ormai si trovava barone un po' suo malgrado. Era avvenuta una piccola rivoluzione in famiglia intorno a quel titolo; adesso Gillenormand ci teneva e Marius ne era svogliato. Ma il colonnello Pontmercy aveva scritto: Mio figlio porterà il mio titolo, e lui obbediva. Inoltre Cosette, nella quale cominciava a far capolino la donna, era contenta di chiamarsi baronessa. «Il signor barone?», ripetè Basque. «Vado subito a vedere. Gli dirò che il signor Fauchelevent lo aspetta.» «No, non ditegli che sono io. Annunciategli che qualcuno desidera parlargli in particolare, ma non dite il nome.» «Ah!», esclamò Basque. «Voglio fargli una sorpresa.» «Ah!», replicò il servo, rivolgendo a se stesso questo secondo «ah!» come spiegazione del primo. E uscì. Come s'è detto, la sala era in disordine: sembrava quasi che, stando a origliare, si dovesse udire tuttora il confuso rumoreggiare delle nozze. Il pavimento era sparso di fiori di ogni specie, caduti dalle ghirlande e dalle acconciature femminili. Le candele consumate fino al moccolo, arricchivano di stalattiti di cera i cristalli dei lumi. Neppure un mobile a posto. Tre o quattro seggioloni negli angoli collocati vicino gli uni agli altri, in semicerchio, pareva continuassero una conversazione. Quello scompiglio aveva un aspetto sorridente; una festa cessata tramanda ancora un po' di grazia; vi fu della gioia su quei sedili abbandonati alla rinfusa, tra quei fiori che appassiscono, sotto quei lumi spenti; si pensa ancora alla gioia; il sole, succeduto all'illuminazione, penetrava allegramente nella stanza. Trascorsero alcuni minuti, durante i quali Valjean restò immobile dove l'aveva lasciato Basque. Era oltremodo pallido; i suoi occhi erano tanto incavati nelle orbite dall'insonnia, che quasi vi sparivano; il suo abito nero rivelava dalle grinze la notte in bianco e aveva i gomiti imbiancati dalla calugine che si appiccica al panno per l'attrito delle biancherie. Guardava ai suoi piedi i contorni della finestra disegnati dal sole. Udendo un rumore alla porta alzò gli occhi. Marius entrò con la testa alta, la bocca sorridente, un non so che di splendido sul volto, la fronte aperta e l'occhio trionfante. Lui pure non aveva dormito. «Siete voi, papà?», esclamò vedendo Valjean. «E quell'imbecille di Basque che aveva l'aria misteriosa! Ma venite troppo di buon'ora; non sono ancora le dodici e mezza; Cosette dorme.» La parola «papà» diretta da Marius al signor Fauchelevent significava «felicità suprema». Era sempre esistito tra loro, come ci è noto, un dirupo, una freddezza, un riserbo, un ghiaccio insomma da infrangere o da far dileguare, ma il giovane sposo si trovava a un tal punto di entusiasmo, che il dirupo s'era appianato, il ghiaccio s'era liquefatto, e Fauchelevent era diventato suo padre, per lui come per Cosette. Continuò, le parole gli traboccavano dalle labbra, come sempre avviene nei divini parossismi della gioia: «Come sono contento di vedervi! Se sapeste quanto abbiamo sentito la vostra mancanza ieri! Buongiorno, papà. Come sta la vostra mano? meglio, vero?». E contento della risposta favorevole che si porgeva da sé, proseguì: «Quanto abbiamo parlato di voi! Cosette vi ama tanto! Non dimenticatevi che avete qui la vostra stanza. Non vogliamo più saperne di rue de l'Homme Armé; assolutamente non vogliamo più. Come avete fatto a scegliere una strada come quella, ammalata, brontolona, brutta, con una barriera a un'estremità, dove fa sempre freddo e non si può entrare? Voi verrete a installarvi qui subito, anzi oggi stesso, altrimenti avrete a che fare con Cosette, la quale vuol menarci tutti per il naso, ve lo avviso. La vostra camera l'avete già vista: si trova accanto alla nostra e si apre sul giardino. Abbiamo fatto accomodare la serratura, il letto è preparato, tutto è pronto, mancate voi solo. Cosette ha fatto collocare vicino al vostro letto un'ampia sedia a braccioli in velluto di Utrecht, alla quale ha comandato di stendervi le braccia. Nel boschetto di acacie di fronte alle vostre finestre viene tutte le primavere un usignolo, lo vedrete fra due mesi; avrete il suo nido a sinistra e il nostro a destra; di notte udrete il suo canto, di giorno il cinguettio di Cosette. La vostra camera è rivolta a mezzogiorno. Cosette vi metterà in ordine i vostri libri, Il viaggio del capitano Cook, quello di Vancouver e gli altri vostri arnesi. C'è, inoltre, mi pare, un forziere che vi sta molto a cuore, ma gli ho già preparato io un posto d'onore. Avete fatto la conquista di mio nonno; gli andate a genio. Vivremo tutti insieme. Conoscete il whist? Se lo sapete giocare, colmerete il buon vecchio di gioia. Accompagnerete voi a passeggio Cosette quando io dovrò recarmi in tribunale, porgendole il braccio come facevate prima, al Luxembourg, ve ne ricordate? Siamo assolutamente decisi a vivere sempre felici e voi sarete partecipe della nostra gioia, capite, papà? Appunto, farete colazione con noi oggi, vero?». «Signore», rispose Valjean, «devo dirvi una cosa: io sono un vecchio galeotto.» Il limite dei suoni acuti percettibili può essere oltrepassato tanto per la mente come per l'orecchio. Le parole sono un vecchio galeotto, uscite dalla bocca di Fauchelevent ed entrate nell'orecchio di Marius andavano al di là del possibile. Il giovane non comprese; gli parve di aver udito qualcosa, ma non sapeva cosa, e rimase a bocca aperta. Allora si avvide di come Valjean fosse stravolto; fino a quell'istante, assorbito com'era dal proprio entusiasmo, non si era accorto di quel terribile pallore. Jean Valjean slacciò il fazzoletto nero che gli sosteneva al collo il braccio destro, svolse il pannolino avviluppato intorno alla mano, denudò il pollice e lo mostrò a Marius dicendogli: «Non ho nulla alla mano». Il giovane osservò il dito. «Non ho avuto mai nulla», riprese Valjean. Infatti non si vedeva nessuna cicatrice. Valjean proseguì: «Era opportuno che io fossi estraneo al vostro matrimonio, e me ne sono tenuto lontano quanto mi è stato possibile. Ho finto questa ferita per non introdurre un vizio di nullità negli atti matrimoniali; insomma, per potermi dispensare dalla firma». Marius balbettò: «Cosa significa tutto questo?». «Significa», rispose Valjean, «che sono stato in galera». «Voi mi fate impazzire!», esclamò l'altro spaventato. «Signor Pontmercy», disse Valjean, «ho vissuto diciannove anni in galera per furto, poi sono stato condannato a vita come recidivo, e attualmente mi trovo in contumacia.» Invano Marius tentava di fuggire dinanzi alla realtà, di rifiutare i fatti, di resistere all'evidenza; bisognava arrendersi. Cominciò a comprendere, e come sempre avviene in simili casi, esagerò. Fu preso da un brivido; un'idea che lo fece fremere gli attraversò la mente; intravide nell'avvenire, per se stesso, un'esistenza mostruosa. «Dite tutto! dite tutto!», esclamò. «Voi siete il padre di Cosette!» E fece due passi indietro con un moto d'orrore indescrivibile. Valjean raddrizzò la testa con tale maestà, che parve elevarsi sino al soffitto. «È necessario, signore, che mi crediate, quantunque il giuramento di uomini come noi non venga calcolato dai tribunali...» Tacque un momento, poi soggiunse con una specie di autorità sovrana e sepolcrale, articolando lentamente e accentuando ogni sillaba: «...Voi mi crederete. Il padre di Cosette, io! Davanti a Dio, no. Signor barone di Pontmercy, io sono un contadino di Faverolles e guadagnavo la vita potando alberi. Non mi chiamo Fauchelevent, ma Jean Valjean. Non ho nessuna parentela con Cosette. Rassicuratevi». Marius balbettò: «Chi me lo prova?». «Io, poiché lo dico.» Marius esaminò quell'uomo. Era lugubre e tranquillo. Da una simile calma non potevano uscire menzogne. Chi è agghiacciato è sincero. In quella freddezza da tomba si sentiva la verità. «Vi credo», disse il giovane. Valjean chinò la testa quasi per prenderne atto, quindi ripigliò: «Cosa sono io per Cosette? Un passeggero. Dieci anni fa ignoravo perfino che esistesse. Io l'amo, è vero. Si nutre affetto per un fanciullo che vediamo piccino, mentre noi siamo già attempati. Quando si è vecchi ci si sente nonno di tutti i bimbi. Mi sembra che possiate supporre in me qualcosa che somigli a un cuore. Cosette era orfana, senza padre né madre, aveva bisogno di me, ed ecco perché l'amai. Sono così deboli i fanciulli, che il primo che capita, anche un uomo come me, può riuscire un protettore. Ecco il dovere al quale ho adempiuto verso Cosette. Non credo che questa cosa possa precisamente chiamarsi una buona azione; ma se è tale, mettete ch'io l'abbia compiuta. Prendete nota di questa circostanza attenuante. Oggi Cosette abbandona la mia esistenza; le nostre due strade si separano; d'ora innanzi io non sarò più nulla per lei. Ora si chiama Madame Pontmercy; la sua sorte è mutata, e in modo positivo. Tutto dunque è per il meglio. Quanto ai seicentomila franchi, voi non ne parlate, ma prevengo il vostro pensiero: ebbene, costituiscono un deposito. Come mai tale deposito si trovava in mano mia? Che importa? Lo rendo, e nessuno può chiedermi nulla di più. Completo la restituzione col dirvi il mio vero nome. Questo pure mi riguarda. Voglio che sappiate chi sono». E fissò Marius in volto. I sentimenti che Marius provava erano confusi e incoerenti. Ci sono questi sbuffi di vento del destino che producono nell'anima nostra simili ondate. Tutti abbiamo provato degli istanti di turbamento, nei quali ogni cosa in noi svanisce; allora pronunciamo le prime parole che ci si presentano, e non sempre sono le più adatte. Certe subitanee rivelazioni non si possono sopportare e ci inebriano come un vino funesto. Marius rimase così sbalordito da quella situazione, che venne fuori a parlare con Valjean come se fosse sdegnato della confessione fattagli. «Ma infine», esclamò, «perché mi dite tutto questo? Chi vi costringe? Potevate bene serbare il vostro segreto. Non siete né denunciato, né inseguito, né ricercato. Ci deve essere qualche causa che vi spinge a farmi così, a cuor leggero, una simile rivelazione; terminate dunque. A quale scopo questa confessione?» «A quale scopo?», disse Valjean con voce così bassa e cupa che pareva parlasse a se stesso piuttosto che al suo interlocutore. «Per qual motivo infatti un forzato viene a dirvi: "Io sono un galeotto?". Ebbene, sì, il motivo è strano! È per onestà. La maggior sciagura è un filo che ho qui nel cuore e che mi tiene avvinto. È soprattutto quando siamo vecchi che simili fili diventano solidi; tutta la vita intorno si sfascia, ma essi resistono. Se avessi potuto strapparmi questo filo, spezzarlo, sciogliere il nodo o tagliarlo e andarmene lontano, sarei stato salvo. Bastava che partissi: in rue Bouloy non mancano le diligenze; voi siete felici e io me ne vado. Tentai di romperlo quel filo, feci ogni sforzo, ma ha tenuto, non s'è rotto; insieme dovrei strapparmi il cuore. Allora ho detto: "Non posso vivere altrove, bisogna che rimanga". Ebbene, sì, avete ragione, sono un imbecille, perché non mi sono fermato senza dire nulla? Voi mi offrite una stanza qui nella casa, la signora Pontmercy mi ama e ha detto a quel seggiolone di stendermi le braccia, vostro nonno è contentissimo di avermi con sé, gli vado a genio, abiteremo tutti insieme, prenderemo i pasti in comune, io porgerò il braccio a Cosette... Perdonatemi, è l'abitudine... a Madame Pontmercy; avremo un solo tetto, una sola mensa, un solo focolare, lo stesso cantuccio al fuoco d'inverno, la stessa passeggiata d'estate; ecco la gioia, la felicità, ecco il mio tutto. Vivremo in famiglia. In famiglia!» A questa parola Jean Valjean si fece cupo. Incrociò le braccia, esaminò il pavimento ai suoi piedi come se volesse scavarvi un abisso, e d'un tratto la sua voce scoppiò con veemenza: «In famiglia! No. Io non faccio parte di nessuna famiglia, né della vostra, né di quella di tutti gli uomini. Nelle case dove si vive in dimestichezza io sono di troppo. Esistono le famiglie, ma non per me. Io sono lo sventurato, l'escluso. Ho avuto un padre e una madre? Quasi ne dubito. Il giorno in cui ho dato marito a quella fanciulla tutto è finito; vidi ch'era contenta, che stava con l'uomo amato, che c'era un buon vecchio, che formavano l'unione di due angeli, che la casa era colma di gioia, che tutto era bene, e allora dissi a me stesso: "Tu non entrerai!". Potevo mentire, è vero, ingannarvi tutti, rimanere il signor Fauchelevent. Finché si trattava di lei, ho potuto mentire, ma ora, per il mio solo vantaggio, non lo devo più fare. Bastava tacere, è vero, e tutto sarebbe continuato. Mi chiedete cosa mi costringe a parlare? Una cosa strana, la coscienza. Tacere è facile, ho consumato la notte a tentare di persuadermi di ciò. Voi mi chiedete una confessione, e quanto ho appena detto è così straordinario che ne avete il diritto. Ebbene, ho passato la notte cercando dei motivi, e ne ho trovati di plausibilissimi, ho fatto quanto ho potuto, siatene certo. Ma ci sono due cose in cui non sono riuscito: né a spezzare il filo che mi tiene fissato, avvinto, inchiodato qui col cuore, né a far tacere qualcuno che mi parla sommessamente quando mi trovo solo. Ecco perché sono venuto a confessarvi tutto. Tutto o quasi. C'è qualche cosa di inutile che riguarda me soltanto, e che quindi tengo per me; l'essenziale lo sapete. Ho dunque preso il mio mistero e ve l'ho portato; ho sventrato il mio segreto sotto i vostri occhi. Non era una risoluzione facile a prendersi, ci è voluta tutta la notte. Ah! credete forse che non mi sia detto che questo non era più il caso del processo Champmathieu, che occultando il mio vero nome non danneggiavo nessuno, che il nome di Fauchelevent mi era stato dato dallo stesso Fauchelevent per riconoscenza di un servizio resogli, che potevo conservarlo, che sarei stato felice nella stanza offertami da voi, che non vi darei fastidio in nulla, che me ne rimarrei nel mio cantuccio, e che mentre voi avreste Cosette, a me resterebbe il conforto di trovarmi nella stessa casa di lei. Ciascuno avrebbe goduto la sua parte di felicità. Continuando a essere Fauchelevent tutto si accomodava; tutto sì, tranne la mia coscienza. Ci sarebbe stata dovunque la gioia, ma il fondo dell'anima rimaneva nero. Non bastava essere felici; bisognava sentirsi soddisfatti. Dunque, avrei continuato a chiamarmi Fauchelevent, avrei celato la mia vera fisionomia, avrei contrapposto un enigma alla vostra fioritura, mi sarei avviluppato di tenebre in mezzo alla vostra luce; così avrei silenziosamente introdotto la galera nella vostra famiglia, senza nemmeno gridare: "Guardatemi!". Mi sarei seduto alla vostra mensa col pensiero che se aveste saputo chi ero mi avreste scacciato: mi sarei lasciato servire da domestici che se mi avessero conosciuto avrebbero esclamato: "Che orrore!". Dunque vi avrei toccato col mio gomito che siete in diritto di respingere, avrei truffato le vostre strette di mano! Nella vostra casa avrebbero diviso la riverenza tra una chioma canuta venerabile e una infamata. Nelle vostre ore più intime, quando tutti i cuori si credono aperti gli uni agli altri, trovandoci tutti e quattro insieme, vostro nonno, voi due e me, ci sarebbe stato fra noi uno sconosciuto! Dividendo sempre la vostra esistenza, non avrei avuto altra preoccupazione che quella di non spostare il coperchio del mio terribile pozzo! Così io, un morto, mi sarei imposto a voi due che siete nel pieno della vita. Avrei condannato anche Cosette con me, per sempre. Saremmo stati in tre, voi, Cosette e io, tre teste sotto il berretto verde! Non vi sentite rabbrividire? Ora sono soltanto il più sventurato degli uomini, allora sarei stato il più mostruoso. E tale delitto lo avrei commesso tutti i giorni! E quella menzogna l'avrei ripetuta tutti i giorni! E quella tenebrosa maschera me la sarei posta sul viso tutti i giorni! E tutti i giorni vi avrei fatto partecipi della mia infamia! Tutti i giorni! voi, i miei diletti, i miei figli, i miei innocenti! Tacere è nulla? Serbare il silenzio è una cosa semplice? No, non è semplice. C'è un silenzio che mente. E la mia menzogna, la mia frode, l'indegnità, la viltà, il tradimento, il delitto, l'avrei bevuto stilla per stilla, l'avrei ringurgitato e bevuto di nuovo, avrei finito a mezzanotte per ricominciare a mezzogiorno, e il mio augurio del buongiorno avrebbe mentito, e quello della buonanotte avrebbe ugualmente mentito, e ci avrei dormito sopra e lo avrei mangiato col pane, e avrei guardato in viso Cosette, e avrei risposto al sorriso dell'angelo col sorriso del dannato, e sarei stato abominevole! E perché? Per essere felice! Felice io! Ho forse diritto di esserlo? Io sono al di fuori della vita, signore». Jean Valjean si arrestò. Marius ascoltava. Simili concatenamenti di idee e di angosce non si possono interrompere. Valjean abbassò nuovamente la voce, che divenne sinistra, anziché cupa come poco prima. «Voi chiedete perché parlo? Dite che non sono denunciato né inseguito! Sì, sono ricercato! Da chi? da me! Sono io che mi chiudo la vita da me stesso, che mi trascino, che mi sospingo, che mi arresto, che mi condanno, e quando uno è avvinto da se stesso, non può fuggire più.» E afferrandosi l'abito col pugno: «Osservate questo pugno», proseguì. «Non vi pare che sappia tenere questo bavero in modo da non lasciarselo sfuggire? Ebbene, la coscienza è ben altro pugno! E per vivere felice, signore, bisogna non conoscere il proprio dovere, il quale non appena compreso diventa implacabile. Sembra che vi punisca per averlo capito; ma no, invece vi ricompensa, perché vi mette in un inferno dove si sente di avere accanto Iddio. Appena ci siamo lacerati le viscere, ci sentiamo in pace con noi stessi». E con un accento inesprimibile aggiunse: «Signor Pontmercy, è una cosa contraria al senso comune, ma io sono un uomo onesto. È col degradarmi ai vostri occhi che mi elevo ai miei. Ciò mi accadde un'altra volta, ma meno dolorosamente; era un nulla. Sì, un uomo onesto. Non lo sarei se per colpa mia aveste continuato a stimarmi; ora che mi disprezzate lo sono. Pesa su di me la fatalità che non potendo mai ottenere alcuna considerazione se non rubata, questa mi umilia e mi opprime dal di dentro. Perché possa rispettare me stesso, è necessario che gli altri mi disprezzino. Allora mi rialzo. Sono un galeotto che ubbidisce alla coscienza. So che non è verosimile, ma che posso farci? È la verità. Presi degli impegni con me stesso e li mantengo. Avvengono talvolta degli incontri che ci trascinano ad assumere dei doveri. Vedete, signor Pontmercy, mi sono successe tante cose nella vita». Fece una nuova pausa, quindi, ingoiando a stento la saliva, come se le sue parole sapessero di amaro, riprese: «Quando su di noi pesa tanto orrore non abbiamo il diritto di renderne partecipi gli altri a loro insaputa, non abbiamo il diritto di comunicare loro la nostra peste, di farli sdrucciolare nel nostro percipizio senza che se ne avvedano, di buttare su di loro lo strascico della nostra casacca rossa, di intralciare indifferentemente con la nostra miseria le gioie altrui. Avvicinarsi ai sani e toccarli di nascosto con la propria ulcera invisibile è una cosa spregevole. Benché Fauchelevent mi abbia donato il suo nome, io non ho diritto di usarlo; lui poteva donarmelo, io non potevo prenderlo. Un nome è un io. Perché, signore, ho pensato, ho anche letto un po', e sebbene sia un contadino, vedete che mi spiego convenientemente. So rendermi conto delle cose, mi sono educato da solo. Ebbene, sì, sottrarre un nome e mettersi al suo riparo è una cosa disonesta. Si possono rubare le lettere dell'alfabeto come una borsa o un orologio. Essere una firma contraffatta in carne e ossa, una chiave falsa, entrare in casa delle persone onorate aprendone la porta con l'inganno, non guardare mai più francamente, ma sempre di sottecchi, essere infame nell'anima, no! no! no! È meglio soffrire, perdere sangue, piangere, strapparsi le carni con le unghie, passare le notti a contorcersi nell'angoscia, rodersi il ventre e il cuore. Ecco perché vengo a raccontarvi tutto ciò così, per piacere, come voi dite». Respirò penosamente, quindi lanciò quest'ultima frase: «Una volta per vivere rubai un tozzo di pane; oggi non voglio per vivere rubare un nome». «Per vivere!», interruppe Marius, «Voi non avete bisogno di questo nome per vivere.» «Oh! lo so io, io!», rispose Valjean alzando e abbassando lentamente la testa più volte di seguito. Vi fu una pausa. Tacevano entrambi, immersi ciascuno in un abisso di pensieri. Marius, sedutosi vicino a una tavola, appoggiava l'angolo della bocca a un dito piegato. Valjean passeggiava su e giù. Si soffermò dinanzi a uno specchio e rimase immobile un istante; poi, rispondendo quasi a un'argomentazione interna, disse fissando lo specchio nel quale non si vedeva: «Invece adesso mi sento sollevato». E tornò a camminare spingendosi fino all'estremità della sala. Nel voltarsi si avvide che Marius esaminava i suoi passi, e gli disse con un accento inesprimibile: «Trascino un po' la gamba. Ora comprenderete perché». Poi si girò del tutto verso Marius: «E ora, signore, fate questa supposizione: non ho detto nulla, sono sempre il signor Fauchelevent, ho preso posto in casa vostra, faccio parte della famiglia, occupo la mia camera, al mattino vengo a sedermi a colazione in pantofole, alla sera andiamo tutti e tre a teatro, io accompagno la signora Pontmercy alle Tuileries e a place Royale, viviamo insieme, voi mi credete un vostro simile; poi un bel giorno che ci troviamo uniti e discorriamo e ridiamo, udite d'un tratto una voce gridare il nome di Jean Valjean, e vedete una mano terribile, quella della polizia, balzare fuori dall'ombra e strapparmi improvvisamente la maschera!». Tacque di nuovo; Marius era scattato in piedi con un brivido. Valjean riprese: «Che ne dite?». Il silenzio del giovane era una risposta. L'altro continuò: «Vedete bene che ho avuto ragione a non tacere. Ecco, siate felici, vivete in cielo, e tra gli splendori, siate l'angelo di un angelo e accontentatevi; e non preoccupatevi di sapere come faccia un povero dannato a squarciarsi il petto per adempiere al proprio dovere. Signore, avete davanti a voi un miserabile». Marius attraversò lentamente la sala, e avvicinandosi a Valjean gli porse la mano. Ma dovette lui stesso andare in cerca della mano del suo interlocutore, e quando la strinse gli parve di toccare un marmo. Valjean lasciò fare. «Mio nonno ha molti amici», disse Marius, «vi farò ottenere la grazia.» «È inutile», rispose Jean Valjean. «Mi credono morto e basta. I morti non sono sottoposti a sorveglianza, si suppone che imputridiscano tranquillamente. La morte è la stessa cosa che la grazia.» E liberando la mano tenuta dal giovane, aggiunse con una dignità inesorabile: «D'altronde, l'amico a cui ricorro è l'adempimento del mio dovere, e non ho bisogno di altra grazia che quella della mia coscienza». In quell'istante, all'altra estremità del salotto si schiuse lentamente la porta e dallo spiraglio apparve il capo di Cosette, con i capelli in un incantevole disordine e le palpebre ancora gonfie dal sonno. Somigliava a un uccellino che spinge la testa fuori del nido; guardò prima lo sposo, poi Valjean, e gridò, sorridendo con un sorriso che parve sbocciare da una rosa: «Scommetto che parlate di politica. Che stupidaggine, invece di farmi compagnia!». Valjean trasalì. «Cosette...», balbettò Marius, e si interruppe. Sembravano due colpevoli. La sposa, sempre giubilante, continuava a osservarli entrambi; i suoi occhi emanavano raggi di paradiso. «Vi ho scoperti in flagrante delitto», disse. «Ho sentito attraverso l'uscio mio papà Fauchelevent che diceva: "La mia coscienza... l'adempimento del mio dovere...". Questa è politica, e io non ne voglio. Non si deve parlare di politica fin dall'indomani; non è giusto.» «Ti inganni, Cosette», rispose Marius, «parlavamo di affari, del miglior modo di investire i tuoi seicentomila franchi.» «Poco importa», interruppe Cosette. «Ora ci sono anch'io. Mi volete?» E spingendo risolutamente la porta, entrò nel salotto. Indossava un'ampia vestaglia pieghettata a maniche larghe, che le scendeva dal collo ai piedi. Nei cieli d'oro dei vecchi dipinti gotici si vedono talora dei simili graziosi sacchi per riporvi un angelo. Ella si rimirò dalla testa ai piedi in un grande specchio, poi esclamò con un'esplosione di estasi ineffabile: «C'era una volta un re e una regina... Oh, come sono contenta!». Detto ciò, fece la riverenza a Marius e a Valjean, e proseguì: «Ecco, mi siederò su una poltrona accanto a voi. Tra una mezz'ora si fa colazione. Dite pure tutto ciò che volete; so benissimo che gli uomini devono parlare; sarò buona». Marius le prese il braccio e le disse amorevolmente: «Parliamo di affari». «A proposito», rispose Cosette, «nell'aprire poco fa la finestra, ho visto arrivare in giardino un nugolo di pierrots uccelli, non maschere1. Oggi è mercoledì delle ceneri, ma non per gli uccelli.» «Ti dico che parliamo di affari; va', mia cara Cosette, lasciaci soli un momento. Discorriamo di cifre; ti annoieresti.» «Ti sei messo una bella cravatta stamane, Marius; siete molto galante, signorino. Non mi annoierò.» «Ti assicuro che ti annoieresti.» «No, perché siete voi; non capirò, ma starò ad ascoltarvi. Quando si odono delle voci amate non è necessario capire quello che dicono. Non desidero altro che stare qui. Rimango con voi, via!» «Tu sei la mia diletta Cosette, ma è impossibile.» «Impossibile?!» «Sì.» «Va bene», rispose Cosette. «Vi avrei comunicato delle notizie. Vi avrei detto che il nonno dorme ancora, che vostra zia è andata a messa, che il camino della camera di mio papà Fauchelevent fuma, che Nicolette ha fatto chiamare uno spazzacamino, che la Toussaint e Nicolette hanno già questionate e che quest'ultima se la ride della balbuzie della Toussaint. Ebbene, non saprete nulla. Ah! è impossibile? Anch'io a mia volta dirò: "E impossibile", vedrete, signori. E allora chi ci rimetterà? Te ne prego, caro Marius, lasciami star qui con voi due.» «Ti giuro che è necessario che restiamo soli.» «Forse sono qualcuno, io?» Jean Valjean non diceva verbo. Cosette si voltò verso di lui: «Prima di tutto, babbo, voglio che veniate a darmi un bacio. Cosa fate là silenzioso invece di prendere le mie difese? Chi mai mi diede un padre simile? Vedete bene che sono sfortunata in famiglia. Mio marito mi picchia. Animo dunque, abbracciatemi subito». Valjean si avvicinò. Cosette si volse verso Marius. «A voi invece faccio una boccaccia.» Porse la fronte a Jean Valjean, che le si accostò di un solo passo. Cosette indietreggiò. «Siete pallido, babbo. Forse vi fa male il braccio?» «È guarito», rispose lui. «Avete forse dormito male?» «No.» «Datemi un bacio. Se vi sentite bene, se avete ben dormito, se siete contento non vi sgriderò.» E gli porse nuovamente la fronte. Valjean depose un bacio su quella fronte, dove risplendeva un raggio di paradiso. «Sorridete.» Egli obbedì, ma fu il sorriso di uno spettro. «Ora difendetemi contro mio marito.» «Cosette...», fece Marius. «Andate in collera, baJ>bo. Ditegli che è necessario che io rimanga qui, che si può benissimo discorrere anche in mia presenza. Mi credete dunque molto sciocca. Le gran cose meravigliose che dite! Affari, collocare il denaro presso qualche banca, che gran cosa! Gli uomini fanno i misteriosi per un'inezia. Voglio restare. Sono molto carina stamane; guardami, Marius.» E con un adorabile moto delle spalle e un graziosissimo broncio fissò gli occhi sullo sposo. Tra quelle due creature scoccò come un lampo. Poco importava loro della presenza di un terzo. «Ti amo», disse Marius. «Ti adoro», rispose Cosette. E caddero irresistibilmente nelle braccia l'uno dell'altra. «Ora», riprese la ragazza rassettandosi la vestaglia con una piccola smorfietta di trionfo, «io rimango.» «Questo no», ripetè Marius in tono supplichevole. «Dobbiamo terminare ancora qualcosa.» «Ancora no?» Il giovane ripigliò con accento grave: «Ti assicuro, Cosette, che è impossibile». «Ah! fate il vocione, signore. Va bene. Me ne vado. Voi, babbo, non mi avete sostenuta. Signor marito, signor padre, siete dei tiranni; vado a dirlo al nonno. Se credete che ritorni per fare qualche sciocchezza, vi ingannate. Sono fiera, adesso starò io ad aspettarvi. Vedrete che vi annoierete senza di me. Me ne vado. Va benissimo.» E uscì. Due secondi dopo l'uscio si riaprì e Cosette sporgendo le sue fresche guance tra i battenti esclamò: «Sono molto in collera!». La porta si richiuse e tornarono le tenebre. Fu come un raggio di sole fuorviato che, senza avvedersene, avesse attraversato d'improvviso la notte. Marius si assicurò che l'uscio fosse ben chiuso, poi mormorò: «Povera Cosette! quando verrà a sapere...». A queste parole Jean Valjean fu preso da un tremito in tutte le membra, e fissò su Marius l'occhio stravolto. «Cosette! Ah! sì, è vero, le direte tutto; è giusto. E io non ci avevo pensato! Abbiamo talvolta la forza di sopportare una cosa e non un'altra. Signore, ve ne scongiuro, ve ne supplico, datemi la vostra parola che non glielo direte. Non basta che lo sappiate voi? A voi l'ho potuto dire senza esserne costretto; l'avrei narrato a tutti, all'universo intero, non me ne curavo. Ma lei... lei non sa cosa significhi, la spaventerebbe. Un forzato, cos'è? Sarebbe necessario spiegarglielo; dirle: "È un uomo che è stato in galera". Un giorno vide passare la gran catena. Ah! mio Dio!» Cadde su una poltrona e nascose il volto tra le mani. Non emetteva alcun lamento, ma dall'agitarsi delle spalle si capiva che piangeva. Pianto silenzioso, pianto terribile. I singhiozzi soffocano. Preso da un impeto convulso dovette rovesciarsi all'indietro sulla spalliera, per respirare, le braccia penzoloni, mostrando la faccia inondata di lacrime; e Marius lo udì bisbigliare con voce sommessa, che sembrava venire da un abisso senza fondo: «Oh! vorrei morire!». «Siate tranquillo», disse il giovane, «terrò il vostro segreto per me solo.» E meno commosso di quanto avrebbe dovuto essere, ma costretto da un'ora a familiarizzare con uno spaventoso imprevisto nel vedere sotto i suoi occhi un galeotto sovrapporsi gradualmente a Fauchelevent, vinto da una così lugubre realtà e condotto, dalla naturale china della situazione, a toccare con mano la distanza creatasi tra quell'uomo e lui, soggiunse: «È impossibile che non vi dica una parola sul deposito che avete così fedelmente e onestamente consegnato. È un atto di probità ed è giusto darvene la ricompensa. Fissate la somma che vi sarà subito sborsata: non temete di chiederla molto alta». «Vi ringrazio, signore», rispose Valjean con dolcezza. Rimase un istante soprappensiero, girando distrattamente l'estremità dell'indice sul pollice. «Tutto è praticamente finito», ripigliò. «Non ho più che un'ultima cosa.» «Quale?» Valjean stette un momento in una suprema esitazione; poi, senza voce, quasi senza respiro, balbettò più che non dicesse: «E ora che sapete, credete, signore, voi che siete il padrone, che io non debba più vedere Cosette?». «Credo che sarebbe meglio», rispose Marius con freddezza. «Non la vedrò più», mormorò Valjean. E si diresse verso la porta. Mise la mano sulla maniglia, e il battente si socchiuse quanto bastava per passare; restò immobile un istante, poi la serrò di nuovo e si rivolse verso Marius. Non era più pallido, ma livido; non aveva più lacrime negli occhi, ma una specie di tragica fiamma, e la sua voce aveva ripreso una strana calma. «Ascoltate, signore», disse; «se voi lo permetterete verrò a vederla. Vi assicuro che lo desidero ardentemente. Se non fosse stato per questo non vi avrei fatto la rivelazione che vi ho fatto e sarei partito; ma volendo rimanere dove lei si trova e continuare a vederla, ho dovuto confessarvi onestamente ogni cosa. Seguite il mio ragionamento, vero? È facile a comprendere. Vedete, sono più di nove anni che viviamo assieme. Abbiamo abitato prima in quella casupola dello stradone, dopo nel convento e successivamente vicino al Luxembourg. È là dove l'avete vista la prima volta. Vi ricordate del suo cappello turchino di felpa? Più tardi siamo stati nel quartiere des Invalides in una casa con un cancello e un giardino, in rue Piumet. Io vivevo in una corte interna, da dove la udivo suonare il piano. Eccovi la mia vita. Non ci abbandonavamo mai, siamo stati così per nove anni e alcuni mesi; io ero come suo padre, lei era mia figlia. Non so se mi capite, signor Pontmercy, ma allontanarmene ora, non vederla più, non parlarle più, non aver più nulla, mi riuscirebbe difficile. Se non lo trovate male, io verrò di quando in quando a visitarla. Non verrò troppo di frequente, non mi tratterrò molto. Direte che mi ricevano nel piccolo salotto di sotto, al pianterreno. Entrerei anche per la porta di dietro destinata alla servitù, ma ciò forse desterebbe meraviglia; è più saggio entrare dalla porta principale come tutti gli altri. Davvero, signore, vorrei vedere ancora Cosette qualche volta, di rado, quando vi aggrada. Mettetevi nei miei panni, non mi rimane più che questo. E poi bisogna badare a ciò che si fa; non mostrarmi più del tutto produrrebbe un cattivo effetto, parrebbe molto strano. Quello che posso fare è di venire la sera, quando comincia a farsi buio.» «Verrete tutte le sere», disse Marius, «Cosette vi aspetterà.» «Siete buono, signore», disse Valjean. Marius lo salutò, la felicità accompagnò all'uscio la disperazione, e quei due uomini si separarono. II. I punti oscuri che può contenere una rivelazione Marius era sconvolto. Quella specie di avversione che aveva sempre provato per l'uomo veduto insieme a Cosette trovava ora la spiegazione. C'era in quell'individuo un enigma di cui l'istinto lo avvertiva, e tale enigma era la più abietta delle vergogne, la galera. Fauchelevent era il forzato Valjean. L'inaspettato incontro di un simile segreto in mezzo alla sua felicità somigliava alla scoperta di uno scorpione in un nido di tortore. L'avvenire di Marius e di Cosette doveva dunque essere condannato a tale contatto? Era un fatto compiuto? L'accettazione di quell'uomo faceva parte del matrimonio? Non rimaneva più nulla da fare? Aveva forse sposato anche il galeotto? Non basta essere coronato di luce e di gioia, non basta assaporare la grande ora purpurea della vita, l'amore fortunato! Simili scosse farebbero rabbrividire anche l'arcangelo nella sua estasi, anche il semidio nella sua gloria. Come sempre avviene nelle mutazioni repentine di tale specie, Marius interrogò se stesso se non avesse da muoversi qualche rimprovero. Aveva mancato di previdenza e di saggezza? Si era stordito volontariamente? Forse un po'. Si era lanciato senza indagare con l'opportuna cautela, nell'avventura amorosa terminata nel suo matrimonio con Cosette? Riconobbe - è così, dall'uno all'altro esame fatto sopra noi stessi, che la nostra vita a poco a poco si corregge - riconobbe il lato chimerico e fantastico del proprio carattere, specie di nube interna connaturale a molti temperamenti che nei parossismi della passione e del dolore, mutandosi la temperatura dell'anima, si dilata e invade interamente l'uomo, in modo da formare sulla coscienza come un velo di nebbia. Già più di una volta abbiamo accennato a tale elemento caratteristico di Marius. Egli si ricordò che nell'ebbrezza del suo amore, nelle sei o sette settimane entusiastiche di rue Plumet, non aveva mai nemmeno parlato a Cosette del dramma della stamberga Gorbeau, dove la vittima si era mostrata così tenace al silenzio durante la lotta, così pronta alla fuga subito dopo. Come era avvenuto che non ne avesse parlato mai? Eppure si trattava di cosa recente e spaventosa. Come era accaduto che non nominasse mai alla fanciulla i Thénardier, neanche il giorno in cui aveva incontrato Eponine? Adesso quasi faticava a spiegarsi il suo silenzio di allora. Però lo comprendeva; rammentava il suo sbalordimento, l'ebbrezza che provava di fronte a Cosette, l'amore che assorbiva ogni cosa, il rapimento dell'uno per l'altra nell'ideale, e forse anche, come quantità impercettibile di ragione mista a quello stato violento e incantevole dell'anima, un vago e confuso istinto di nascondere e di cancellare dalla memoria quella terribile avventura, alla quale non voleva partecipare, a cui voleva sottrarsi, di cui non poteva essere narratore o testimone senza essere accusatore. D'altronde quelle settimane erano trascorse come un baleno e non gli avevano lasciato tempo per nulla: solo per amare. Infine, esaminando la cosa a fondo, da tutti i lati e sotto tutti gli aspetti, quando pure avesse narrato a Cosette l'agguato Gorbeau, quando pure le avesse nominato i Thénardier, quali sarebbero state le conseguenze? E quando pure avesse scoperto che Valjean era un galeotto, questo sarebbe valso a mutare lui, Marius, o a mutare Cosette? Sarebbe tornato indietro, l'avrebbe adorata meno, avrebbe tralasciato di sposarla? No. Sarebbe cambiato nulla di quanto era avvenuto? No. Dunque non c'era nulla da rimpiangere, nulla da rimproverarsi. Tutto era stato per il meglio. C'è un Dio per quegli ubriachi che sono gli innamorati. Anche cieco, Marius avrebbe battuto la via che aveva prescelto vedendoci chiaramente. L'amore gli aveva bendato gli occhi, è vero, ma per condurlo dove? In paradiso. A quel paradiso però veniva ora ad aggiungersi una vicinanza infernale. L'antica ripugnanza di Marius per quell'uomo, per quel Fauchelevent diventato Valjean, si trovava ora aggravata dall'orrore. Tuttavia tale orrore, dobbiamo notarlo, conteneva un po' di sorpresa. Quel ladro, un ladro recidivo, aveva restituito un deposito. E quale? Seicentomila franchi! Ed era solo a conoscere il segreto! Poteva tenere tutto e invece aveva tutto restituito. Inoltre aveva rivelato spontaneamente la sua posizione. Nulla lo costringeva; solo la sua volontà lo aveva fatto conoscere. E con una simile confessione aveva non solo accettato l'umiliazione, ma il pericolo. Per un condannato una maschera è un rifugio, e lui vi aveva rinunciato; un falso nome è la sicurezza, e lui lo aveva respinto. Poteva nascondersi per sempre in una famiglia onorata e aveva resistito alla tentazione. E perché? Per uno scrupolo di coscienza; lo aveva lui stesso spiegato con l'irresistibile accento della verità. Quale che fosse il passato di quel Valjean, indubbiamente c'era in lui una coscienza che si andava risvegliando, una misteriosa riabilitazione già cominciata, e, secondo ogni apparenza, già da lungo tempo lo scrupolo lo padroneggiava. Questi ritorni al giusto e al bene non succedono nelle anime volgari. Il ridestarsi della coscienza prova la grandezza dell'anima. Valjean era sincero. Tale sincerità visibile, palpabile, irrefrenabile, resa evidente dallo stesso dolore che gli cagionava, rendeva inutili le indagini e aggiungeva autorità a tutto ciò che quell'uomo asseriva. Da ciò, derivava per Marius uno strano rivolgimento di posizioni. Quale sentimento, infatti, gli ispirava Fauchelevent? la diffidenza; e quale Valjean? la fiducia. Nel tracciare col pensiero il misterioso bilancio di quell'uomo, Marius ne toccava con mano l'attivo, ne riconosceva il passivo, cercava di giungere a un risultato; ma tutto ciò come in mezzo a una bufera. Sforzandosi di formarsene un concetto chiaro, lo inseguiva, per così dire, nei meandri della propria mente, lo perdeva di vista e lo trovava di nuovo circondato da una nebbia fatale. L'onesta restituzione del deposito, la probità della confessione rappresentavano il bene, e aprivano quasi uno squarcio nella nube, la quale però dopo ridiventava nera. Per quanto confusi fossero i ricordi di Marius, pure ne raccapezzava ancora qualche traccia. Cos'era stata con certezza l'avventura del tugurio dei Jondrette? Perché al sopraggiungere della polizia, invece di sporgere denuncia quell'uomo era fuggito? Qui trovava la risposta; perché era un galeotto contumace. Altra domanda: per quale motivo quell'uomo si era recato alla barricata? Poiché, ora gli si affacciava distintamente questo ricordo, ravvivatosi nelle emozioni come l'inchiostro simpatico al fuoco, quell'uomo si era presentato alla barricata, ma non aveva combattuto; a quale scopo dunque era andato lì? A simile domanda uno spettro, quello di Javert, gli si drizzò davanti a porgergli la risposta. In quell'istante rammentò perfettamente la funebre visione di Valjean che trascinava fuori dalla ridotta Javert legato e gli parve di udire ancora l'orribile colpo di pistola dietro la cantonata del viottolo Mondétour. Di certo, c'era un odio inveterato tra quella spia e il galeotto; uno infastidiva l'altro, e Valjean era accorso alla barricata per vendicarsi. Infatti, vi era giunto tardi, probabilmente sapeva che l'altro era prigioniero. La vendetta còrsa è penetrata in certi bassifondi e detta legge; è tanto semplice che non sorprende le anime rivolte solo a metà verso il bene. Simili cuori sono fatti in modo che un colpevole avviato al pentimento può benissimo per scrupolo trattenersi dal furto e non dalla vendetta. Valjean aveva ucciso Javert, questa cosa almeno gli sembrava evidente. Ultima domanda, infine, a cui però non trovava risposta, e che lo teneva afferrato come una morsa: come mai l'esistenza di Valjean aveva per tanto tempo rasentato quella di Cosette? Per quale triste gioco la Provvidenza aveva messo quella fanciulla a contatto con un uomo simile? Si fabbricano anche lassù delle catene per due, e Dio si diletta ad accoppiare l'angelo col demonio? Il delitto e l'innocenza possono dunque diventare compagni nella misteriosa galera delle miserie? In quella marcia di condannati che si chiama destino umano, possono procedere l'una accanto all'altra due fronti, una ingenua, l'altra terribile, una splendente dei sublimi candori dell'alba, l'altra resa squallida per sempre dal riflesso di un eterno baleno? Quale causa mai aveva potuto produrre tale inesplicabile consorzio? In quale maniera, per qual prodigio era venuta a stabilirsi una comunanza di vita tra quella celeste giovinetta e quel vecchio condannato? Chi aveva potuto vincolare l'agnello al lupo e, cosa ancor più incomprensibile, affezionare il lupo all'agnello? Poiché indubbiamente il lupo amava l'agnello, poiché la creatura selvaggia amava il debole, e per nove anni l'angelo aveva trovato il suo punto d'appoggio nel mostro. La fanciullezza, l'adolescenza di Cosette, il suo sbocciare, la sua virginale crescita verso la luce e la vita, erano stati protetti da quella devozione deforme. E qui le domande si sfaldavano, per così dire, in una serie innumerevole di enigmi, gli abissi si spalancavano in fondo agli abissi, e Marius non poteva più chinarsi verso Valjean senza sentirsi colto dalla vertigine. Cos'era quell'uomo-precipizio? Gli antichi simboli della Genesi sono eterni; nella società umana così com'è formata oggi, fino al giorno in cui una maggior luce la cambierà, esistono sempre due soli tipi: uno superiore, l'altro sotterraneo; quello conforme al bene, che è Abele, quello propenso al male, che è Caino. Cos'era quel Caino affettuoso? Cos'era quel bandito religiosamente assorto nell'adorazione di una vergine, che aveva vegliato su di lei, che l'aveva allevata, custodita, educata, circondata di purezza, mentre lui stesso era tanto impuro? Cos'era quella cloaca che aveva venerato l'innocenza al punto di non comunicarle alcuna macchia? Cos'era quel Valjean che aveva cresciuto Cosette? Cos'era quell'immagine di tenebra che aveva assunto la cura di preservare da ogni ombra e da ogni nube il sorgere di un astro? In ciò stava il segreto di Valjean, in ciò stava anche il segreto di Dio. Marius si arrestava dinanzi a questo duplice segreto, un aspetto del quale in certo qual modo lo rassicurava sull'altro. In tale avventura la mano di Dio era visibile al pari di quella di Valjean. Dio ha i suoi strumenti, fa uso degli utensili che vuole, non è responsabile davanti all'uomo. Sappiamo forse come si regola Dio? Valjean aveva operato su Cosette, aveva cooperato a formare la sua anima. Ebbene? L'artefice era orribile, ma il lavoro meraviglioso. Dio produce i miracoli come gli aggrada: aveva voluto formare quell'incantevole fanciulla valendosi dell'opera di Valjean: gli era piaciuto lo scegliersi un collaboratore così strano. Quale resa di conti abbiamo diritto di chiedergli? È forse la prima volta che il letamaio aiuta la primavera a produrre la rosa? Marius si porgeva tali risposte dichiarando fra sé che erano buone. Su nessuno dei punti indicati aveva osato mettere alle strette Jean Valjean, senza però confessare a se stesso di non osare. Adorava Cosette, la possedeva e la trovava splendidamente pura; ciò gli bastava. Di quale schiarimenti aveva bisogno? Cosette era una luce, e la luce non ha bisogno di essere rischiarata. Aveva già tutto; cosa si poteva desiderare di più? Il tutto forse non basta? Gli affari personali di Valjean non lo riguardavano. Chinandosi sull'ombra terribile di quel miserabile, si aggrappava alla sua solenne dichiarazione: «Io sono un passante per Cosette. Dieci anni fa ignoravo perfino che esistesse». Valjean era un passante, lo aveva detto lui stesso; ebbene, passava e la sua parte era terminata. Ad adempiere le funzioni della Provvidenza vicino a Cosette ormai si trovava lui, Marius. Cosette era venuta a rintracciare nell'empireo il suo simile, l'amante, lo sposo, il maschio celeste; nello spiccare il volo, alata e trasfigurata, lasciava indietro sulla terra la vuota e spregevole crisalide: Jean Valjean. In qualunque ordine di idee si rivolgesse, Marius ritornava sempre a Valjean con un certo orrore: orrore sacro, forse, poiché come abbiamo detto poco fa, sentiva in quell'uomo un quid divinum. Ma qualunque sforzo facesse e qualsiasi attenuante ammettesse, gli era pur sempre giocoforza ricadere su quel punto, che era un galeotto, vale a dire un essere che non trova nemmeno posto nella scala sociale, giacendo sotto l'estremo gradino. Dopo l'ultimo degli uomini viene il galeotto, il quale, per così dire, non è più per i vivi nemmeno un prossimo. La società lo ha privato di tutta la parte di umanità che si può togliere a un uomo. Per quanto democratico nelle questioni penali, Marius credeva tuttavia nei sistemi più inesorabili, e condivideva tutte le idee delle leggi sugli individui da esse colpiti. Non aveva ancora abbracciato il progresso in tutta la sua estensione, bisogna dirlo; non sapeva ancora distinguere tra quanto è dettato dall'uomo e quanto è scritto da Dio, tra legge e diritto; non aveva ancora pesato e scrutato la facoltà che si arroga l'uomo di disporre dell'irrevocabile e dell'irreparabile; non si sentiva sconvolgere dalla parola vendetta. Gli sembrava giusto che certe violazioni della legge scritta fossero seguite da pene eterne, e accettava come metodo di civilizzazione la condanna sociale. Si trovava a quel punto; indubbiamente più tardi sarebbe andato più avanti, poiché il suo carattere era buono e portato, in definitiva, al progresso. In mezzo a tali idee, Valjean gli appariva deforme e ripugnante. Era il reprobo, il galeotto, parola che suonava per lui come la tromba del giudizio; e, dopo averlo considerato lungamente, il suo ultimo gesto consistette nel volgere altrove il capo. Vade retro. È necessario ricordare con insistenza la circostanza che Marius, benché avesse interrogato Jean Valjean al punto che questi gli aveva detto: «Voi volete la mia confessione», pure non gli aveva mosso due o tre domande decisive; e questo non già perché non gli si fossero presentate alla mente, ma perché ne aveva provato paura. La stamberga Jondrette? La barricata? Javert? Gli pareva che Jean Valjean non fosse uomo da indietreggiare; e chissà se dopo averlo spinto, Marius non avesse forse desiderato trattenerlo? Non accade a tutti noi in certe occasioni supreme, dopo aver proferito qualche domanda, di turarci le orecchie per non udire la risposta? È soprattutto quando siamo innamorati che ci accade di commettere simili viltà. Non è prudente nelle situazioni sinistre spingere a oltranza le domande soprattutto quando il lato indissolubile della nostra esistenza vi è fatalmente implicato. Dalle spiegazioni disperate di Valjean poteva balzar fuori qualche luce spaventosa, e chissà se questa non avrebbe raggiunto con i suoi raggi anche Cosette? Chissà se non ne sarebbe rimasto una specie di infernale bagliore sulla fronte di quell'angelo? La vampa di un fulmine è pur sempre folgore. La fatalità produce delle solidarietà di tal genere, nelle quali la stessa innocenza riceve l'impronta del delitto a motivo della tetra legge dei riflessi. Le più pure immagini possono serbare indelebile la macchia di un orribile contatto. A torto o a ragione, Marius ebbe paura. Ne sapeva già troppo, preferiva stordirsi anziché chiarirsi, e smarrito portava con sé Cosette tra le braccia, chiudendo gli occhi su Valjean. Quell'uomo era notte, notte viva, terribile. Come avrebbe osato indagarne il fondo? Interrogare l'ombra è un'idea tremenda. Chissà quale sarà la risposta? L'alba potrebbe rimanerne oscurata per sempre. In queste condizioni d'animo, il pensiero che quell'uomo d'ora in avanti avrebbe conservato un rapporto qualsiasi con Cosette cagionava a Marius una straziante perplessità. Ora si rimproverava quasi di non aver mosso quelle domande, davanti alle quali era indietreggiato, e da dove poteva uscire una decisione implacabile e definitiva. Gli sembrava di essere stato troppo buono, troppo dolce, troppo debole; e che la debolezza lo avesse trascinato a una concessione imprudente. Si era lasciato commuovere e aveva fatto male. Avrebbe dovuto respingere con risolutezza e per sempre quell'uomo; e poiché rappresentava sempre un pericolo, avrebbe dovuto sbarazzarne la casa. Era irritato con se stesso e con la rapidità di quel vortice di emozioni che lo aveva sbalordito, accecato, trascinato, sorpreso. Era scontento per sé. E ora come fare? Le visite di Jean Valjean gli ripugnavano profondamente. Quell'uomo in casa sua? Che fare? E qui pure cercava di stordirsi, non voleva scrutare, non voleva scavare. Aveva promesso, si era lasciato sfuggire una promessa, e non si deve mancare di parola neppure a un galeotto, anzi a un galeotto meno che a un altro. Tuttavia il suo primo dovere riguardava Cosette. Infine, una ripulsione, che dominava ogni altro sentimento lo sconvolgeva. Marius agitava nella mente tutte queste idee alla rinfusa, passando dall'una all'altra, ed era agitato da tutte; di qui un profondo turbamento, che non gli riuscì facile nascondere a Cosette. Ma l'amore è un talento, e col suo aiuto Marius ce la fece. Del resto seppe muovere delle domande, senza uno scopo apparente, alla sposa, che era candida come la colomba è bianca e non sospettava di nulla; le parlò della fanciullezza, dell'adolescenza, e si convinse sempre più che quel galeotto le aveva in ogni momento dimostrato bontà e affetto paterno. Tutto ciò che Marius aveva intravisto e supposto era una realtà: quella sinistra ortica aveva amato e protetto un giglio. 1 Pierrot, nel linguaggio familiare, vuol dire anche passero. LIBRO OTTAVO Decrescenza crepuscolare I. La stanza a pianterreno L'indomani all'imbrunire, Valjean bussò al portone di casa Gillenormand. Lo accolse Basque, che si trovava in cortile al momento opportuno, come se avesse ricevuto qualche ordine in proposito. Avviene talvolta di dire a un domestico: «State attento che verrà il signor tale». Senza neppure aspettare che Valjean gli si fosse avvicinato, Basque gli rivolse la parola: «Il signor barone mi ha incaricato di domandare al signore se desidera salire di sopra o restare dabbasso». «Restare dabbasso», rispose Valjean. Basque, del resto, perfettamente rispettoso, aprì l'uscio della sala a pianterreno dicendo: «Vado ad avvertire la signora». La stanza dove entrò Valjean, che serviva, all'occorrenza, da dispensa, era un locale a volta, umido, che dava sulla strada, con un pavimento di mattoni rossi, scarsamente illuminata da una finestra munita di inferriate. Non era di certo una stanza tormentata dal piumino e dalla scopa; la polvere vi si ammucchiava, i ragni non subivano persecuzioni; una bella ragnatela largamente distesa, nerastra e ornata di mosche morte, disegnava una ruota sopra un cristallo della finestra. Non c'erano altri mobili che una quantità di bottiglie vuote ammassate in un angolo; le pareti erano dipinte con un intonaco ocra pallido screpolato in molti punti; nel fondo c'era un camino di legno dipinto di nero, ad architrave stretto, nel quale ardeva il fuoco; il che provava come si fosse fatto assegnamento sulla risposta di Jean Valjean: restare dabbasso. Agli angoli del camino avevano collocato due seggiole a braccioli, tra le quali giaceva un pezzo di tappeto che mostrava tutti i fili dell'orditura. La stanza era illuminata dal fuoco del camino e dal crepuscolo che penetrava dalla finestra. Valjean era stanco, poiché da parecchi giorni non mangiava né dormiva. Si lasciò cadere su una delle sedie. Basque ritornò, posò sul camino una candela accesa e si ritirò senza che Valjean, il quale teneva la testa china e il mento poggiato sul petto, si accorgesse né di lui, né del lume. D'un tratto si drizzò con impeto. Cosette era dietro di lui; non l'aveva vista, ma l'aveva sentita entrare. Si voltò e la contemplò. Era meravigliosamente bella; ma ciò che egli ammirava in lei con quello sguardo penetrante non era la bellezza, ma l'anima. «Ebbene», esclamò Cosette, «già sapevo, babbo, che avevate delle stranezze, ma questa poi non me l'aspettavo. Che idea! Marius mi ha detto che siete voi a volere che io vi riceva qui.» «Sì, sono io.» «Prevedevo la risposta. Ebbene, vi avverto che voglio farvi una scena. Ma cominciamo dal principio; datemi un bacio, babbo.» E gli porse la guancia. Valjean rimase immobile. «Non vi muovete? È un contegno da colpevole, e ne prendo atto. Ma non fa nulla, vi perdono. Gesù Cristo ha detto: "Porgete l'altra guancia": eccola.» E gli presentò l'altra gota. Valjean non si mosse, pareva che i suoi piedi fossero inchiodati al suolo. «L'affare si fa serio», esclamò Cosette. «Cosa vi ho fatto? Mi dichiaro in collera. Ora dovete meritarvi la riconciliazione. Pranzerete con noi.» «Ho già pranzato.» «Non è vero. Vi farò sgridare dal nonno; i nonni sono fatti apposta per correggere i genitori. Suvvia, venite con me di sopra, in sala. Subito.» «Impossibile.» Allora Cosette cominciò a perdere terreno, e smise quel tono di comando per interrogare. «Ma perché? E scegliete per vedermi la più brutta stanza della casa. È orribile questo locale.» «Tu sai...» Ma Valjean si corresse. «Voi sapete signora, che io sono un po' strano, ho i miei capricci.» Cosette batté le manine una contro l'altra. «Signora!... Sapete!... Altra novità! Ma cosa significa?» Valjean le rivolse quello straziante sorriso che usava talvolta. «Avete voluto essere signora. Lo siete.» «Ma non per voi, babbo.» «Non chiamatemi più babbo.» «Come?...» «Chiamatemi signor Jean, o se volete, Jean.» «Non esiste più mio padre, io non sono più Cosette? Signor Jean? Cosa vuol dire tutto questo? Ma è una rivoluzione! Cosa è avvenuto? Fissatemi un po' negli occhi! E non volete abitare con noi! E non volete accettare la mia stanza. Cosa vi ho fatto? cosa vi ho fatto? È successo qualcosa?» «Nulla.» «Ma allora?» «Tutto continua come al solito.» «Perché cambiate nome, allora?» «L'avete ben mutato voi!» E Jean Valjean rinnovò lo stesso sorriso, aggiungendo: «Poiché voi siete la signora Pontmercy, io posso bene chiamarmi il signor Jean». «Non ci capisco niente. Tutto ciò non ha nessun senso. Domanderò a mio marito il permesso che diventiate il signor Jean, e spero che non acconsenta. Voi mi addolorate profondamente. Potete avere dei capricci, ma non dovete affliggere la vostra piccola Cosette. Fate male. Non avete il diritto di essere cattivo, voi che siete buono.» Egli non rispose. Lei gli afferrò con impeto le mani, e con moto irresistibile se le portò al viso, se le strinse al collo e sul mento, in un impeto di profonda tenerezza; poi esclamò: «Oh! siate buono!». E proseguì: «Ecco cosa intendo per essere buono: mostrarsi compiacente, venire ad abitare qui dove ci sono gli uccellini come in rue Plumet, vivere con noi, abbandonare il tugurio della rue de l'Homme-Armé, non darci più sciarade da indovinare, fare come fanno gli altri, pranzare con noi, insomma, essere mio padre». E gli lasciò libere le mani. «Ora non avete più bisogno di un padre, avete un marito.» Cosette si arrabbiò. «Non ho più bisogno di un padre! Ma frasi simili non hanno senso, non si sa proprio cosa pensare!» «Se ci fosse qui la Toussaint», riprese Valjean come chi si aggrappa al primo appiglio che gli capita, «sarebbe la prima a convenire che ho sempre avuto le mie abitudini particolari. Non c'è nulla di nuovo. Ho sempre amato il mio cantuccio scuro.» «Ma qui fa freddo e non ci si vede. È una cosa assurda volersi far chiamare signor Jean. Non voglio che mi diate del voi.» «Poco fa, venendo qui», riprese Valjean, «ho visto nella bottega di un ebanista in rue Saint-Louis un mobile che se fossi una donna vezzosa vorrei possedere. È una bella toletta di forma moderna, fabbricata con quello che voi chiamate, credo, legno di rosa, tutta intarsiata, e con uno specchio abbastanza grande. È veramente graziosa.» «Oh! Brutto orsacchione!», replicò Cosette. E stringendo i denti e staccando le labbra soffiò contro Valjean con scherzosa e squisita gentilezza. Pareva una Grazia che imiti i moti di una gatta. «Sono furiosa», riprese lei. «Da ieri in poi contribuite tutti a farmi stizzire, e io mi rivolto. Non capisco nulla. Voi non mi difendete contro Marius, lui non mi sostiene contro di voi; rimango sola. Allestisco premurosamente una cameretta, dove se avessi potuto metterci il buon Dio, ci avrei messo lui pure, ed ecco che mi lasciano la stanza sulle braccia, il mio pigionante fallisce. Ordino a Nicolette una buona cena: "Signora, non vogliono la cena". E il mio babbo Fauchelevent pretende che io lo chiami signor Jean, e che lo riceva in una povera stanza ammuffita, dove le pareti sono screpolate, dove per cristalli si trovano delle bottiglie vuote e per tende delle ragnatele! Voi siete bizzarro, ne convengo, è la vostra specialità, ma si deve concedere un po' di tregua agli sposi novelli. Non avreste dovuto ricominciare così presto le vostre stranezze. Vivete dunque contento nella vostra orribile rue de l'Homme-Armé? Io mi ci trovavo disperata! Cosa avete contro di me? Mi cagionate molta pena, vergogna!» E diventando d'un tratto seria, guardò fisso Valjean e soggiunse: «Vi dispiace dunque che io sia felice?». Talvolta l'ingenuità a sua insaputa colpisce molto in profondità. Questa domanda, semplice per Cosette, era gravissima per Valjean. Cosette aveva voluto graffiare e invece aveva lacerato. Egli impallidì, rimase un istante senza rispondere, poi con un accento inesprimibile e come se parlasse tra sé, mormorò: «La tua felicità era lo scopo della mia vita. Ora Dio può darmi il congedo. Tu sei felice, Cosette, la mia opera è compiuta». «Ah! m'avete dato del tu!», esclamò Cosette. E gli saltò al collo. Valjean, profondamente commosso, se la strinse smarrito sul petto; gli pareva quasi di riaverla. «Grazie, padre!», gli disse Cosette. Quel trasporto minacciava di diventare straziante per Valjean, il quale staccatosi dolcemente dalle braccia di lei, raccolse il cappello. «Ebbene?», chiese Cosette. Egli rispose: «Vi lascio, signora, siete attesa». E dalla soglia della stanza aggiunse: «Vi ho dato del tu. Dite a vostro marito che ciò non accadrà mai più. Perdonatemi». E uscì, lasciando Cosette sorpresa per quell'addio così enigmatico. II. Altri passi indietro Il giorno seguente Jean Valjean ritornò alla stessa ora. Cosette non gli fece domande, non mostrò più meraviglia, non si lagnò più del freddo, non fece alcun cenno della sala di sopra, evitò di dire tanto «babbo», che «signor Jean», si lasciò dare del voi, si lasciò chiamare signora. Si notava solo in lei una certa diminuzione di gioia; si sarebbe detta triste, se la tristezza fosse stata in lei possibile. È probabile che avesse avuto con Marius uno di quei colloqui in cui l'uomo amato espone ciò che vuole, non spiega nulla e accontenta la donna amata. La curiosità degli innamorati non si spinge mai troppo più in là del loro amore. La stanza al pianterreno aveva fatto un po' di toletta. Basque aveva soppresso le bottiglie e Nicolette le ragnatele. I giorni che seguirono ricondussero Jean Valjean sempre alla stessa ora, non avendo egli la forza di interpretare le parole di Marius altrimenti che alla lettera. Questi dal canto suo si regolava in modo da essere sempre assente durante quelle visite. Tutta la casa si abituò al nuovo contegno di Fauchelevent, e la Toussaint vi contribuì, ripetendo di continuo: il signore è sempre stato così. Il nonno decretò: «È un originale», e se ne accontentò. D'altronde, a novant'anni non sono certo possibili nuove amicizie; tutto è una sovrapposizione, ogni nuovo arrivato dà incomodo, non c'è più nessun posto disponibile, le abitudini sono già radicate; e papà Gillenormand non chiedeva di meglio che essere esonerato da «quel signor Fauchelevent o Tranchelevent». E aggiunse: «Non c'è cosa più comune di questi originali, che commettono bizzarrie di ogni specie senza un perché. Il marchese di Canples faceva peggio; giunse a comprare un palazzo per abitarne il solaio. Sono fantasticherie che hanno le persone del genere». Nessuno sospettò quale dramma si nascondeva là sotto. E del resto chi mai avrebbe potuto indovinare una cosa simile? In India si incontrano delle paludi dove l'acqua sembra straordinaria, inesplicabile, ondeggiante quando non c'è spira di vento, agitata quando dovrebbe essere calma; si osservano alla superficie quei ribollimenti senza causa, e non si vede l'idra che striscia sul fondo. Molti uomini hanno allo stesso modo un mostro segreto, un male che nutrono, un drago che li corrode, una disperazione che abita la loro notte. Un tale uomo somiglia agli altri, si muove come loro; e tutti ignorano come abbia dentro di sé un tremendo dolore, parassita dai mille denti che vive in quel miserabile e lo uccide; ignorano come sia un abisso stagnante, ma profondo. Di tanto in tanto affiora alla sua superficie un turbamento che riesce incomprensibile; è una misteriosa ruga che si forma, poi svanisce, poi ricompare; una bolla d'aria che sale e svapora. Sembra cosa da poco, ma è terribile, è la respirazione del mostro occulto. Certe abitudini stravaganti come il giungere quando gli altri partono, il nascondersi quando gli altri si mostrano, il conservare in ogni occasione ciò che potrebbe chiamarsi il mantello color del muro, il ricercare le passeggiate solitarie, il prediligere le vie deserte, il non prendere parte ai discorsi, l'evitare le moltitudini e le feste, il vivere meschinamente di chi pure sembra agiato, l'aver sempre, benché ricco, la chiave di casa in tasca e il lume dal portinaio, l'entrare dalla porta di fianco, il salire la scala segreta; tutte queste stranezze, rughe, bolle d'aria, pieghe momentanee alla superficie, derivano molte volte da qualcosa di spaventoso nel fondo. Trascorsero in tal modo parecchie settimane. Poco a poco un'esistenza nuova si impadronì di Cosette: le relazioni che crea il matrimonio, le visite, le cure della casa e quegli importantissimi affari che sono i divertimenti. Questi però non erano molto dispendiosi, e si riducevano a uno, quello di trovarsi con Marius; uscire con lui, rimanere con lui, ecco la sua occupazione. Era per loro una gioia sempre nuova andare fuori di casa a braccetto alla piena luce del sole, nella pubblica via, senza celarsi, in presenza di tutti e da soli. Cosette provò una contrarietà: la Toussaint non riusciva ad andare d'accordo con Nicolette, essendo impossibile l'intesa tra due zitellone, e quindi se ne andò. Il nonno godeva buona salute. Marius ogni tanto discuteva qualche causa, la zia Gillenormand conduceva accanto alla nuova coppia la vita accessoria a lei bastante; Valjean veniva tutti i giorni. La consuetudine del darsi del tu disparve; il voi rendeva il signor Jean un altro uomo agli occhi di Cosette; la cura che aveva lui stesso nel distaccarla da sé dava i suoi frutti. Cosette si mostrava sempre più allegra e sempre meno affettuosa; eppure lo amava sempre moltissimo, lui se ne accorgeva. Un giorno venne fuori a dirgli improvvisamente: «Voi eravate mio padre e non lo siete più, eravate Fauchelevent e ora siete Jean. Chi siete, dunque? tutto ciò non mi va. Se non vi conoscessi così buono avrei paura di voi». Jean Valjean continuò ad abitare in rue de l'Homme-Armé, non potendo risolversi ad allontanarsi dal quartiere dove abitava Cosette. Nei primi giorni si tratteneva con lei soltanto alcuni minuti, poi andava via subito. Quindi a poco a poco prese l'abitudine di fare delle visite meno brevi; sembrava che profittasse dell'autorizzazione concessagli delle giornate che andavano allungandosi; giungeva più presto e partiva più tardi. Un giorno Cosette si lasciò sfuggire la parola «babbo». Un lampo di gioia rischiarò il mesto viso senile di Valjean, il quale tuttavia la corresse: «Dite Jean». «Ah! è vero», riprese lei con uno scoppio di risa, «signor Jean.» «Così va bene», rispose lui, e si voltò altrove per asciugarsi gli occhi senza che lei se n'avvedesse. III. Si ricordano i giorni di rue Plumet Fu l'ultima volta. Dopo quell'estremo lampo l'estinzione fu completa; non rimase più familiarità, né il buongiorno accompagnato da un bacio, né quella parola così commovente: padre. A sua richiesta, e con la sua complicità, Jean Valjean venne successivamente privato di tutte le gioie ed ebbe il dolore, dopo aver perduto Cosette tutta in un giorno, di riperderla poi nuovamente poco a poco. L'occhio finisce con l'abituarsi alla luce dei sotterranei. Quell'apparizione di Cosette un momento tutti i giorni, poteva ancora bastargli; la sua vita si concentrava esclusivamente in quell'ora; si sedeva accanto a lei e la contemplava silenziosamente, oppure le parlava dei tempi passati, della fanciullezza, del convento, delle sue piccole amiche di allora. Un pomeriggio era una delle prime giornate d'aprile, già calda e tuttavia fresca, l'epoca della gran gioia del sole, i giardini dominati dalle finestre degli sposi, provavano l'emozione del risveglio. I biancospini cominciavano a spuntare, ghirlande di garofani si dispiegavano sui vecchi muri, le rosee corolle delle bocche di leone si aprivano tra le connessure delle pietre, nell'erba si vedeva un vezzoso principio di margherite e di ranuncoli, le farfalle bianche del nuovo anno facevano la loro apparizione, e il vento, l'orchestra delle nozze eterne, tentava fra gli alberi le prime note di quella gran sinfonia di aurora, che gli antichi poeti chiamavano il renouveau1, - un pomeriggio, dunque, Marius disse a Cosette: «Abbiamo detto che saremo andati a rivedere il nostro giardino di rue Plumet. Andiamoci. È un dovere non essere ingrati». E presero il volo come rondinelle verso la primavera. Quel giardino di rue Plumet rappresentava per loro l'alba; avevano già lasciato indietro qualcosa come la primavera del loro amore. La casa di rue Plumet, essendo stata presa in affitto, apparteneva ancora a Cosette. Si recarono a quella casa e a quel giardino, e lì si ritrovarono, dimenticandosi di tutto. Quando, sul far della sera, Valjean, all'ora consueta, si presentò in rue des Filles-du-Calvaire, Basque gli disse: «La signora è uscita col signore e non è ancora tornata». Egli si sedette in silenzio e aspettò un'ora; quindi, prolungandosi l'assenza, chinò la testa e se ne andò. Dal canto suo, Cosette era così inebriata da quella gita al «loro giardino», così giuliva di aver «vissuto un intero giorno nel passato», che l'indomani non seppe parlare d'altro e non si ricordò nemmeno di non aver visto Jean Valjean. «Come vi siete recati là?», le chiese questi. «A piedi.» «E come siete ritornati?» «Con una vettura.» Da qualche tempo Jean Valjean si era accorto della vita ristretta che conduceva la giovane coppia, e ne era inquieto. L'economia di Marius era severa, parola che assumeva per Valjean il suo significato assoluto. Egli arrischiò una domanda: «Perché non tenete una carrozza vostra? Un grazioso coupé vi costerebbe soltanto cinquecento franchi al mese. Siete ricchi». «Non lo so», rispose Cosette. «E così pure per la Toussaint», ripigliò lui. «Da quando si è licenziata, non avete ancora preso nessun'altra in sua vece. Perché?» «Basta Nicolette.» «Ma avete bisogno di una cameriera.» «Non ho forse Marius?» «Dovreste avere una casa vostra, domestici vostri, una carrozza e un palco a teatro; non c'è cosa, insomma, che sia troppo bella per voi. Perché non profittate delle vostre ricchezze? Giovano ad accrescere la gioia.» Cosette non rispose nulla. Le visite di Valjean non si accorciavano, al contrario. Quando è il cuore che ci trascina, non ci è dato di arrestarci sul pendio. Quando Jean Valjean voleva protrarre la sua visita e far dimenticare l'ora, si metteva a tessere l'elogio di Marius, dicendo quanto fosse bello, nobile, coraggioso, ingegnoso, eloquente, buono. Cosette rincarava la dose, egli tornava da capo, e non finivano più. Marius era un tema inesauribile; interi volumi si contenevano nelle sei lettere del suo nome! in tal guisa Valjean riusciva a trattenersi lungamente. Che dolce cosa per lui vedere Cosette, obliarsi accanto a lei! Era la medicina della sua ferita. Accadde più volte che Basque venisse in due riprese a dire: «Il signor Gillenormand mi manda a ricordare alla signora baronessa che il pranzo è pronto». In quei giorni Valjean tornava a casa molto pensieroso. C'era dunque del vero nella similitudine della crisalide che si era presentata alla mente di Marius? Jean Valjean era una crisalide che si ostinava a venire a visitare la sua farfalla? Un giorno rimase ancora più del consueto. L'indomani si accorse che non avevano acceso il fuoco nel camino. «Toh!», si disse, «non c'è fuoco.» E porse a se stesso questa spiegazione: «È giusto; siamo in aprile e non fa più freddo». «Mio Dio, come fa freddo qui!», esclamò Cosette entrando. «Ma no», rispose Valjean. «L'avete forse detto voi a Basque di non accendere il fuoco?» «Sì. Siamo quasi in maggio.» «Ma si accende anche in giugno. E poi in questa stanza ci vuole tutto l'anno.» «Mi pareva inutile.» «Ecco una delle vostre idee!», riprese Cosette. L'indomani il fuoco era acceso; ma le due seggiole si trovavano all'altro lato della stanza, vicino alla porta. «Cosa significa?», pensò Valjean. E spinse i sedili al consueto posto accanto al camino. Tuttavia quel fuoco acceso l'incoraggiò, e protrasse il colloquio ancor più del solito. Quando si alzò per andarsene, Cosette gli disse: «Mio marito mi ha detto una cosa strana». «Quale?» «Mi ha detto: "Cosette, noi abbiamo trentamila franchi di rendita; ventisette li hai tu, tre me li passa il nonno". Io ho risposto: "Fa appunto trenta". E lui: "Avresti il coraggio di vivere con tremila franchi soltanto?" E io: "Sì, anche con nulla, purché sia con te". Poi a mia volta gli ho chiesto: "Perché mi fai questa domanda?". "Così, per saperlo", ha detto lui.» Probabilmente Cosette aspettava da Valjean qualche spiegazione; egli invece ascoltò con un tetro silenzio senza una parola. Ritornò in rue de l'Homme-Armé; ma era vivamente preoccupato, tanto che sbagliò casa, e invece di infilare la propria porta, entrò in quella vicina. Fu solo dopo aver salito due piani che si avvide dell'errore e ridiscese. La sua mente era assediata da congetture. Evidentemente Marius aveva dei dubbi sull'origine dei seicentomila franchi, forse, chissà, aveva scoperto che quel denaro proveniva da lui, ed esitava, e gli ripugnava accettare come sua quella ricchezza sospetta, preferendo rimanere povero con Cosette, anziché ricco di una ricchezza equivoca. Inoltre cominciava a comprendere di essere messo alla porta. Il giorno successivo, quando entrò nella solita sala a pianterreno, provò quasi una scossa: le sedie a braccioli erano scomparse, non c'era neppure dove poggiarsi. «Come!», esclamò Cosette che sopraggiungeva, «Mancano le poltrone? Dove sono?» «Non ci sono più», rispose Valjean. «Questa è strana!» «Sono io che ho detto a Basque di portarle via.» «E il motivo?» Egli balbettò: «Non mi trattengo che pochi minuti oggi». «Fermarsi poco non è una ragione per stare in piedi.» «Credo che Basque avesse bisogno delle seggiole per la sala.» «Perché?» «Avrete qualche invito oggi?» «Non abbiamo nessuno.» Valjean non seppe aggiungere altro. Cosette alzò le spalle. «Far portare via le seggiole! L'altro giorno avete fatto spegnere il fuoco. Come siete bizzarro!» «Addio», mormorò lui. Non disse «addio Cosette», ma non ebbe il coraggio di dire «addio signora». E andò via profondamente addolorato. Questa volta aveva compreso. L'indomani non venne. Cosette se ne avvide soltanto la sera. «Toh!», disse, «quest'oggi il signor Jean non è venuto.» E provò un leggero stringimento al cuore, ma lo sentì appena, perché fu subito distratta da un bacio di Marius. Neppure il giorno dopo Valjean venne. Cosette non se ne accorse, e la notte dormì come di consueto; ci pensò solo la mattina appena desta. Era tanto felice! Inviò Nicolette dal signor Jean per sapere se fosse malato, e perché non fosse venuto il giorno prima. La serva recò la risposta: non era ammalato, era occupato, sarebbe venuto presto, quanto prima possibile; ma aveva da fare un piccolo viaggetto, la signora sapeva come egli ogni tanto facesse qualche viaggio; non stesse quindi inquieta, e non si desse pensiero per lui. Nicolette, recandosi dal signor Jean, gli aveva ripetuto le precise parole della sua padrona, che cioè la signora mandava a chiedere «perché non fosse venuto il giorno prima.» «Sono due giorni che non vengo», notò lui con dolcezza. Ma Nicolette non badò a tale osservazione e non riferì nulla a Cosette. IV. L'attrazione e l'estinzione Durante gli ultimi giorni della primavera e i primi dell'estate del 1833, i rari passanti del Marais, i bottegai, gli oziosi fermi sulle porte potevano notare un vecchio vestito decentemente di nero, che tutti i giorni alla stessa ora, sull'imbrunire usciva da rue de l'Homme-Armé dal lato verso rue Sainte-Croix-de-la-Brétonnière, oltrepassava i Blancs-Manteaux, percorreva la rue Culture-Sainte-Catherine, e giunto in rue de l'Echarpe, piegava a sinistra ed entrava in rue Saint-Louis. Là camminava a passi lenti, il capo teso in avanti, senza vedere né udire cosa alcuna, con lo sguardo immobile sempre fisso sullo stesso punto, che pareva per lui stellato, e che altro non era che l'angolo della rue des Filles-du-Calvaire. Più si avvicinava a quell'angolo, più il suo occhio si rischiarava; una specie di gioia simile a un'aurora interna gli illuminava le pupille, il suo aspetto diveniva affascinato e commosso, le sue labbra si agitavano leggermente e sorridevano quasi parlasse a qualcuno che non vedeva, e avanzava con quanta maggior lentezza gli era possibile. Si sarebbe detto che desiderava arrivare e allo stesso tempo temeva il momento in cui si sarebbe trovato vicino. Quando poi non rimaneva più che qualche casa tra lui e la via che sembrava attirarlo, il suo passo si rallentava tanto da poter quasi credere che non si muovesse nemmeno. Il vacillare del capo e la fissità della pupilla facevano pensare all'ago calamitato che cerca il polo. Per quanto si sforzasse di ritardare l'arrivo era pur necessario giungere, per cui alla fine sbucava in rue des Filles-du-Calvaire; e allora si fermava tremando, sporgeva la testa pian piano, con cupa timidezza oltre la cantonata dell'ultima casa, e osservava attentamente nella via: in quel suo tragico sguardo c'era qualcosa somigliante al bagliore dell'impossibile e al riverbero di un paradiso chiuso. Poi una lacrima, formatasi a poco a poco nella piega delle palpebre e che si era fatta tanto grande da cadere, scorreva lungo la sua gota e talvolta si arrestava alla bocca, e il vecchio ne sentiva l'amaro sapore. Rimaneva là alcuni minuti, immobile in quell'atteggiamento come se fosse di sasso; quindi tornava indietro rifacendo la stessa strada con lo stesso passo, e man mano che si allontanava l'occhio gli si spegneva. Poco a poco quel vecchio smise di spingersi fino all'angolo di rue des Filles-du-Calvaire, soffermandosi invece a metà di rue Saint-Louis, talvolta un po' più avanti, talvolta un po' più indietro. Un giorno si arrestò sull'angolo di rue Culture-Sainte-Catherine, e osservò da lontano rue des Filles-du-Calvaire; quindi, scrollando silenziosamente il capo da destra a sinistra, come se negasse qualcosa, tornò indietro. Ben presto non giunse più nemmeno alla rue Pavée, scuoteva la testa e tornava indietro; più tardi non andò più in là della rue des Trois Pavillons, poi non oltrepassò più quella des Blancs-Manteaux. Sembrava il pendolo di un orologio scarico, che accorcia man mano le sue oscillazioni fino a che non si ferma del tutto. Ogni giorno usciva di casa alla stessa ora e intraprendeva la stessa passeggiata, ma non la compiva più, e senza forse rendersene conto, l'abbreviava di continuo. Il suo volto esprimeva quest'unica idea: «A che?». La pupilla era spenta; più nessun lampo; anche la lacrima era essiccata e non si raccoglieva più nella piega delle palpebre; il suo occhio meditabondo era asciutto. La testa era china, in avanti, il mento talvolta si agitava, e le rughe del collo scarno muovevano a pietà. Talvolta, quando faceva cattivo tempo, portava sotto il braccio un ombrello che non apriva. Le donnette del quartiere dicevano: «Dev'essere uno scemo!». I monelli lo seguivano ridendo. 1 Primavera. LIBRO NONO Suprema ombra, suprema aurora I. Pietà per gli infelici, ma indulgenza per i felici È una cosa terribile essere felici! Come è facile accontentarsene! Come è facile credere che basti! Possedendo il falso scopo della vita, che è la felicità, come si fa presto a dimenticare il vero scopo, che è il dovere! Tuttavia avrebbe torto chi accusasse Marius. Come già abbiamo spiegato, prima del suo matrimonio egli non aveva mosso nessuna domanda a Fauchelevent; e dopo non aveva osato dirigerne a Valjean. Aveva rimpianto vivamente la promessa che si era lasciato sfuggire, e aveva molte volte ripetuto a se stesso che aveva fatto male a cedere così alla commiserazione; tuttavia si era limitato ad allontanare Valjean poco a poco e a cancellarlo quanto più possibile dalla mente di Cosette. Si era posto sempre, per così dire, tra lei e quell'uomo, persuaso che in tal modo lei, non vedendolo non ci avrebbe pensato più. Più che una cancellazione era un'eclissi. Marius agiva come giudicava necessario e giusto, e credeva di avere, per respingere Valjean senza durezza ma senza debolezza, i motivi seri che già abbiamo visto, e degli altri che vedremo in seguito. Caso volle che in occasione d'una causa da lui patrocinata si ritrovasse con un antico commesso della banca Laffitte e ne ottenesse, senza chiederle, alcune misteriose indicazioni che a dire il vero, non aveva approfondito, per rispetto al segreto che aveva promesso di custodire e per riguardo alla posizione pericolosa di Valjean. Ritenne allora di avere un gran dovere da compiere, e cioè la restituzione dei seicentomila franchi a qualcuno di cui andava in cerca con quanto maggior riserbo poteva. Frattanto si asteneva dal toccare quel denaro. Cosette invece non era partecipe di nessuno di quei segreti; ma, anche lei, sarebbe durezza condannarla. Tra lei e Marius esisteva un magnetismo onnipotente, che le faceva fare per istinto e quasi inconsciamente tutto ciò che lui desiderava. Riguardo al «signor Jean» lei avvertiva la volontà del marito, e vi si uniformava. Senza bisogno che le dicesse nulla, aveva subito la pressione vaga, ma chiara, delle sue tacite intenzioni e obbediva ciecamente. L'obbedienza in questo caso consisteva nel non ricordarsi di quanto egli dimenticava; né ciò le costò alcuno sforzo. Senza che neppure lei sapesse come, la sua anima si era immedesimata con quella dello sposo, e ciò che si velava d'ombra nella mente di lui, si oscurava anche nella sua. Non andiamo però troppo oltre; per quanto concerne Valjean, la dimenticanza e la cancellatura erano appena superficiali; era più distratta che dimentica. Amava molto l'uomo che per lungo tempo aveva chiamato «padre», ma amava ancor più il marito; da cui un'alterazione nella bilancia del suo cuore, inclinata tutta da una parte. Talvolta avveniva che parlasse di Valjean, e se ne meravigliasse. Ma allora Marius subito la calmava: «Credo che sia assente. Non ha detto che partiva per un viaggio?». «È vero», pensava Cosette; «ogni tanto egli aveva l'abitudine di sparire in tal modo; ma le sue assenze non duravano mai tanto.» Mandò due o tre volte Nicolette in rue de l'Homme-Armé a informarsi se il signor Jean fosse ritornato dal suo viaggio; ma Valjean fece rispondere di no. Cosette non chiese nulla di più; una sola cosa al mondo le era necessaria: il marito. Si aggiunga inoltre che anche loro, gli sposi, si erano allontanati qualche giorno, per recarsi a Vernon, dove Marius condusse la moglie a visitare la tomba di suo padre. Marius insomma aveva a poco a poco sottratto Cosette a Valjean; Cosette aveva lasciato fare. Inoltre quella che in certi casi con troppa asprezza viene chiamata l'ingratitudine dei figli, non è sempre una cosa tanto meritevole di biasimo come generalmente si crede. È l'ingratitudine della Natura, la quale, già abbiamo detto altrove, «guarda sempre avanti», e separa i viventi in due serie, quelli che arrivano e quelli che partono; questi rivolti verso l'ombra, quelli verso la luce. Da ciò un distacco fatale dal lato dei vecchi, involontario dal canto dei giovani; distacco da principio insensibile e che si accresce lentamente, con ogni divergere di rami, i quali senza scindersi dal tronco se ne allontanano. Non ne hanno colpa. La gioventù va dove trova la gioia, le feste, gli splendori, gli amori; la vecchiaia si incammina verso la fine; non si perdono di vista, ma non stanno più abbracciati. I giovani sentono il raffreddamento della vita, i vecchi quello della tomba. Non accusiamo i figli. II. Ultimi palpiti della lampada priva di olio Un giorno Jean Valjean discese le scale, fece tre passi nella via, si sedette su un paracarro, quello stesso su cui Gavroche lo aveva trovato immerso nei suoi pensieri la notte dal 5 al 6 giugno, vi si trattenne alcuni minuti, poi risalì. Fu l'ultima oscillazione del pendolo. L'indomani non uscì di casa, il terzo giorno non uscì dal letto. La portinaia che gli apparecchiava il pasto frugale, composto di qualche cavolo e di alcune patate con un po' di lardo, dopo aver guardato nella scodella di terraglia esclamò: «Ma non avete mangiato ieri, mio caro buon signore!». «Sì», rispose Valjean. «Se la scodella è ancora piena!» «Osservate un po' la brocca dell'acqua; è vuota.» «Ciò prova che avete bevuto, non che abbiate mangiato.» «Ebbene», replicò Valjean, «se ho avuto fame soltanto d'acqua?» «Questa si chiama sete, e quando si beve e non si mangia si chiama febbre.» «Mangerò domani.» «O chissà quando! E perché non oggi? Ma si può dire "mangerò domani"? Lasciarmi lì il mio piatto senza toccarlo. Il mio piattino che era così buono!» Valjean prese la mano della vecchia, e le disse con la sua voce affabile: «Vi prometto di mangiarlo». «Non sono mica contenta di voi», rispose la portinaia. Valjean non vedeva più nessuno all'infuori di quella donna. Ci sono a Parigi certe strade pochissimo frequentate, certe case nelle quali nessuno entra; egli dimorava appunto in una di quelle strade e di quelle case. Fin da quando usciva ancora, aveva comprato da un calderaio per pochi soldi un crocifisso di rame, che aveva appeso a un chiodo di fronte al letto. È sempre bene avere sott'occhio quel patibolo. Trascorse una settimana durante la quale non potè muovere un passo nella stanza e rimase sempre coricato. La portinaia disse al marito: «Quel buonuomo là sopra non si alza più, non mangia più, e temo che non ne abbia per molto. Ha certo dei dispiaceri. Nessuno mi leva dalla testa che sua figlia è mal maritata». Il portinaio rispose con l'accento della sovranità virile: «Se è ricco chiami un medico. Se non è ricco ne faccia a meno. Se non viene il medico, morirà». «E se viene?» «Morirà lo stesso», rispose il marito. La donna si mise a strappare con un coltello l'erba che spuntava su quello che chiamava il suo selciato, e mentre attendeva a tale operazione borbottava: «È un peccato; un vecchio così pulito! È bianco come un pollo». Vedendo un medico del rione che passava all'estremità della via, lo pregò di salire. «È al secondo piano», gli disse, «potete entrare, il vecchio non si muove dal letto, e la chiave sta sempre nella toppa.» Quando il medico discese, la portinaia lo interrogò: «Ebbene, signor dottore?». «Il vostro ammalato sta molto male.» «Che ha?» «Tutto e nulla. A quanto sembra quell'uomo ha perduto una persona che gli era molto cara. Simili dolori possono essere mortali.» «Cosa vi ha detto?» «Mi ha detto che sta bene.» «Ritornerete signor dottore?» «Sì», rispose il medico. «Ma sarebbe necessario che ritornasse qualcun altro.» III. Una piuma pesa a chi sollevava la carretta di Fauchelevent Un pomeriggio Valjean fece fatica ad appoggiarsi sul gomito; si toccò la mano, ma non potè ritrovare il polso; aveva inoltre il respiro breve e intermittente; allora riconobbe di essere più debole del solito; e senza dubbio assillato da qualche suprema preoccupazione, fece uno sforzo, si drizzò a sedere e si vestì, indossando i suoi abiti da operaio. Da quando non usciva più di casa li aveva ripresi e li prediligeva. Nel vestirsi dovette a più riprese interrompersi; infilare le maniche del camiciotto bastò a rendergli la fronte madida di sudore. Da quando si trovava solo, aveva trasportato il letto nell'anticamera per occupare meno che poteva l'appartamento disabitato. Aprì la valigia, ne trasse gli abiti di Cosette e li spiegò sul letto. I candelieri del vescovo erano al loro posto sul camino. Tolse da un cassetto due candele di cera, ve le collocò, e le accese benché facesse ancora chiaro, essendo estate. Si vedono talvolta ardere così i lumi in pieno giorno nelle stanze dove giacciono i morti. Ogni passo che faceva per recarsi da un mobile all'altro lo estenuava e lo costringeva a sedersi. Non era la consueta stanchezza che consuma le forze per rinnovarle, era l'ultimo avanzo dei moti possibili, era la vita esausta che si consumava in quegli sforzi spossanti per non ricominciare mai più. Una delle seggiole su cui si lasciò cadere era situata dinanzi allo specchio per lui così fatale e così provvidenziale per Marius, nel quale aveva letto sulla cartella lo scritto rovesciato di Cosette. Si guardò nello specchio e non si riconobbe; dimostrava ottant'anni. Prima del matrimonio di Marius gliene avrebbero a malapena attribuiti cinquanta; quest'ultimo anno aveva contato per trenta. La grinza che portava in fronte non era più la ruga dell'età, ma il segno misterioso della morte, vi si sentiva il solco di un'unghia spietata. Le sue guance flosce penzolavano, la pelle del viso aveva quel colore che fa pensare alla terra; i due angoli della bocca si abbassavano, come nelle maschere scolpite anticamente sulle tombe; fissava gli spazi con aria di rimprovero, somigliava a uno dei grandi esseri tragici che hanno da lagnarsi di qualcuno. Si trovava nell'ultima fase della prostrazione, quando il dolore non cola più e rimane, per così dire, coagulato, quando sull'anima c'è quasi un grumo di disperazione. Era sopraggiunta la notte. A stento trascinò la tavola e il vecchio seggiolone vicino al camino, e posò sulla tavola una penna, un calamaio e della carta. Fatto questo fu preso da uno svenimento. Quando riprese i sensi ebbe sete e mancandogli la forza di sollevare l'orcio dell'acqua, si chinò con difficoltà verso l'orlo e bevve una sorsata. Poi si voltò verso il letto, stando sempre seduto, poiché non poteva più reggersi in piedi e si mise a contemplare la piccola vestina nera e tutte quelle altre care reliquie. Tali contemplazioni durano ore che sembrano minuti. D'un tratto fu colto da un brivido; e accorgendosi come il freddo lo vincesse, si appoggiò con un gomito alla tavola rischiarata dai candelieri del vescovo e prese in mano la penna. Ma né questa né il calamaio da lungo tempo erano stati adoperati; perciò il calamaio era asciutto, e la penna aveva la punta volta all'indietro. Dovette per forza alzarsi e versare alcune gocce d'acqua nel calamaio, cosa che non potè compiere che in due o tre riprese; inoltre dovette fare uso della penna al contrario. Di quando in quando si asciugava la fronte. La sua mano tremava. Scrisse lentamente le poche righe che seguono: Cosette, ti benedico. Voglio spiegarti ogni cosa. Tuo marito ha avuto ragione di farmi capire che dovevo allontanarmi; c'è qualche errore in ciò che ha creduto, ma insomma ha avuto ragione. È un uomo eccellente. Amalo sempre teneramente quando io sarò morto. Signor Pontmercy, amate sempre la mia figliola adorata. Cosette, questo foglio lo ritroveranno, ecco ciò che voglio dirti; vedrai le cifre, se ho la forza di ricordarmele. Ascolta bene, quel denaro è proprio tuo. Eccoti la cosa: il giaietto bianco viene dalla Norvegia, quello nero viene dall'Inghilterra, le conterie nere vengono dalla Germania. Il giaietto è più leggero, più prezioso, più caro. Si può imitarlo in Francia come in Germania; occorrono una piccola incudine di due pollici quadrati e una lampada a spirito di vino per ammollire la pasta. Questa specie di pasta si fabbricava prima con la resina e col nerofumo, e costava quattro franchi la libbra. Io invece pensai di farla con la gomma lacca e la trementina; non costa che un franco e mezzo, ed è molto migliore. I fermagli si fanno con un vetro violaceo che con quella pasta si salda sopra una piccola ossatura di ferro nero. Il vetro deve essere violaceo per gli ornamenti in acciaio, e nero per quelli in oro. La Spagna ne compera in gran quantità. È il paese del giaietto... Qui s'interruppe, gli scivolò la penna dalle dita, fu preso da uno di quei singhiozzi disperati che gli erompevano talvolta dalle profondità dell'anima, e poggiata la testa fra le mani lo sventurato s'abbandonò ai suoi pensieri. «Oh!», esclamò dentro di sé (lamentose grida udite solo da Dio), «Tutto è finito. Non la vedrò mai più. È un sorriso che passò sopra di me. Ora mi sprofondo nella notte senza nemmeno salutarla. Oh! un minuto, un istante, udire la sua voce, toccare la sua veste, vederla, lei, l'angelo, e poi morire! Morire è nulla: orribile è spirare senza vederla. Mi sorriderebbe, mi direbbe una parola affettuosa. Forse qualcuno ne avrebbe danno? No, è finita, ormai! Eccomi solo. Mio Dio! non la vedrò mai più!» In quel momento bussarono alla porta. IV. Bottiglia d'inchiostro che può solo imbiancare In quello stesso giorno, o meglio, in quel medesimo pomeriggio, Marius, alzatosi da tavola, si era appena ritirato nel suo studio per esaminare una causa, quando Basque gii consegnò una lettera soggiungendo: «La persona che l'ha portata aspetta in anticamera». Cosette era scesa in giardino, al braccio del nonno. Una lettera, come un uomo, può avere un cattivo aspetto; carta grossa, mal piegata: certe missive spiacciono solo a vederle. Il foglio portato era di tal genere. Marius lo prese. Puzzava di tabacco. Non c'è cosa che ridesti un ricordo quanto un odore. Riconobbe quel puzzo. Guardò la soprascritta: Signor barone di Pontmercy. Nel suo palazzo. Il tabacco riconosciuto gli fece riconoscere la calligrafia. Si potrebbe asserire che lo stupore ha dei lampi, e Marius venne appunto rischiarato da un lampo del genere. Quel misterioso aiutante della memoria che è l'odorato; gli fece rivedere un mondo intero. Era precisamente quella carta, quel modo di piegarla, quella tinta biancastra dell'inchiostro, quella calligrafia molto nota, e soprattutto quell'odore di tabacco. Gli si affacciò alla mente la stamberga Jondrette. Dunque, strano colpo del caso! una delle due facce tanto ricercate, quella per cui di recente ancora aveva fatto tanti sforzi e che credeva smarrita per sempre, veniva a offrirglisi da sé. Aprì la lettera e lesse: Signore barone, Se l'Essere supremo me n'avesse dato il talento, avrei potuto essere il barone Thénard, membro dell'Istituto (Accademia delle Scienze) ma non lo sono. Io porto soltanto lo stesso nome di lui, fortunato se tale ricordo mi raccomanda all'eccellenza di vostra bontà. Il beneficio di cui mi onorerete sarà reciproco. Io sono in possesso di un segreto rigardante un individuo. Questo individuo vi rigarda. Io tengo il segreto a tutta vostra disposizyme desiderando d'avere l'onore di esservi utile. Vi darò il mezzo semplice di scacciare dalla vostra onorevole familia questo individuo che non vi ha diritto, la signora baronessa essendo di nobile nascita. Il Santuario della virtù non potrebbe coabitare più lungamente col delitto senza abdicare. Aspetto nell'anticamera li ordini del signor barone. Con rispeto La lettera era sottoscritta «Thénard». Questa firma non era falsa, ma soltanto un po' abbreviata. Del resto l'ampollosità e l'ortografia completavano la rivelazione: il certificato d'origine era completo, il dubbio non era più possibile. L'emozione di Marius fu profonda. Dopo la sorpresa trovò la contentezza. Se ora gli fosse riuscito di trovare anche l'altro uomo che cercava, quello a cui doveva la vita, non gli sarebbe rimasto più nulla da desiderare. Aprì un cassetto dello stipo, raccolse alcuni biglietti di banca e se li pose in tasca, quindi richiuse il mobile e suonò il campanello. Basque aprì la porta. «Fate entrare», disse Marius. Il domestico annunciò: «Il signor Thénard». Un uomo entrò. L'individuo che si presentò gli era perfettamente ignoto. Era un vecchio col naso grosso, il mento nella cravatta, un paio di occhiali verdi a doppia visiera di taffetà verde, i capelli lisciati e appiattiti sulla fronte rasente le sopracciglia a mo' delle parrucche dei cocchieri inglesi dell'high life. Quei capelli erano grigi. Vestiva di nero da capo a piedi, di un panno spelato ma pulito, un mazzo di ciondoli che gli sporgeva dal taschino del panciotto faceva supporre la presenza di un orologio, e teneva in mano un cappello logoro. Camminava un po' chino, e la curvatura delle spalle veniva aumentata dalla profondità del saluto. Ciò che in quel personaggio colpiva subito, era il suo abito troppo ampio, che, sebbene abbottonato con cura, non pareva fatto per lui. E qui è necessaria una breve digressione. Viveva in quell'epoca a Parigi, in un vecchio appartamento oscuro in rue Beautreillis, vicino all'Arsenale, un ebreo ingegnoso, che esercitava la professione di trasformare un briccone in un galantuomo. La mutazione si faceva in un batter d'occhio, per un giorno o due, in ragione di trenta soldi al giorno, per mezzo di un vestiario che somigliasse, quanto più è possibile, all'onestà. Quel noleggiatore di abiti era chiamato le Changeur1, soprannome datogli dai tagliaborse di Parigi. Non gli si conosceva altro nome. Possedeva una collezione abbastanza assortita, e gli abiti con cui copriva i suoi avventori erano passabili. Teneva le diverse specialità e categorie, e da ogni attaccapanni del suo magazzino pendeva usata e lacera una condizione sociale: qua l'abito del magistrato, là quello del parroco, lì quello del banchiere, in un angolo il vestito del militare in congedo, altrove quello del letterato, più in là quello dell'uomo di Stato. Era il costumista dell'immenso dramma rappresentato dalla malavita parigina; il suo covo era la scena da cui usciva il furto e dove rientrava la truffa. Un ribaldo giungeva lì tutto cencioso, pagava i suoi trenta soldi, quindi sceglieva l'abbigliamento che gli conveniva per la parte che voleva rappresentare quel giorno, e ridiscendeva le scale dopo essersi trasformato in un personaggio. L'indomani quegli arnesi venivano fedelmente restituiti, poiché le Changeur, che affidava ogni sua cosa ai ladri, non veniva mai derubato. Quegli abiti però avevano un inconveniente, cioè «cadevano male»; non essendo tagliati per chi li indossava, riuscivano sempre troppo ampi o troppo stretti, mai adatti a nessuno. Tutti i malandrini, che uscissero in più o in meno dalle dimensioni medie dell'uomo, si trovavano impacciati nei travestimenti dell'ebreo; con lui bisognava essere né troppo grassi, né troppo magri; aveva preveduto soltanto gli uomini ordinari, aveva preso la misura della specie umana sul primo birbante che gli si era presentato, che non fosse né grosso, né esile, né grande, né piccolo. Da cui certi adattamenti talvolta difficili, che i suoi avventori superavano come meglio potevano. Tanto peggio per le eccezioni! Per esempio, l'abito da uomo di Stato nero da capo a fondo e quindi degno di rispetto, sarebbe riuscito troppo ampio per Pitt e troppo stretto per Castelcicala. Tale vestimento nel catalogo dello Changeur era descritto come segue; copiamo: «Un abito di panno nero, un paio di pantaloni di lana nera, un panciotto di seta, scarpe e biancheria». In margine c'era scritto Ex ambasciatore, con una nota che pure riproduciamo: «In una scatola separata, una parrucca ben pettinata, degli occhiali verdi, dei ciondoli e due piccoli calami di penna lunghi un pollice avvolti nel cotone». Tutto ciò apparteneva all'uomo di Stato, ex ambasciatore. Questo vestiario era, per così dire, estenuato; le pieghe cominciavano a imbiancarsi, uno dei gomiti aveva una cucitura sdrucita, e inoltre l'abito mancava di un bottone sul petto; ma ciò era un nonnulla, poiché la mano dell'uomo di Stato, che deve stare sempre nell'abito, posata sul cuore, aveva l'incarico di celare la deficienza del bottone. Se Marius avesse conosciuto le istituzioni occulte di Parigi, avrebbe riconosciuto subito indosso al visitatore introdotto da Basque il vestiario dell'uomo di Stato preso a prestito da un attaccapanni del magazzino dello Changeur. Il disappunto di Marius vedendo entrare un uomo diverso da quello che si aspettava, tornò a danno del visitatore. Lo squadrò da capo ai piedi mentre quello si inchinava profondamente, e gli chiese con fare laconico: «Cosa volete?». L'uomo rispose con uno sgangherare di bocca, di cui potremmo formarci un'idea immaginando il sorriso carezzevole di un coccodrillo: «Mi sembra impossibile di non aver avuto l'onore di incontrare prima d'oggi il signor barone in qualche conversazione. Mi pare anzi di essermi trovato con lui alcuni anni or sono in casa della principessa Bragation oppure nelle sale del signor visconte Dombray pari di Francia». È sempre una buona tattica nell'arte del raggiro fingere di riconoscere una persona che non si conosce affatto. Marius stava attento al discorso di quell'uomo, ne spiava l'accento e i gesti; ma il suo disappunto crebbe udendo una pronuncia nasale del tutto diversa dal tono aspro e secco di voce che si attendeva. Si trovava interamente fuorviato. «Non conosco», disse, «né la signora Bragation né il signor Dombray, e in vita mia non ho mai posto piede in casa né dell'una, né dell'altro.» La risposta era burbera, ma quell'individuo gentile a ogni costo insistette: «Allora sarà in casa di Chateaubriand, che avrò avuto l'onore di incontrare il signore! Sono in stretta relazione con Chateaubriand, che è meco affabilissimo, e talvolta mi dice: "Thénard, amico... volete bere un bicchiere con me?». La fronte di Marius diventava sempre più severa: «Non ho avuto mai l'onore d'essere ricevuto dal signor di Chateaubriand. Alle corte, cosa volete da me?». Alla voce più dura, l'uomo si inchinò ancora più profondamente. «Signor barone, degnatevi di ascoltarmi. In America, in una regione delle parti di Panama, si trova un villaggio chiamato La Jova. Questo villaggio è composto di una sola casa, un grande edificio quadrato di tre piani costruito con mattoni cotti al sole. Ogni lato del quadrato è lungo cinquecento piedi, ogni piano superiore sorge dodici piedi più indietro del piano inferiore, in modo da lasciarsi davanti un terrazzo che gira tutt'intorno all'edificio; nel centro, un cortile dove tengono le provvigioni e le munizioni; nessuna finestra, ma feritoie; nessuna porta, ma delle scale a mano per salire da terra al primo terrazzo, da questo al secondo e dal secondo al terzo, e altre scale a pioli per calarsi nel cortile interno; nessun uscio alle stanze, ma botole; nessuna scala in muratura, ma tutte portatili; la sera si chiudono le botole, si ritirano le scale e si preparano i tromboni e le carabine alle feritoie; nessun mezzo di entrare; una casa di giorno, una cittadella di notte, e ottocento abitanti, ecco com'è il villaggio.» «E perché tante precauzioni?» «Perché è un paese meraviglioso dove si trova l'oro.» «A quale conclusione volete arrivare?», interruppe Marius, che dal disappunto passava all'impazienza. «A questa, signor barone. Io sono un ex diplomatico stanco degli affari. La vecchia civiltà mi ha stufato; ora voglio fare la prova con i selvaggi.» «Quindi?» «Signor barone, l'egoismo è la legge del mondo. Il bracciante che lavora a giornata alza la testa ogni volta che passa la diligenza; il contadino che lavora il campo di sua proprietà non si volta mai. Il cane del povero abbaia contro il ricco e il cane del ricco contro il povero. Ciascun per sé, l'interesse è lo scopo dell'uomo, l'oro è la calamita.» «Quindi? Concludete». «Vorrei andare a stabilirmi a La Jova. Noi siamo in tre, io, la mia consorte e mia figlia, una bella ragazza. Il viaggio è lungo e costoso, e ho bisogno di un po' di denaro.» «E io che c'entro?» Lo sconosciuto allungò il collo fuori dalla cravatta con un gesto da avvoltoio, e raddoppiando i sorrisi continuò: «Il signor barone non ha forse letto la mia lettera?». Era infatti avvenuto pressappoco così. Marius non aveva badato al contenuto della missiva; aveva esaminato la calligrafia, ma non aveva letto lo scritto, se ne ricordava appena. Un nuovo indizio era sopraggiunto da un istante a ravvivare la sua attenzione, l'avevano cioè colpito le parole «la mia consorte e mia figlia». Teneva fisso sullo sconosciuto uno sguardo penetrante, che un giudice istruttore avrebbe potuto invidiare, e quasi lo spiava. Si limitò a rispondere: «Spiegatevi con precisione». L'individuo si cacciò le mani nei taschini del panciotto, alzò la testa senza raddrizzare la spina dorsale, e si pose a sua volta a scrutare Marius attraverso le lenti verdi dei suoi occhiali. «E sia, signor barone, mi spiego subito. Ho un segreto da vendervi.» «Un segreto?» «Un segreto.» «Che mi riguarda?» «Un po'.» «Qual è questo segreto?» Nel porgergli ascolto, Marius esaminava sempre meglio quell'uomo. «Comincio gratis», disse costui. «Vedrete se riesco interessante.» «Parlate.» «Signor barone, voi avete in casa vostra un ladro e un assassino.» Marius trasalì. «In casa mia? No.» Lo sconosciuto, imperturbabile, si strofinò il cappello sul gomito e proseguì: «Assassino e ladro. Badate bene, signor barone, che io non parlo di fatti antichi, arretrati, caduchi, che possono essere cancellati dalla prescrizione davanti alla legge e dal pentimento innanzi a Dio. Parlo di fatti recenti, attuali, ancora ignoti alla giustizia. Continuo. Quell'uomo si è introdotto nella vostra confidenza e quasi nella vostra famiglia sotto un nome falso, e io ve lo dirò per nulla». «Ascolto.» «Si chiama Jean Valjean.» «Lo so.» «È un ex forzato.» «Lo so.» «Lo sapete dopo che ho avuto l'onore di dirvelo.» «No, lo sapevo già.» Il contegno freddo di Marius, la sua duplice risposta «lo so», il suo laconismo refrattario a ogni dialogo, provocarono una sorda collera nello sconosciuto, che lanciò alla sfuggita al suo interlocutore uno sguardo furioso, subito spento. Ma per quanto istantaneo fosse, il giovane se ne accorse; era uno di quegli sguardi che veduti una volta si riconoscono sempre. Certi lampi non possono derivare che da certe anime; la pupilla, spiraglio del pensiero, se ne infiamma, e gli occhiali non nascondono nulla. Coprite dunque l'inferno con un vetro! Il visitatore riprese sorridendo: «Non mi permetto di dare una smentita al signor barone. In ogni caso, vedete che sono bene informato. Quello che ora mi rimane da confidarvi è noto a me solo, e riguarda le ricchezze della signora baronessa. È un segreto straordinario e sono disposto a venderlo. L'offro a voi per primo, a un buon prezzo, a ventimila franchi». «Conosco questo segreto come tutti gli altri», rispose Marius. L'individuo sentì il bisogno di abbassare un po' il prezzo. «Signor barone, datemi diecimila franchi e me ne vado.» «Vi ripeto che non avete nulla da rivelarmi. Conosco già ciò che volete dirmi.» Quell'uomo fece schizzare fuori dall'occhio un nuovo lampo, poi esclamò: «Eppure bisogna mangiare anche oggi. È un segreto straordinario, vi ripeto, signor barone, parlerò. Parlo; datemi venti franchi». Marius lo guardò fisso. «Conosco già il vostro segreto straordinario, come già sapevo il nome di Jean Valjean, come conosco il vostro.» «Il mio nome?» «Sì.» «Non è una cosa difficile, signor barone. Ho avuto l'onore di scriverlo io stesso e di dirvelo: Thénard.» «Dier.» «Come?» «Thénardier.» Nel pericolo il porcospino drizza gli aculei, lo scarabeo si finge morto, la vecchia guardia imperiale si schiera in quadrato; quell'uomo invece si mise a ridere. Quindi con un buffetto fece saltare un granello di polvere dal suo abito. Marius proseguì: «Voi siete anche l'operaio Jondrette, il commediografo Fabantou, il poeta Genflot, lo spagnolo don Alvares e la signora Balizard». «La signora chi?» «E avete tenuto una taverna a Montfermeil.» «Una taverna? Mai!» «E io vi dico che siete Thénardier.» «Lo nego.» «E che siete un furfante. Prendete.» Trasse fuori un biglietto di banca e glielo buttò in viso. «Grazie! Perdono! Cinquecento franchi! Signor barone!» E quell'uomo stravolto, salutando e raccogliendo il biglietto si pose a esaminarlo. «Cinquecento franchi!», ripetè sbalordito; poi balbettò sottovoce: «Un fafiot2 serio!». D'un tratto esclamò bruscamente: «Ebbene! sia, mettiamoci in libertà». E buttando indietro i capelli, strappandosi gli occhiali, ritirando dal naso i due cannoncini di penna di cui parlavamo poco fa, e che abbiamo visto già in uso in un'altra pagina del nostro libro, con la sveltezza di una scimmia, si tolse il volto come un altro si leverebbe il cappello. Il suo occhio s'infiammò; la sua fronte disuguale, infossata, guasta qua e là da bernoccoli, schifosamente corrugata nella parte superiore, apparve allo scoperto; il naso divenne nuovamente acuto come un becco, e ricomparve il profilo feroce e astuto dell'uomo di rapina. «Il signor barone è infallibile», disse con la sua voce netta che non era più nasale, «io sono Thénardier.» Thénardier, poiché era veramente lui, si raddrizzò; provava una strana sorpresa, e si sarebbe turbato se fosse stato suscettibile di turbamento. Era venuto per recare meraviglia e invece la riceveva lui stesso; tale umiliazione però gli veniva pagata cinquecento franchi, e tutto considerato l'accettava di buon grado; ma non era perciò meno sbalordito. Vedeva per la prima volta quel barone Pontmercy, e questi, malgrado il suo travestimento, lo riconosceva; e non solo si mostrava consapevole di quanto riguardava lui, ma pareva lo fosse anche circa Jean Valjean. Chi era dunque quell'uomo quasi imberbe, così freddo e così generoso, che conosceva i nomi delle persone e apriva loro la borsa, che maltrattava i birbanti come un giudice e li pagava come se fosse vittima dei loro inganni. Il lettore si ricorderà come Thénardier, quantunque fosse stato vicino di Marius, non lo avesse mai veduto, il che a Parigi avviene di frequente. Aveva, sì, udito le figlie parlare di un giovanotto poverissimo, di nome Marius, che abitava nella stessa casa e gli aveva scritto senza conoscerlo la lettera che sappiamo; ma nella sua mente non c'era nessuna possibilità di rapporto tra quel Marius e il barone di Pontmercy. Quanto al nome Pontmercy, ricordiamoci che sul campo di battaglia di Waterloo egli non ne aveva inteso che le ultime sillabe3, per le quali aveva avuto sempre quello sdegno legittimo che si deve a ciò che non è altro che un ringraziamento. Del resto, egli era venuto a conoscenza di molte circostanze, parte per mezzo di Azelma, da lui messa sulle tracce degli sposi del 16 febbraio, parte con le proprie indagini; e dal fondo delle tenebre era riuscito a raccogliere più di un filo misterioso. Attraverso molte ricerche aveva scoperto, o per meglio dire, con molta intuizione aveva indovinato chi fosse l'uomo incontrato un certo giorno nel Grand-Egout; e dall'uomo aveva potuto facilmente risalire al nome. Non ignorava che la signora Pontmercy era Cosette, ma da questo lato si riprometteva di essere discreto. Chi era Cosette? Neppure lui lo sapeva. Intravedeva, sì, una nascita illegittima, e la storia di Fantine gli era sembrata sempre un po' sospetta; ma a quale scopo ne avrebbe parlato? Per farsi pagare il silenzio? Teneva o credeva di tenere qualcosa di meglio. Fare senza una prova al mondo, al barone di Pontmercy, questa rivelazione: Vostra moglie è una bastarda, secondo ogni apparenza sarebbe valso solo ad attirare lo stivale del marito verso le reni del rivelatore. Secondo Thénardier, il suo colloquio con Marius non era ancora cominciato. Aveva dovuto retrocedere, modificare la sua strategia, abbandonare una posizione, mutare fronte, ma non aveva ancora compromesso nulla di essenziale e teneva già in tasca cinquecento franchi. Inoltre aveva qualcosa di decisivo da rivelare, e si sentiva forte contro quel barone di Pontmercy così ben informato e così agguerrito. Per gli uomini della specie di Thénardier ogni dialogo è un duello; e qual era la sua posizione in quello che stava per impegnarsi? Non sapeva con chi discorresse, ma conosceva la cosa di cui voleva parlare. Fece questa rivista interiore delle proprie forze, e dopo aver detto: sono Thénardier, stette in aspettativa. Marius era rimasto immerso nei suoi pensieri. Finalmente aveva ritrovato Thénardier, poteva oramai far onore alla raccomandazione del colonnello Pontmercy. Si sentiva umiliato al solo pensiero che quell'eroe dovesse qualcosa a un furfante simile, e che la cambiale tratta dal fondo del sepolcro da suo padre fosse restata fino a quel giorno insoddisfatta. Inoltre, nella situazione complessa in cui si trovava la sua mente di fronte a Thénardier, gli pareva fosse il caso di vendicare il colonnello dalla sventura di essere stato salvato da un tale briccone. Comunque fosse, era contento; poteva dunque alla fine liberare da un così sconcio creditore l'ombra del padre, gli sembrava quasi di togliere quell'ombra dalla prigione per debiti. Accanto a quel dovere ce n'era un altro, quello cioè di chiarire, se possibile, quale fosse l'origine della ricchezza di Cosette, gli parve si presentasse un'occasione; che Thénardier potesse saperne qualche cosa; era dunque utile ascoltare ciò che aveva da dire quell'uomo. Thénardier aveva fatto scomparire il fafiot in una tasca, e osservava Marius con uno sguardo dolce e quasi tenero. Questi ruppe il silenzio. «Thénardier, vi ho detto il vostro nome. Ora volete che vi dica anche il segreto che venivate a confidarmi? Anch'io ho preso le mie informazioni, e vedrete che ne so più di voi. Valjean, come avete detto, è un assassino e un ladro; un ladro perché ha derubato un ricco imprenditore, di nome Madeleine, del quale cagionò la rovina; un assassino perché ha ucciso l'agente di polizia Javert.» «Non capisco, signor barone», rispose Thénardier. «Ora mi spiego. Versò il 1822 viveva in un circondario del Pas-du-Calais un uomo, che era incappato molti anni prima in qualche guaio con la giustizia, e che sotto il nome di Madeleine si era corretto e riabilitato, e anzi era diventato un giusto in tutta la forza dell'espressione. Con una sua manifattura, la fabbrica delle conterie nere, aveva fatto la fortuna di un'intera città: aveva accumulato, è vero, anche una notevole ricchezza, ma in via accessoria e, per così dire, accidentalmente. Era il padre e il sostegno dei poveri, fondava ospedali, apriva scuole, visitava i malati, dotava le ragazze da marito, sosteneva le vedove, adottava gli orfani; era insomma il tutore di tutto il paese. Aveva rifiutato la decorazione, era stato nominato sindaco. Un galeotto rimesso in libertà che conosceva il segreto di una condanna pronunciata anticamente contro quell'uomo, lo denunciò, lo fece arrestare, e profittò della sua detenzione per esigere dalla banca Laffitte - tutto questo l'ho saputo dallo stesso cassiere - mediante una firma falsa, una somma di oltre mezzo milione appartenente a Madeleine. Il galeotto che lo derubò in tal modo è Jean Valjean. Circa l'altro fatto non potete dirmi lo stesso nulla di nuovo. Valjean ammazzò il poliziotto Javert, lo uccise con una pistolettata. Ero presente io stesso che vi parlo.» Thénardier gettò su Marius lo sguardo trionfante di un uomo sconfitto che torna ad afferrare la vittoria e recupera in un minuto tutto il terreno che aveva perduto. Ma ricomparve subito il sorriso, perché l'inferiore di fronte del superiore deve sempre avere il trionfo carezzevole, e si limitò a dire: «Signor barone, sbagliamo strada». E sottolineò questa frase, facendo descrivere ai suoi ciondoli un circolo espressivo. «Come!», ripigliò Marius, «lo contestate? Questi sono fatti.» «Sono chimere. La fiducia della quale il signor barone mi onora, mi crea il dovere di dirglielo. Innanzi tutto la verità e la giustizia; non amo che le persone vengano accusate ingiustamente. Signor barone, Valjean non ha derubato Madeleine e non ha ucciso Javert.» «Ecco un'asserzione molto arrischiata. Come mai?» «Per due motivi.» «Quali? Parlate.» «Eccovi il primo: non ha derubato Madeleine, perché Valjean e Madeleine sono tutt'uno.» «Che diamine andate dicendo?» «Ed eccovi il secondo: non ha assassinato Javert, perché chi ammazzò Javert è lo stesso Javert.» «Cosa intendete dire?» «Che Javert commise un suicidio.» «Provatelo! provatelo!», gridò Marius Mori di sé. Thénardier riprese compitando la frase come se fosse un antico verso alessandrino. «L'a-gen-te di po-li-zia Ja-vert fu tro-va-to an-ne-ga-to sot-to un bat-tel-lo del Pont-au-Cha-nge.» «Ma provatelo, dunque!» Thénardier si tolse di tasca una grossa busta di carta grigiastra, che pareva contenere dei fogli piegati di diversa grandezza. «Ho i miei documenti», disse con calma. E aggiunse: «Signor barone, nel vostro interesse ho voluto conoscere a fondo Jean Valjean, e perciò vi dico che Valjean e Madeleine sono una sola persona; vi dico che Javert non ebbe altri assassini che Javert, e quando parlo è perché ho le prove. E non prove manoscritte, perché la calligrafia è sospetta e può mostrarsi compiacente, ma delle prove stampate». Mentre parlava così, Thénardier levò dall'involto due numeri di giornali ingialliti, sciupati e più che saturi di tabacco, uno dei quali tutto tagliuzzato nelle pieghe, cadeva a brandelli e sembrava molto più antico dell'altro. «Due fatti, due prove», riprese Thénardier, e porse a Marius i due fogli spiegati. Quei giornali il lettore già li conosce. Uno, il più antico, un numero del Drapeau Blanc del 25 luglio 1823, di cui abbiamo riportato il testo a suo luogo, nel quale si stabiliva l'identità di Madeleine con Valjean. L'altro, il Moniteur del 15 luglio 1832, constatava il suicidio di Javert, e aggiungeva come da un rapporto verbale, fatto dallo stesso Javert al prefetto, risultava che era stato tenuto prigioniero nella barricata di rue de la Chanvrerie, ed era debitore della vita alla magnanimità di un insorto che, avendolo sotto il tiro della sua pistola, invece di bruciargli le cervella, aveva sparato in aria. Marius lesse. C'era l'evidenza; data certa, prova irrefutabile; quei due fogli certo non erano stati stampati appositamente per appoggiare le asserzioni di Thénardier; inoltre la nota inserita nel Moniteur era comunicata dalla prefettura di polizia. Non era più possibile il dubbio. Le informazioni del cassiere erano errate e lo avevano tratto in inganno. Valjean, ingrandito in un attimo, balzava fuori dalla nebbia. Marius non potè trattenere un grido di gioia. «Ma allora quell'infelice è un uomo degno di ammirazione! Tutto quel denaro è veramente suo! E Madeleine, la Provvidenza di un'intera provincia! È Valjean, il salvatore di Javert! È un eroe! È un santo!» «Non è un santo e non è un eroe», disse Thénardier: «È un assassino e un ladro.» E soggiunse con l'accento dell'uomo che comincia a sentirsi qualche autorità: «Calmiamoci». Ladro, assassino, queste parole che Marius credeva scomparse e che ritornavano, gli piombarono addosso come una doccia ghiacciata. «Ancora!», disse. «Sempre», rispose Thénardier. «Valjean non ha derubato Madeleine, ma è un ladro; non ha ucciso Javert, ma è un omicida.» «Volete forse parlare», riprese Marius, «del meschino furto commesso quarantanni fa, espiato, come risulta dai vostri stessi giornali, da un'intera vita di pentimento, di abnegazione e di virtù?» «Dico assassinio e furto, signor barone; e ripeto che vi parlo di fatti recenti. Ciò che ho da rivelarvi è assolutamente ignoto, è ancora inedito, e forse vi troverete la sorgente della ricchezza così abilmente offerta da Valjean alla signora baronessa. Dico abilmente, perché introdursi con tale donazione in una casa onorata partecipando alla sua agiatezza, e con un solo colpo nascondere il delitto, godere il furto, celare il proprio nome e crearsi una famiglia, un simile atto non manca certamente di destrezza.» «Potrei interrompervi qui», osservò Marius, «ma proseguite.» «Signor barone, vi dirò tutto, affidandomi per la ricompensa alla vostra generosità. Questo segreto vale un tesoro. Mi direte: "Perché non ti sei diretto allo stesso Valjean?". Per un motivo semplicissimo: perché so che si è privato di tutto e ha ceduto ogni cosa a vostro favore, combinazione veramente ingegnosa. Non possiede più un soldo, mi mostrerebbe le mani vuote; e siccome io ho bisogno di denaro per il mio viaggio, preferisco voi che avete tutto a lui che non ha nulla. Ma sono un po' stanco; permettetemi di sedere.» Marius si sedette e gli accennò di fare altrettanto. Thénardier si sistemò su una sedia imbottita, riprese i due giornali, li ripose nell'involto, e picchiando con l'unghia sul Drapeau Blanc, bisbigliò: «Questo mi è costato non poca fatica a trovarlo». Fatto questo incrociò le braccia e si appoggiò alla spalliera, atteggiamento che indica in chi parla la certezza di quanto dice; quindi entrò in argomento con voce posata e scandendo bene le parole: «Signor barone, circa un anno fa, e cioè il 6 giugno 1832, il giorno stesso della sommossa, un uomo si trovava nel Grand-Egout di Parigi, nel punto dove viene a raggiungere la Senna tra il Pont des Invalides e quello di Iena». Marius avvicinò bruscamente la propria seggiola a quella di Thénardier, il quale, notando quel gesto, proseguì con la lentezza di un oratore che domina l'interlocutore e che sente palpitare l'avversario sotto le sue parole: «Quell'uomo, costretto a nascondersi per motivi estranei alla politica, aveva scelto per domicilio la fogna, della quale possedeva una chiave. Era, lo ripeto, il 6 giugno, e potevano essere circa le otto di sera, quando udì un rumore nella fogna. Oltremodo sorpreso, si nascose e rimase in agguato. Era un rimbombo di passi, qualcuno che camminava nelle tenebre e si avvicinava. Cosa strana trovare nella chiavica un altro uomo! Il cancello d'uscita non era molto lontano, e quel po' di luce che penetrava gli permise di riconoscere il nuovo arrivato e di vedere che portava qualcosa sulle spalle, camminando curvo. Chi veniva in quel modo era un vecchio galeotto e ciò che portava sul dorso era un cadavere. Il delitto flagrante di omicidio era incontestabile. Circa il furto, questo è una conseguenza; non si uccide certo un uomo per nulla. Quel galeotto andava a gettare quel cadavere nel fiume. E si noti che venendo dall'interno della chiavica, prima di giungere al cancello dovette necessariamente incontrare una trementa liquefazione, nella quale avrebbe potuto abbandonare il cadavere; ma i cavafogne nel riparare la rottura avrebbero fin dall'indomani ritrovato il corpo dell'assassinato, cosa che non conveniva all'omicida. Questi invece preferì attraversare la liquefazione col suo carico, e deve aver fatto degli sforzi spaventosi per riuscirci; è impossibile rischiare più completamente la vita, anzi non capisco come abbia potuto uscire fuori vivo di lì». La seggiola di Marius si avvicinò ancora di più, e Thénardier ne approfittò per respirare a lungo; quindi proseguì: «Signor barone, la fogna non è lo Champ de Mars; lì manca di tutto, perfino lo spazio. Quando vi si trovano contemporaneamente due uomini, è obbligatorio che si incontrino; e così appunto accadde. L'uomo domiciliato lì e quello di passaggio dovettero darsi il buongiorno con reciproco dispiacere, e quest'ultimo disse all'altro: "Vedi cosa tengo sulle spalle, ho bisogno di uscire; tu hai la chiave, dammela". Quel galeotto ha una forza erculea; non c'era possibilità di rifiuto. Tuttavia quello che aveva la chiave si mise a discorrere al solo scopo di guadagnare tempo; esaminò il morto, ma non potè scoprire nulla, se non che era giovane, ben messo, di apparenza signorile e tutto sfigurato dal sangue. Parlando, trovò il modo di lacerare, senza che l'assassino se ne avvedesse, un pezzetto dell'abito dell'ucciso; una prova, comprendete? un filo per ritrovare la traccia delle cose e per costringere il colpevole ad ammettere il suo crimine. Intascò il corpo del delitto, poi aprì il cancello, fece uscire l'uomo col suo carico, richiuse subito e si allontanò, desiderando di non mischiarsi al restante dell'avventura e soprattutto non volendo trovarsi presente quando l'omicida avrebbe gettato la vittima nel fiume. Ora comprendete tutto. Chi portava il cadavere era Valjean, chi aveva la chiave vi parla in questo momento, e il brandello dell'abito...». Thénardier terminò la frase tirando fuori di tasca e tenendo all'altezza degli occhi, tra i due pollici e i due indici, un pezzetto di stoffa nera strappata e coperta di macchie scure. Marius pallido, ansante, con l'occhio fisso su quel frammento di stoffa, senza distogliere lo sguardo un solo attimo, senza pronunciare una parola, si alzò, indietreggiò verso la parete, e con la mano tesa dietro di sé cercava a tentoni la chiave infissa nella toppa di un armadio a muro vicino al camino. Trovò la chiave, aprì l'armadio, e vi cacciò dentro il braccio senza guardare e senza che la sua pupilla infiammata si distogliesse dal cencio che Thénardier teneva spiegato. Intanto questi continuava: «Signor barone, io ho i più forti motivi per credere che il giovane assassinato fosse un ricco straniero latore di una somma enorme, attirato da Valjean in qualche tranello». «Il giovane ero io, ed ecco l'abito!», esclamò Marius gettando sul pavimento un vecchio abito nero tutto macchiato di sangue. Poi, strappando il pezzo di stoffa dalle mani di Thénardier, l'accostò e avvicinò alla falda lacerata dell'abito: si adattava perfettamente, e il brandello completava il vestito. Thénardier rimase di sasso e pensò tra sé: «Sono schiacciato». Marius si raddrizzò fremente, disperato, giubilante. Si sfrugò in tasca e mosse furibondo contro Thénardier, presentandogli e appoggiandosi quasi sul viso un pugno di biglietti di banca da cinquecento e da mille franchi. «Siete un infame! Siete un bugiardo, un calunniatore, uno scellerato. Siete venuto per accusare quell'uomo e invece lo avete giustificato, avete tentato di perderlo e siete riuscito soltanto a glorificarlo. E il ladro siete voi! Vi ho visto io, Thénardier-Jondrette, in quel covo del boulevard de l'Hôpital. Ne so sul conto vostro quanto basta per mandarvi in galera e anche più lontano. Prendete, eccovi mille franchi, sacripante che siete!» E gli gettò un biglietto da mille. «Ah! Jondrette-Thénardier, vile ribaldo!... Che ciò vi serva di lezione, rigattiere di segreti, merciaiolo di misteri, indagatore di tenebre, miserabile! Prendete ancora questi cinquecento franchi e uscite di qui! Waterloo vi protegge.» «Waterloo!», borbottò Thénardier, intascando i cinquecento franchi insieme ai mille. «Sì, assassino! voi avete salvato la vita a un colonnello...» «A un generale», interruppe Thénardier rialzando la testa. «A un colonnello!», riprese Marius con impeto. «Non darei un centesimo per un generale. E venivate qui a perpetrare delle infamie! Vi dico che avete commesso tutti i delitti. Partite! Sparite! Possiate essere felice, è tutto ciò che desidero. Ah, mostro! Eccovi altri tremila franchi, prendeteli. Partirete per l'America non più tardi di domani con vostra figlia, perché vostra moglie è morta, abominevole mentitore. Veglierà sulla vostra partenza, ribaldo, e all'ultimo istante vi donerò ventimila franchi. Andate a farvi impiccare altrove!» «Signor barone», rispose Thénardier chinandosi fino al suolo, «vi serberò un'eterna riconoscenza.» E uscì senza comprendere nulla, meravigliato e giubilante di quel dolce annientamento sotto sacchi di scudi, di quella folgore scoppiata sul suo capo in biglietti di banca. Si sentiva fulminato ma contento; e sarebbe stato oltremodo afflitto di avere un parafulmine contro simili saette. Terminiamola subito con quest'uomo. Due giorni dopo gli avvenimenti ora narrati, partiva, grazie a Marius, sotto un finto nome alla volta dell'America, insieme alla figlia Azelma, provveduto di una tratta di ventimila franchi su New York. La miseria morale di Thénardier, quel borghese malriuscito, non era più suscettibile di rimedio; fu in America ciò che era stato in Europa. A volte basta il contatto di un uomo malvagio per imputridire una buona azione e per farne scaturire un male. Col danaro di Marius, Thénardier si dedicò alla tratta dei negri. Non appena costui fu uscito, Marius corse in giardino, dove Cosette passeggiava ancora. «Cosette! Cosette!», esclamò. «Vieni, vieni subito. Partiamo. Basque, una vettura. Cosette, vieni. Ah! mio Dio! E lui che mi salvò la vita! Non perdiamo un minuto! Metti un mantello.» Cosette lo credette impazzito e obbedì. Marius faticava a respirare, si metteva una mano sul cuore per comprimerne i battiti, andava e veniva a grandi passi. Diede un bacio a Cosette, dicendole: «Ah, Cosette, sono uno sciagurato!». Era fuori di sé. Cominciava a intravedere in Jean Valjean una nobile e tetra immagine; gli appariva in lui una virtù inaudita, augusta e tenera, umile nella sua immensità; il galeotto si trasfigurava in Cristo. Si sentiva abbagliato da quel prodigio e senza formarsi una chiara idea di ciò che vedeva, comprendeva di trovarsi davanti a qualcosa di grandioso. Un momento dopo una vettura si trovava alla porta. Marius vi fece salire Cosette e vi saltò dentro lui pure dicendo: «Cocchiere, rue de l'Homme-Armé, numero 7». La carrozza partì. «Ah, che gioia!», esclamò Cosette; «rue de l'Homme-Armé! Non osavo più parlartene. Andiamo a rivedere il signor Jean.» «Tuo padre! Cosette, tuo padre, ora più che mai! Ora indovino tutto, sai. Tu mi dicesti che non hai ricevuto la lettera che ti avevo spedito per mezzo di Gavroche: sarà caduta nelle sue mani, Cosette, ed è venuto alla barricata per salvarmi. E siccome essere un angelo è una necessità per lui, così nella stessa occasione ne salvò altri, tra cui Javert. Mi ha tolto da quell'abisso per unirmi con te, mi ha portato sulle spalle attraverso quell'orribile fogna. Ah! io sono un mostro ingrato. Dopo essere stato la tua Provvidenza, è stato pure la mia. Figurati che c'era una tremenda liquefazione da potersi affogare cento volte; affogarsi nel pantano, Cosette, e lui me l'ha fatta attraversare! Io ero svenuto, non vedevo niente, non udivo niente, non potevo sapere nulla della mia stessa avventura. Andiamo a prenderlo per condurlo con noi, voglia o non voglia, e non ci abbandonerà mai più. Purché sia in casa! purché possiamo trovarlo! Passerò il resto della mia vita a venerarlo. Sì, dev'essere così, sai, Cosette. È a lui che Gavroche consegnò la mia lettera. In tal modo si spiega tutto. Capisci vero?» Cosette non comprendeva una parola. «Hai ragione», gli disse. Frattanto la carrozza correva. V. Notte dietro la quale c'è il giorno Udendo bussare alla porta, Jean Valjean si voltò e disse con voce fioca: «Entrate». La porta si aprì, e comparvero Cosette e Marius. Marius si trattenne sulla soglia, poggiandosi allo stipite, Cosette si precipitò nella stanza. «Cosette!», esclamò Valjean, e si rizzò sulla sedia con le braccia aperte e tremanti, bianco, livido in volto e con un'immensa gioia negli occhi. Cosette, soffocata dall'emozione, si lasciò cadere sul suo petto dicendo: «Padre!». Lui tutto sconvolto balbettava: «Cosette! Voi, signora! Tu! Ah mio Dio!». E se la strinse tra le braccia ripetendo: «Sei tu! Tu qui! Dunque mi perdoni!». Marius, con le palpebre abbassate per impedire alle lacrime di scorrere, mosse un passo avanti, e mormorò, contraendo le labbra per contenere i singhiozzi: «Padre mio!». «Voi pure mi perdonate!», disse Valjean. Il giovane non potè pronunciare una parola, e Valjean aggiunse: «Grazie». Cosette si tolse il mantello e il cappello e li gettò sul letto dicendo: «Mi impicciano». E sedutasi sulle ginocchia del vecchio, con un gesto incantevole gli allontanò i capelli e lo baciò in fronte. Valjean, fuori di sé, lasciava fare. Cosette che capiva appena qualcosa confusamente, raddoppiava le carezze, quasi volesse pagare il debito di Marius. Il vecchio proseguì: «Come si diventa sciocchi! Credevo di non vederla più. Figuratevi, signor Pontmercy, che quando siete entrati, io dicevo fra me: "E finita. Ecco la sua piccola vestina: io sono un povero miserabile e non vedrò più Cosette"; lo dicevo nel momento stesso in cui salivate le scale. Che scempiaggini, vero? Che idioti siamo! Si fa il conto senza il buon Dio. E il buon Dio dice: "Tu credi che ti abbandoneranno, sciocco? No, non accadrà così. Su, c'è là un pover'uomo che ha bisogno di un angelo". E l'angelo viene ed ecco che rivedo la mia piccola Cosette. Ah, quanto mi sentivo infelice!». Rimase un istante senza poter parlare; poi riprese: «Mi era proprio necessario vedere qualche minuto Cosette. Anche il cuore vuole il suo osso da rosicchiare. Però lo sentivo di essere di troppo. Cercavo di persuadermene! "Non hanno bisogno di te, resta dunque nel tuo cantuccio; non abbiamo il diritto di essere eterni." Ah! Dio benedetto, la rivedo! Sai, Cosette, che il tuo sposo è bellissimo? Ah! Hai un bel colletto ricamato, così va bene, brava. Mi piace questo disegno. Te l'ha scelto tuo marito, vero? E poi devi avere dei cashemere. Signor Pontmercy, permettetemi di darle del tu. Non sarà per molto tempo». E Cosette riprese: «Che cattiveria lasciarci in tal modo! Dove siete andato? Perché vi siete trattenuto lontano così a lungo? Una volta i vostri viaggi non duravano più di tre o quattro giorni. Ho mandato Nicolette, ma le rispondevano sempre che eravate assente. Quando siete ritornato? Perché non ci avete avvisato? Sapete che siete molto cambiato? Oh, che babbo cattivo! Siete stato malato e noi non l'abbiamo saputo! Toccagli la mano, Marius: senti com'è fredda!». «Eccovi qui, signor Pontmercy! Dunque mi perdonate!», riprese Valjean. A quella domanda i sentimenti che gonfiavano il cuore di Marius trovarono infine uno sfogo, ed egli proruppe: «Senti, Cosette? Mi domanda perdono. E sai tu cosa ha fatto? Mi ha salvato la vita. Anzi, di più ancora; ti ha donata a me. E dopo avermi salvato, e dopo averti donata a me, sai cosa ha fatto di sé? Si è sacrificato. Ecco cos'è quest'uomo. E viene a dire "grazie" a me che fui ingrato, immemore, spietato, colpevole! Se consumassi tutta la mia vita ai suoi piedi non basterebbe. Quella barricata, quella fogna, quella fornace, quella cloaca, mi ha portato attraverso tutti i pericoli, stornandoli da me e accettandoli per se stesso. Possiede tutti i coraggi, tutte le virtù, tutti gli eroismi, tutte le santità. Cosette, quest'uomo è un angelo!». «Zitto! zitto!», disse sottovoce Valjean. «Perché dire tutto questo?» «Ma voi», esclamò Marius con una collera che manifestava la venerazione, perché non me lo avete detto? È anche un po' colpa vostra. Salvate la vita alle persone e poi ne fate un mistero! Anzi, avete fatto peggio ancora. Col pretesto di mascherarvi vi siete calunniato. È una cosa orribile!» «Ho detto la verità», rispose Valjean. «No», rispose Marius, «la verità è tutta la verità, e voi non l'avete detta tutta. Voi eravate Madeleine, perché lo avete taciuto? Io vi ero debitore della vita, perché non dirlo?» «Perché la pensavo come voi; perché trovavo che avevate ragione; perché era necessario che io mi allontanassi. Se aveste saputo l'avventura della fogna, avreste voluto tenermi presso di voi; dovevo dunque tacere. Se avessi parlato avrei scompigliato ogni cosa.» «Scompigliato che! scompigliato chi!», ribatté Marius. «Credete forse di restare qui? Noi vi portiamo via. Ah, mio Dio! quando penso che ho saputo tutto solo per caso! Vi portiamo via; voi siete una parte di noi, siete suo padre e mio. Non rimarrete un solo giorno di più in questa orribile casa, non immaginatevi di trovarvi qui domani.» «Domani», rispose Valjean, «non sarò più qui, ma non sarò nemmeno con voi.» «Cosa volete dire?», ripigliò il giovane. «No! Non vi permettiamo più di viaggiare. Non ci abbandonerete mai più. Ci appartenete e non vi lasceremo più sfuggire.» «Stavolta poi faccio davvero», aggiunse Cosette. «C'è giù una carrozza. Vi rapisco. Adoprerò anche la forza,- se occorre.» E ridendo fece il gesto di sollevare il vecchio tra le braccia. «Abbiamo sempre là la vostra stanza», proseguì lei. «Se sapeste com'è bello il giardino ora! Le azalee fioriscono a meraviglia. I viali sono coperti da sabbia di fiume; ci sono tante piccole conchigliette violacee. Assaggerete le mie fragole; sono io che le inaffio. E non c'è più né signora, né signor Jean, siamo in repubblica e ci diamo tutti del tu, vero Marius? Il programma è mutato. Se sapeste babbo, ho provato un dispiacere: un pettirosso che aveva fatto il suo nido tra i cespugli è morto: un brutto gattaccio me l'ha mangiato. Il mio bel pettirosso che metteva fuori la testolina tra i rami e mi guardava. Ho pianto! Avrei ammazzato il gatto dalla rabbia! Ma ora non piange più nessuno; dobbiamo ridere tutti, essere tutti felici! Vi conduciamo con noi. Come sarà contento il nonno. Avrete la vostra aiolà in giardino e la coltiverete voi, e vedremo se le vostre fragole saranno saporite come le mie. E poi farò tutto quello che vorrete, e poi voi m'obbedirete in tutto.» Jean Valjean l'ascoltava senza capire. Ascoltava l'armonia della voce più che il senso delle parole, mentre nell'occhio gli si addensava una di quelle grosse lacrime che sono le malinconiche perle dell'anima. Sussurrò: «La prova che Dio è buono è che lei è qui». «Padre mio!», esclamò Cosette. Il vecchio continuò: «È vero che sarebbe bello vivere insieme. Hanno alberi popolati di uccellini. Io passeggerei con Cosette. Che dolce cosa essere con persone che godono la vita, che si danno il buongiorno, che si chiamano nel giardino. Ci vedremmo fin dall'albeggiare; coltiveremmo ciascuno la nostra aiolà; lei mi farebbe mangiare le sue fragole, io le farei cogliere le mie rose. Oh sarebbe un'esistenza felice! Solo che...». S'interruppe e aggiunse con tenerezza: «Che peccato!...». La lacrima non cadde, rientrò; e Valjean la sostituì con un sorriso. Cosette prese tra le sue le mani del vecchio. «Mio Dio», disse, «le vostre mani sono ancora più gelide. Siete forse malato? Soffrite?» «Io? No», rispose Jean Valjean. «Mi sento bene. Solo che...» E s'interruppe. «Solo che cosa?» «Sto per morire.» Cosette e Marius rabbrividirono. «Morire!», esclamò Marius. «Sì, ma non è nulla», rispose Valjean. Sospirò, sorrise e riprese: «Cosette, tu mi parlavi; continua, parla ancora; dunque, il tuo piccolo pettirosso è morto. Parla, che io oda la tua voce!». Marius, quasi impietrito, contemplava il vecchio. Cosette mandò un grido straziante: «Padre, padre mio! voi vivrete; dovete vivere. Voglio che viviate, capite!». Jean Valjean sollevò il capo verso di lei con adorazione. «Sì, vietatemi di morire. Chissà? Forse obbedirò. Quando siete entrati stavo agonizzando. La vostra presenza mi ha trattenuto; mi è sembrato di resuscitare.» «Voi siete pieno di forza e di vita», osservò Marius. «Credete forse che si muoia così? Avete provato delle afflizioni, ma non ne patirete più. Sono io che vi chiedo perdono, e in ginocchio! Voi dovete vivere, vivere con noi, vivere per lungo tempo. Noi vi riprendiamo; noi d'ora innanzi avremo un solo pensiero: la vostra felicità!» «Vedete bene», aggiunse Cosette in lacrime, «che Marius dice che non morirete.» Valjean continuò a sorridere. «Quand'anche mi ripigliaste, signor Pontmercy, ne deriverebbe che io non sia chi sono? No. Dio ha pensato come voi e me, e non muta parere; è opportuno che io me ne vada. Siate felici; che il signor Pontmercy possieda Cosette, che la gioventù sposi il mattino! che i lillà e gli usignoli vi circondino, figli miei, e la vostra vita sia un bel prato illuminato dal sole, e tutti gli incanti del cielo riempiano le vostre anime; e che io, che non sono più buono a nulla, muoia. Tutto ciò è giusto, siatene certi. Via, mostriamoci ragionevoli; ora nulla è più possibile, sento proprio che tutto è finito! Un'ora fa sono stato preso da un deliquio; e poi la notte passata ho bevuto tutta quella brocca. Com'è buono tuo marito, Cosette! Stai molto meglio con lui che con me.» Si udì un rumore alla porta; era il medico. «Buongiorno e addio dottore», disse Valjean. «Ecco i miei poveri figlioli.» Marius, avvicinatosi al medico, gli rivolse questa semplice parola: «Signore...?», ma nel modo di pronunciarla conteneva un'intera domanda. Il medico rispose con un colpo d'occhio espressivo. «Perché le cose dispiacciono», disse Valjean, «non è un motivo per essere ingiusti verso Dio.» Ci fu un momento di silenzio. Tutti si sentivano oppressi. Valjean si volse verso Cosette, e si mise a contemplarla come se volesse prenderne la sua parte per tutta l'eternità. Anche nell'ombra profonda in cui era già disceso gli era tuttavia possibile l'estasi guardando Cosette. Il riflesso di quella dolce fisionomia illuminava il suo pallido viso. Il sepolcro può avere i suoi bagliori. Il medico gli toccò il polso. «Ah! È di voi che aveva bisogno!», mormorò guardando Cosette e Marius. Quindi chinatosi all'orecchio di Marius aggiunse con voce sommessa: «Troppo tardi!». Quasi senza smettere di guardare Cosette, Valjean lanciò a Marius e al medico un'occhiata serena, mentre dalla bocca gli sfuggivano queste parole appena articolate: «Morire è nulla; non vivere è orribile». «D'un tratto s'alzò. Quando le forze si ravvivano improvvisamente in quel modo sono talvolta sintomo dell'agonia. Si avvicinò con passo fermo alla parete, scostò Marius e il medico che volevano aiutarlo, staccò dal muro il piccolo crocifisso di rame che vi stava appeso, quindi tornò a sedersi con tutta la libertà di movimenti dell'uomo sano, e deponendo il croficisso sulla tavola disse ad alta voce: «Ecco il gran martire». Poi gli si curvò il petto, la testa gli vacillò come se fosse preso dall'ebbrezza della tomba, le mani posate sulle ginocchia cominciarono a graffiare con le unghie la stoffa dei pantaloni. Cosette gli sosteneva le spalle e singhiozzava, e tentava di parlargli ma non poteva. Tra le parole che le uscirono a stento, si udirono queste: «Non abbandonateci, babbo. Possibile che vi ritroviamo solo per perdervi?». Si potrebbe dire che l'agonia serpeggia; va, viene, avanza verso il sepolcro, retrocede verso la vita; nell'azione del morire c'è come un brancolamento. Dopo quella mezza sincope Valjean si riprese, scosse la fronte come per farne cadere le tenebre, e tornò quasi interamente lucido. Prese un lembo della manica di Cosette e lo baciò. «Rinviene, dottore, rinviene!», esclamò Marius. «Siete buoni tutti e due», disse Valjean. «Ciò che mi ha addolorato, signor Pontmercy, è che non abbiate voluto far uso di quel denaro. Appartiene proprio a vostra moglie. Voglio spiegarvelo, figli miei, ed è anche per questo che sono contento di vedervi. Il giaietto nero viene dall'Inghilterra, quello bianco dalla Norvegia. Tutto ciò sta scritto su quel foglio lì, che leggerete. Per i braccialetti inventai di sostituire ai cerchietti di latta saldati degli altri pure di latta ma solo incastrati; riescono più belli, migliori e meno dispendiosi. Capirete come si possa con una cosa simile guadagnare molto danaro. Dunque la ricchezza di Cosette è proprio sua. Vi ho detto questo perché abbiate l'animo interamente tranquillo.» La portinaia era salita e stava a osservare attraverso la porta socchiusa. Il medico la congedò, ma non potè impedire che quella buona donna zelante, prima di allontanarsi, chiedesse al moribondo: «Volete un prete?». «Ne ho già uno», rispose Valjean. E parve accennasse col dito a un punto sopra il suo capo, quasi vi scorgesse qualcuno. È probabile infatti che il vescovo assistesse a quell'agonia. Cosette gli fece passare leggermente un guanciale dietro la schiena. Valjean riprese: «Signor Marius, non abbiate nessun dubbio, ve ne scongiuro. I seicentomila franchi appartengono proprio a Cosette. La mia vita sarebbe sprecata se non ne godeste! Eravamo riusciti a fabbricare benissimo quelle conterie, e potevano rivaleggiare con quelli che si chiamano i gioielli di Berlino. Per esempio, non si può far concorrenza al vetro di Germania, di cui una grossa di quattrocento grani ben lavorati costa soltanto tre franchi». Quando una persona che ci è cara sta per morire, la osserviamo con uno sguardo che si aggrappa a lei e vorrebbe trattenerla. Marius e Cosette, teneridosi per mano, muti per l'angoscia, disperati, tremanti, stavano in piedi dinanzi a Valjean, non sapendo cosa opporre alla morte. Di minuto in minuto il moribondo declinava, si svigoriva, si avvicinava sempre più al tetro orizzonte. Il suo respiro era diventato intermittente, interrotto da un principio di rantolo. Faceva gran fatica a sollevare il braccio, i piedi erano già privi di ogni moto, e col crescere della miseria delle membra e della prostrazione del corpo, tutta la maestà dell'anima saliva e si dispiegava sulla fronte. Già la sua pupilla portava impressa la luce di un mondo ignoto. Il suo volto impallidiva sempre più, eppure sorrideva; se ne ritraeva la vita, ma c'era qualcos'altro: l'alito scemava, lo sguardo si ingrandiva. Si sentiva che a quel cadavere spuntavano le ali. Fece segno a Cosette e a Marius di accostarsi. Si vedeva che ormai si avvicinava agli estremi istanti dell'ultima ora. Si pose a parlare con voce così fioca che pareva venisse da lontano e sembrava che esistesse già una muraglia a separarla da loro. «Avvicinati, avvicinatevi entrambi. Vi amo tanto. Oh! com'è bello morire così. Tu pure mi ami, la mia Cosette; io lo sapevo che serbavi affetto al tuo vecchio amico. Che delicata cura mettermi quel guanciale dietro le reni! Mi piangerai un poco, vero? ma non troppo, eh! Non voglio che tu provi delle vere afflizioni. È necessario che vi divertiate un po', figli miei. Dimenticavo di dirvi che sui fermagli senza ardiglione si faceva un guadagno ancor più grande che su tutto il resto; la grossa, dodici dozzine, veniva a costare dieci franchi e si vendeva a sessanta. Era proprio un buon commercio. Non dovete quindi meravigliarvi dei seicentomila franchi, signor Pontmercy. Quel denaro viene da fonte onesta; potete goderne con animo tranquillo. Ci vuole una carrozza, qualche palco a teatro, dei bei vestiti da ballo per la mia Cosette, e inoltre dovete invitare a pranzo gli amici e vivere felici. Poco fa scrivevo a Cosette; troverete lì la lettera. È a lei che lego i due candelieri che stanno sul camino. Sono d'argento; ma per me sono d'oro, sono di diamante, e mutano in sacri ceri le candele che vi si pongono. Non so se chi me li ha donati sia contento di me, lassù; ho fatto quanto ho potuto. Figlioli miei, non dimenticatevi ch'io sono povero, e fatemi seppellire in un cantuccio qualunque sotto un sasso per contrassegnare il luogo. È la mia volontà. Nessun nome sulla pietra. Se Cosette vorrà venirci talvolta per pochi istanti, mi farà piacere; e voi pure, signor Pontmercy. Devo confessare che non vi ho sempre amato, e ve ne chiedo perdono; ora lei e voi formate per me un solo tutto. Vi sono riconoscentissimo perché sento che renderete Cosette felice. Se sapeste, signor Pontmercy!... le sue belle guance rosa erano la mia gioia; quando la vedevo un po' pallida diventavo triste. C'è là nel cassetto un biglietto da cinquecento franchi; non lo toccate è per i poveri. Cosette, vedi là sul letto il tuo abitino? Lo riconosci? Eppure sono trascorsi dieci anni da allora. Come passa il tempo! Siamo stati veramente felici. Ora è finita. Figlioli miei, non piangete, non vado molto lontano, e di lassù vi vedrò. Basta guardare quando fa notte, mi vedrete sorridere. Cosette, ti ricordi di Montfermeil? Eri sola nel bosco e avevi paura. E quando afferrai il manico del secchio d'acqua? Era la prima volta che toccai la tua manina. Com'era fredda! Ah! avevate le mani rosse a quell'epoca, signorina, e ora le avete così candide! E della gran bambola, te ne rammenti? La chiamavi Caterina! Ti rammaricavi di non averla portata con te in convento! Quante volte mi hai fatto ridere, mio caro angioletto! Dopo la pioggia imbarcavi dei fuscelli di paglia sui rigagnoli, e li contemplavi mentre si allontanavano. Un giorno ti diedi una racchetta di vimini e un volano con le piume gialle, verdi e azzurre. Te ne sei dimenticata, tu! Eri così vispa quando eri piccina: giocavi; ti mettevo le ciliege alle orecchie. Sono cose passate; i boschi attraversati con la mia bambina, gli alberi sotto cui abbiamo passeggiato insieme, il monastero in cui ci siamo nascosti, i giochi, le belle risa dell'infanzia, tutto è ombra. E io mi ero immaginato che tutto ciò mi appartenesse; ecco il mio errore. Quei Thénardier furono malvagi; ma dobbiamo perdonarli. Cosette, ecco venuto il momento di dirti il nome di tua madre. Si chiamava Fantine. Rammentati questo nome, e tutte le volte che lo pronuncerai, inginocchiati. Ha sofferto molto; ti ha amata immensamente; ha avuto in sventura tutto ciò che tu possiedi in felicità. Tali sono le spartizioni che fa Dio. Egli è lassù, ci vede tutti, e tra gli spazi infiniti del suo firmamento conosce tutto ciò che fa. Dunque io parto, figli miei. Amatevi sempre, non c'è altra gioia al mondo. Penserete talvolta al povero vecchio che muore qui. O mia Cosette, non è colpa mia, sai, se in tutto questo tempo non ti ho veduta; mi si spezzava il cuore. Venivo fino all'angolo della via. Come si saranno meravigliati di me quelli che mi vedevano passare! Figli miei, comincio a non vedere più; avevo qualche altra cosa da dire, ma non fa nulla. Pensate un po' anche a me. Voi siete creature benedette. Non so cosa sia, ma vedo della luce. Avvicinatevi di più. Muoio contento. Porgetemi le vostre care teste, che vi posi le mani.» Cosette e Marius caddero in ginocchio smarriti, soffocati dalle lacrime, ciascuno sotto una mano di Jean Valjean. Quelle mani non si movevano più. Era rovesciato all'indietro, e il suo bianco volto, rischiarato dalla luce dei due candelieri, guardava il cielo; lasciava che Cosette e Marius coprissero di baci le sue mani; era spirato. La notte era senza stelle e profondamente buia. Senza dubbio qualche angelo immenso stava ritto nell'ombra con le ali spiegate, in attesa dell'anima. VI. L'erba nasconde e la pioggia cancella Nel cimitero del Père Lachaise, presso la fossa comune, lontano dal quartiere elegante di quella città dei sepolcri e da tutte quelle tombe di fantasia che sfoggiano davanti all'eternità le orrende mode della morte, in un angolo deserto, lungo un vecchio muro sotto un gran sasso su cui si arrampicano i convolvoli, tra le gramigne e i muschi, giace una pietra. Essa non è più esente delle altre dai guasti del tempo, dalla muffa, dal lichene e dallo sterco degli uccelli. L'acqua la rende verdognola, l'aria l'annerisce. Non è vicina ad alcun sentiero, e nessuno va mai da quella parte, perché l'erba è alta e ci si bagnano i piedi. Quando splende un po' di sole v'accorrono le lucertole. Tutt'intorno si sente il lieve sibilo dell'avena selvatica; e nella primavera le capinere vanno a posarsi sull'albero per cantare. Quella pietra è nuda. Chi la tagliò provvide appena all'indispensabile per una tomba, e non si preoccupò d'altro che di farla abbastanza lunga e stretta per coprire un corpo. Non vi si legge alcun nome. Solo, molti anni fa una mano vi tracciò a matita i quattro versi seguenti, che la pioggia e la polvere hanno reso a poco a poco illeggibili, e probabilmente a quest'ora saranno cancellati del tutto. Il dort. Quoique le sort fût pour lui bien étrange, Il vivait. Il mourut quand il n 'eut plus son ange; La chose simplement d'elle-même arriva. Comme la nuit se fait lorsque le jour s'en va4.
