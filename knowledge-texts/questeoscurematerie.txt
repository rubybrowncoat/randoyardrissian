Presentazione Lyra, ragazzina impetuosa, appassionata, onestissima e ingenua bugiarda, vive al Jordan College di Oxford. Oxford non è lontana da Londra, e Londra è in Inghilterra. Ma il mondo di Lyra è ben diverso dal nostro. Oltre l'Oceano c'è l'America, ma lo stato più importante di quel continente si chiama Nuova Francia; giganteschi orsi corazzati regnano sull'Artico; lo studio della natura viene chiamato «teologia sperimentale». E soprattutto ogni essere umano ha il suo daimon: un compagno, una parte di sé di sesso opposto al proprio, grazie al quale nessuno deve temere la solitudine. Nel nostro universo vive Will, orgoglioso, sensibile, leale e coraggioso, ma sfuggente come un gatto: i due ragazzi, provenienti da mondi diversi, si incontrano, si scontrano e diventano amici per la pelle. Will è in possesso della lama sottile, un misterioso coltello che permette il passaggio tra i mondi. Lyra però è al centro di un'antica profezia delle streghe e la Chiesa ha decretato la sua morte. Will e Lyra sono coscienti di avere un compito importante da svolgere, ma non sanno quale sia: perché la profezia si avveri non dovranno obbedire a un destino predefinito, ma essere liberi di scegliere... «Nelle pagine di Pullman, che si è sempre dichiarato agnostico e contrario alle forme di organizzazione religiosa, rivive sotto forma di contrasto la libertà della ricerca scientifica e l'osservanza di principi immutabili stabiliti dall'alto”. Philip Pullman è nato nel 1946 a Norwich, in Inghilterra. Da bambino ha vissuto in Australia e nello Zimbabwe, e ha studiato in Africa e nel Galles. Si è laureato in Letteratura inglese all'università di Oxford e ha insegnato in diverse scuole e college. Oggi vive a Oxford con la famiglia. Ha scritto romanzi, racconti e lavori teatrali per i quali ha ricevuto innumerevoli riconoscimenti. La trilogia Queste oscure materie, comprendente: La bussola d'oro (Carnegie Medal e Guardian Children's Fiction Prize), La lama sottile e Il cannocchiale d'ambra (vincitore nel 2001 del prestigioso premio inglese Whitbread, attribuito per la prima volta a un libro per ragazzi). libro primo La bussola d'oro ... in quel selvaggio abisso, grembo della Natura e, forse, tomba, che non è mare o sponda, aria né fuoco ma lor cause pregnanti in sé commiste confusamente, in una lotta eterna, se il Fattore Possente non costringe queste oscure materie a farsi mondi, nell'abisso selvaggio, cauto, Satana sostava all'orlo dell'inferno, e vide, e ponderò il viaggio... John Milton, Il Paradiso perduto, Libro II (traduzione di Danilo Bramati) Parte prima Oxford Uno La caraffa di tokay Lyra e il suo daimon si mossero nella crescente penombra del salone, bene attenti a restare da un lato, dove non potevano esser visti dalla cucina. Le tre lunghe tavole che correvano da un capo all'altro del salone erano già apparecchiate, con cristalli e argenti scintillanti sui quali si raccoglieva la scarsa luce, e con le panche già sistemate, pronte per accogliere gli ospiti. In alto, nel buio, erano appesi i ritratti dei precedenti Maestri. Lyra raggiunse la predella rialzata, si guardò alle spalle, verso la porta aperta della cucina e, non vedendo nessuno, salì lo scalino verso la tavola d'onore. I posti dei commensali, qui, erano apparecchiati d'oro, non d'argento, e ad accoglierli non v'erano panche di quercia ma quattordici alte sedie di mogano guarnite di cuscini di velluto. Lyra si fermò accanto alla sedia del Maestro e diede seccamente un colpetto al bicchiere più grosso con l'unghia di un dito. Il suono echeggiò, chiarissimo, per tutto il salone. «Tu non la stai prendendo sul serio, questa cosa» bisbigliò il suo daimon. «Bada a quel che fai». Il suo daimon si chiamava Pantalaimon, e al momento aveva la forma di una falena, di un colore bruno scuro, così da passare inosservato nell'oscurità del salone. «Stanno facendo troppo rumore per sentirci dalla cucina» gli bisbigliò lei in risposta. «E l'Intendente non viene fino a che non suona la prima campana. Smetti di agitarti». A ogni modo, però, smorzò il cristallo sonante con il palmo della mano, e Pantalaimon la precedette svolazzando fino a infilarsi nello spiraglio della porta semiaperta del Salotto Privato, sul lato opposto della predella. Dopo un istante tornò a farsi vedere. «Non c'è nessuno» bisbigliò. «Però dobbiamo fare in fretta». Curvandosi dietro l'alta tavola, Lyra si slanciò in avanti e superò la porta del Salotto Privato; poi si raddrizzò, e si guardò intorno. La sola luce, lì dentro, veniva dal caminetto, ove una vivida fiamma di ceppi si assestò lievemente sotto il suo sguardo, spruzzando faville su per la canna fumaria. Lei aveva trascorso la maggior parte della sua vita dentro il College, ma non aveva ancora mai visto il Salotto Privato: a esso venivano ammessi solo gli Accademici e i loro ospiti, e mai nessuna donna. Neppure le cameriere vi entravano a fare le pulizie. Quel compito era riservato al Maggiordomo, e solo a lui. Pantalaimon le si posò su una spalla. «Contenta, adesso? Possiamo andare?» bisbigliò. «Non fare lo sciocco! Voglio dare un'occhiata in giro!» Era una stanza vasta, con un tavolo ovale di palissandro lucidato sul quale si trovavano vari bicchieri e caraffe, e una rastrelliera d'argento con una fila di pipe. Su una credenza lì accanto vi era un piccolo scaldavivande e un cestino di capsule di papavero. «Si trattano bene, eh, Pan?» disse lei sottovoce. Si accomodò in una delle grandi poltrone verdi di cuoio. Era tanto profonda che si ritrovò quasi sdraiata, ma tornò a tirarsi su e a rannicchiare le gambe sotto di sé per osservare i ritratti alle pareti. Altri vecchi Accademici, probabilmente: togati, barbuti e severamente melanconici guardavano fissi dalle loro cornici con aria di solenne disapprovazione. «Di cosa potranno parlare, secondo te?» disse Lyra o, piuttosto, cominciò a dire, perché prima ancora di poter terminare la domanda sentì delle voci fuori dalla porta. «Dietro la poltrona! Dai!» bisbigliò Pantalaimon, e in un lampo Lyra lasciò la poltrona e si trovò accucciata dietro di essa. Non era la migliore, per nascondersi: ne aveva scelta una che si trovava quasi al centro della stanza, e a meno di non restare proprio ferma e zitta... La porta si aprì e nella stanza la luce cambiò; uno dei nuovi venuti portava una lampada, che poi appoggiò sulla credenza. Lyra poté vederne le gambe, con i pantaloni verde cupo e le scarpe nere lucidate. Era un servitore. Poi una voce profonda disse: «È già arrivato Lord Asriel?» Era il Maestro. Trattenendo il respiro Lyra vide il daimon del servitore (in forma di cagna, come quasi tutti i daimon dei servi) andare trotterellando a sedersi tranquilla ai suoi piedi; poi anche i piedi del Maestro entrarono nel suo campo visivo, con le vecchie scarpacce nere che portava sempre. «No, Maestro» disse il Maggiordomo. «E neppure notizie dal molo aereo». «Avrà probabilmente appetito, quando arriverà. Lo faccia entrare direttamente nel salone, d'accordo?» «Molto bene, Maestro». «Ha messo a decantare un po’ del nostro tokay speciale in una caraffa, per lui?» «Sì, Maestro. Quello del 1898, come ha ordinato lei. Sua Signoria lo apprezza grandemente, se ben ricordo». «Bene. Ora mi lasci solo, per favore». «Ha bisogno della lampada, Maestro?» «Sì, lasci qui anche quella. Passi a regolare lo stoppino durante la cena, d'accordo?» Il Maggiordomo si inchinò lievemente e si voltò per andarsene; e il suo daimon gli trotterellò dietro, obbediente. Da quella sua specie di nascondiglio Lyra osservò il Maestro dirigersi verso un grosso armadio di quercia posto in un angolo della stanza, prendere la toga da un attaccapanni e indossarla faticosamente. Il Maestro era stato un uomo assai forte, ma aveva ormai da un pezzo superato i settant'anni, e i suoi movimenti erano rigidi e lenti. Il daimon del Maestro aveva la forma di un corvo, e non appena la toga fu a posto saltò giù dall'armadio e si sistemò al suo solito posto, sulla spalla destra. Lyra sentiva la grande ansia di Pantalaimon, malgrado il suo assoluto silenzio. Quanto a lei, si sentiva gradevolmente eccitata. Il visitatore nominato dal Maestro, Lord Asriel, era suo zio, un uomo per cui nutriva grande ammirazione e grande timore. Si diceva che fosse coinvolto nell'alta politica, in esplorazioni segrete, in guerre remote, e lei non sapeva mai quando poteva ricomparire. Era uomo di straordinaria energia: se l'avesse colta lì dentro, sarebbe stata severamente punita, ma quella era una cosa che poteva sopportare. Ciò che vide subito dopo, tuttavia, mutò completamente le cose. Il Maestro trasse da una tasca una cartina ripiegata e la posò sul tavolo. Tolse il coperchio dalla caraffa piena del ricco vino dorato, dispiegò la cartina e fece cadere un filo sottile di polverina bianca nella caraffa; poi accartocciò la carta e la gettò nel fuoco. Poi prese una matita da una tasca, agitò il vino fino a che la polvere non si fu sciolta, e rimise il coperchio al suo posto. Il suo daimon emise un breve grido, rauco ma tenue. Il Maestro replicò sottovoce, e si guardò intorno da sotto il cappuccio con occhi rannuvolati, prima di lasciare la stanza dalla stessa porta da cui era venuto. Lyra bisbigliò: «Hai visto, Pan?» «Certo che ho visto! E adesso sbrigati, prima che arrivi l'Intendente!» Ma alle sue parole si sovrappose un singolo rintocco di campana, proveniente dal lato opposto del salone. «È la campana dell'Intendente!» disse Lyra. «Pensavo che avessimo un po’ più di tempo». Pantalaimon svolazzò in fretta fino alla porta che dava sul salone, e altrettanto in fretta tornò indietro. «L'Intendente è già arrivato» disse. «E tu non puoi uscire dall'altra porta». L'altra porta, quella attraverso cui era entrato e poi uscito il Maestro, si apriva sull'affollato corridoio fra la biblioteca e la sala comune degli Accademici. A quest'ora era più che affollato, pieno di uomini che si infilavano in fretta la toga per la cena, o si affrettavano per lasciare delle carte o delle valigette nella sala comune prima di passare nel salone. Lyra aveva pensato di andarsene da dov'era venuta, contando di avere ancora qualche minuto prima che suonasse la campana dell'Intendente. E se non avesse visto il Maestro far scivolare quella polverina nel vino avrebbe forse potuto correre il rischio di affrontare l'ira dell'Intendente, o sperare di riuscire a passare inosservata nel trambusto del corridoio. Ma ora si sentiva confusa, e ciò la fece esitare. Poi sentì dei passi pesanti risuonare sulla predella. Stava arrivando l'Intendente per assicurarsi che il Salotto Privato fosse pronto per quando gli Accademici vi si sarebbero ritirati dopo cena a godersi il vino e il papavero. Lyra si slanciò verso l'armadio di quercia, lo aprì e si nascose al suo interno, chiudendo la porta giusto nel momento in cui entrava l'Intendente. Per Pantalaimon non aveva alcun timore: la stanza era tutta arredata in colori scuri, e lui comunque poteva sempre infilarsi sotto una poltrona. Sentì il pesante respiro asmatico dell'Intendente, e attraverso la fessura della porta non perfettamente chiusa lo vide sistemare meglio le pipe sulla rastrelliera e gettare uno sguardo a bicchieri e caraffe. Poi si ravviò i capelli sopra le orecchie con i palmi di tutte e due le mani e disse qualcosa al suo daimon. Era un domestico, e dunque il suo daimon era un cane; ma lui era un domestico di alto rango, e anche lei era quindi una cagna di razza. Aveva, in effetti, la forma di un setter. Il daimon pareva nutrire qualche sospetto, e si guardava intorno come se percepisse un intruso, ma non si mosse verso l'armadio, con gran sollievo di Lyra. Dell'Intendente Lyra aveva paura. L'aveva picchiata due volte. Lyra sentì un sottile bisbiglio; ovviamente, Pantalaimon le si era infilato accanto. «Adesso ci toccherà rimanere qui dentro. Ma perché non mi stai mai a sentire?» Lei non replicò fino a che l'Intendente non ebbe lasciato la stanza. Aveva il compito di sovraintendere al servizio al tavolo d'onore; si sentivano gli Accademici che entravano nel salone, il mormorio delle voci, il suono dei passi. «Ho fatto bene a non farlo» bisbigliò in risposta. «Altrimenti non avremmo visto che il Maestro ha messo del veleno nel vino. Pan, quello era il tokay di cui aveva chiesto al Maggiordomo! Vogliono ammazzare Lord Asriel!» «Tu non lo sai, che quello era veleno». «Ma certo che lo era. Non ti ricordi che ha fatto uscire il Maggiordomo dalla stanza, prima di farlo? Se fosse stata una cosa innocente non avrebbe avuto importanza che il Maggiordomo lo vedesse. E poi io lo so, che c'è qualcosa che sta succedendo: qualcosa di politico. Sono giorni che tutta la servitù ne parla. Pan, abbiamo la possibilità di impedire un assassinio!» «Non ho mai sentito una sciocchezza simile» disse lui seccamente. «Come pensi di riuscire a startene ferma per quattro ore stretta stretta dentro questo armadio, in questo modo? Lasciami uscire a dare un'occhiata in corridoio, così ti dico quando la strada è libera». Si sollevò fluttuando dalla sua spalla, ed ella vide la sua piccola ombra apparire nella linea di luce dell'apertura. «È inutile Pan, ho deciso di rimanere» disse. «Qui c'è un'altra specie di toga. Ora la metto qua sotto e mi ci sistemo perbenino. Io devo vedere quello che fanno, e basta». Era in posizione accovacciata. Ora si alzò in piedi, con grande attenzione, cercando al tatto gli attaccapanni per non far rumore, e trovò che quell'armadio era più ampio di quanto le fosse parso. Vi erano diverse toghe accademiche con tanto di cappuccio, alcune orlate di pelliccia, e per la maggior parte foderate di seta. «Ma saranno proprio tutte quante del Maestro?» si domandò in un bisbiglio. «Magari quando prende le sue lauree ad honorem da qualche altra parte, gli danno delle toghe particolari e lui le tiene qui per quando deve addobbarsi... Pan, davvero tu pensi che non sia veleno quello che c'è in quel vino?» «No» disse. «Penso che lo sia, come te. E penso anche che non sono affari nostri. E penso che mettersi a interferire sarebbe la cosa più sciocca che tu abbia mai fatto in tutta una vita di sciocchezze. Non ci riguarda per niente». «Non fare lo stupido» disse Lyra. «Non posso starmene qui a guardare mentre lo avvelenano». «E allora andiamocene da qualche altra parte». «Tu sei proprio un vigliacco, Pan». «Certo che lo sono. Posso domandarti che cosa hai intenzione di fare? Pensi di saltar fuori e togliergli il bicchiere dalle dita tremanti? Che cosa avevi in mente?» «Non avevo in mente un bel niente, e tu lo sai benissimo» disse lei sottovoce con asprezza. «Ma ora che ho visto quello che ha fatto il Maestro, non ho scelta. C'è una cosa che si chiama coscienza e dovresti saperne qualcosa anche tu, no? Come potrei andare in biblioteca o da qualche altra parte e starmene lì seduta a girare i pollici, sapendo quel che sta per succedere? Certo non è questo che ho intenzione di fare, stai pur certo». «Insomma, questo è quello che desideravi fin dal principio. Nasconderti qua dentro e guardare. Come ho fatto a non rendermene conto subito?» «E va bene, è così» disse lei. «Lo sanno tutti che hanno dei segreti. Che c'è un rituale, o qualcosa del genere. E io volevo proprio sapere cos'è». «Ma non sono affari nostri! Se loro si vogliono godere i loro bravi segretucci tu dovresti sentirti superiore e lasciarli divertire in pace. Spiarli di nascosto è roba da bambinetti sciocchi». «Lo sapevo che avresti detto proprio così. E adesso piantala di scocciare». Restarono tutti e due in silenzio per un poco, Lyra scomodamente seduta sul duro pavimento dell'armadio e Pantalaimon occupato a torcere, con aria di virtuosa indignazione, le sue temporanee antenne sopra una delle toghe. Lyra sentiva i pensieri affollarsi e scontrarsi in modo confuso nella sua mente e non avrebbe chiesto di meglio che condividerli con il suo daimon ma c'era l'orgoglio che glielo impediva. Forse era meglio provare a districarli senza il suo aiuto. L'elemento dominante era l'ansia, e non per se stessa. Si era trovata nei guai abbastanza spesso da esservi abituata. Era per Lord Asriel che si sentiva in ansia questa volta, e poi perché non capiva che senso avesse tutto ciò. Non accadeva spesso che lui venisse in visita al College, e il fatto che quello fosse un periodo di forti tensioni politiche significava che non era venuto soltanto per mangiare, bere e fumare con dei vecchi amici. Sapeva che sia Lord Asriel sia il Maestro facevano parte del Consiglio di Gabinetto, l'organo consultivo speciale del Primo Ministro, e quindi forse si trattava di faccende di quel tipo; solo che le riunioni del Consiglio di Gabinetto si tenevano a palazzo, non nel Salotto Privato del Jordan College. Poi c'erano quelle voci che da diversi giorni continuava a scambiarsi sottovoce la servitù del College. Si sentiva dire che i tartari avevano invaso la Moscovia, e si stavano dirigendo a Nord, verso San Pietroburgo, da dove sarebbero stati in grado di dominare il mar Baltico, e alla fine di sopraffare tutta quanta la parte occidentale dell'Europa. E Lord Asriel era stato nel remoto Nord; l'ultima volta che l'aveva visto stava preparando una spedizione in Lapponia... «Pan» bisbigliò. «Sì?» «Secondo te, ci sarà la guerra?» «Non ancora. Lord Asriel non verrebbe a cena qui se dovesse scoppiare la settimana prossima, o giù di lì». «Lo pensavo anch'io. Ma poi?» «Shh! Sta venendo qualcuno». Lyra si raddrizzò e applicò l'occhio alla fessura della porta. Era il Maggiordomo, che veniva a smoccolare il lume come gli aveva ordinato il Maestro. La sala comune e la biblioteca erano illuminate a luce ambarica, ma per il Salotto Privato gli Accademici continuavano a preferire le vecchie e più dolci lampade a nafta. E finché viveva il Maestro le cose sarebbero rimaste così. Il Maggiordomo regolò lo stoppino e aggiunse anche un altro ceppo sul fuoco, quindi si mise ad ascoltare attentamente i suoni provenienti dalla porta del salone, prima di andare alla rastrelliera delle pipe e prendersi una bella manciata di foglie. Aveva a malapena rimesso a posto il coperchio quando cominciò a girare la maniglia dell'altra porta, causandogli un soprassalto nervoso. Lyra fece uno sforzo per non ridere. Il Maggiordomo si infilò in fretta le foglie in tasca, e si voltò verso il nuovo venuto. «Lord Asriel!» disse, e Lyra si sentì correre lungo la schiena un gelido brivido di sorpresa. Da dov'era non riusciva a vederlo e cercò di reprimere l'impulso a spostarsi per guardare meglio. «Buona sera, Wren» disse Lord Asriel. Ogni volta, Lyra sentiva quella voce brusca con un misto di piacere e apprensione. «Sono giunto troppo tardi per la cena. Aspetterò qui». Il Maggiordomo parve a disagio. Gli ospiti entravano nel Salotto Privato solo dietro invito del Maestro, e Lord Asriel lo sapeva bene; però il Maggiordomo aveva anche notato lo sguardo di Lord Asriel indugiare visibilmente sul rigonfiamento della sua tasca, e decise di non protestare. «Faccio sapere al Maestro che lei è arrivato?» «Faccia pure. Potrebbe portarmi un po’ di caffè». «Molto bene, mio signore». Il Maggiordomo si inchinò e uscì in fretta, con il daimon che gli trotterellava docilmente accanto. Lo zio di Lyra attraversò la stanza verso il fuoco e si stirò le braccia levandole in alto sopra la testa, sbadigliando come un leone. Aveva addosso un abito da viaggio. Lyra si ricordò, come le accadeva ogni volta che lo rivedeva, di quanto quell'uomo la terrorizzava. Sgattaiolar via di nascosto, oramai, era fuori questione: avrebbe dovuto stare molto attenta, e sperare. Il daimon di Lord Asriel, un leopardo delle nevi, si teneva alle sue spalle. «Le vuoi proiettare qui, le diapositive?» disse piano. «Sì. Ci sarà meno trambusto che se ci trasferissimo tutti nell'aula accademica. E poi vorranno vedere i campioni; manderò a chiamare il Portinaio fra un minuto. Sono brutti tempi, Stelmaria». «Dovresti riposare». Lui si stiracchiò in una delle poltrone, così che Lyra non riuscì più a vederne il viso. «Sì, sì. Dovrei anche cambiarmi d'abito. Probabilmente c'è qualche antica regola d'etichetta per cui potrebbero multarmi di una dozzina di bottiglie per essere entrato qui dentro vestito in modo inadeguato. Dovrei dormire tre giorni di fila. Rimane il fatto che...» Si udì un colpo alla porta, ed entrò il Maggiordomo con una caffettiera e una tazza su un vassoio d'argento. «Grazie, Wren» disse Lord Asriel. «È proprio tokay quello che vedo lì sul tavolo?» «Il Maestro me lo ha fatto versare in caraffa espressamente per lei, mio signore» disse il Maggiordomo. «Ce ne sono rimaste solo tre dozzine, del ‘98» «Tutte le cose buone finiscono. Lasci qui il vassoio, accanto a me. Oh, chieda al Portinaio di far portare su le due casse che ho lasciato in portineria, le dispiace?» «Qui, mio signore?» «Sì, certo, qui. E avrò bisogno di uno schermo e di una lanterna di proiezione, qui, anche quelli, e anche quelli subito». Il Maggiordomo trovò difficile non spalancare la bocca per lo stupore, ma riuscì a reprimere la domanda, o la protesta, che gli era salita alle labbra. «Wren, lei dimentica qual è il suo posto» disse Lord Asriel. «Non faccia domande; si limiti a fare ciò che le dico». «Molto bene, mio signore» disse il Maggiordomo. «Se posso permettermi, forse dovrei render note le sue intenzioni al signor Cawson. Altrimenti, potrebbe forse restarci male... lei m'intende». «Sì. Glielo dica, allora». Il signor Cawson era l'Intendente. Vi era un'antica e solida tradizione di rivalità fra lui e il Maggiordomo. L'Intendente era superiore di grado, ma il Maggiordomo aveva maggiori opportunità di ingraziarsi gli Accademici, e ne profittava pienamente. Sarebbe stato felicissimo della possibilità di far vedere all'Intendente di sapere meglio di lui ciò che avveniva nel Salotto Privato. Si inchinò e uscì. Lyra osservò suo zio versarsi una tazza di caffè, vuotarla d'un colpo, e tornare a versarsene un'altra, da sorseggiare più lentamente. Era tutta agitata: una cassa di campioni? Una lanterna di proiezione? Che cosa aveva di tanto importante e urgente da mostrare agli Accademici? Lord Asriel si alzò in piedi e voltò la schiena al fuoco. Lei poté vederlo bene, e si stupì del contrasto che c'era fra lui e il grassoccio Maggiordomo, o gli Accademici languidi e ingobbiti. Lord Asriel era un uomo alto dalle spalle possenti, dal viso scuro e crudele, con occhi che sembravano mandar lampi e accendersi di un riso selvaggio. Era un viso da cui esser dominati, o con cui lottare; non certo da poter considerare con condiscendenza o compassione, mai. Ogni suo movimento era ampio e perfettamente equilibrato, come quelli di un animale selvatico, e tutte le volte che compariva in una stanza come quella faceva appunto pensare a un animale selvatico chiuso in una gabbia troppo piccola. In quel momento aveva un'espressione distante e preoccupata. Il suo daimon gli si avvicinò e gli appoggiò la testa all'altezza della vita, e lui le lanciò uno sguardo insondabile prima di voltarsi dall'altra parte e dirigersi energicamente verso il tavolo. Lyra sentì d'improvviso una contrazione allo stomaco, perché Lord Asriel aveva tolto il coperchio alla caraffa di tokay, e ne stava versando un bicchiere. «No!» Il tenue grido le uscì prima che potesse reprimerlo. Lord Asriel lo udì e si voltò subito. «Chi è là?» Lei non riuscì a trattenersi. Si precipitò fuori dall'armadio e si slanciò a strappargli il bicchiere di mano. Il vino spruzzò fuori, spandendosi sul bordo del tavolo e sul tappeto; poi il bicchiere cadde e andò in pezzi. Lui le afferrò il polso, e lo torse con forza. «Lyra! Che diavolo fai?» «Lasciami andare e te lo dico!» «Prima ti spezzo il braccio. Come osi venire qui dentro?» «Ti ho appena salvato la vita!» Rimasero fermi per un istante, la ragazzina con il viso contorto dal dolore ma anche dallo sforzo di non piangere più rumorosamente, l'uomo curvo su di lei con un tempestoso cipiglio carico di minaccia. «Che cosa hai detto?» disse lui, più piano. «Quel vino è avvelenato» mormorò lei continuando a stringere i denti. «Ho visto che il Maestro ci ha messo dentro una polverina». Lui la lasciò andare. Lyra cadde sul pavimento, e Pantalaimon le svolazzò pieno d'ansia sulla spalla. Suo zio guardò in basso con furia trattenuta, e lei non ebbe il coraggio di incontrarne lo sguardo. «Ero entrata solo per vedere com'era fatta la stanza» disse. «Lo so che non dovevo. Ma volevo andar via prima che potesse entrare qualcun altro, solo che ho sentito arrivare il Maestro e sono finita in trappola. L'armadio era l'unico nascondiglio. E l'ho visto mettere quella polverina nel vino. Se io non avessi...» Si udì un colpetto alla porta. «Questo dev'essere il Portinaio» disse Lord Asriel. «Torna dentro l'armadio. Se sento il più piccolo rumore ti farò desiderare di essere morta». Lei vi tornò di corsa; non appena ebbe richiuso la porta Lord Asriel disse ad alta voce: «Entrate». Come aveva detto, era il Portinaio. «Qui dentro, mio signore?» Lyra vide il vecchio, pieno d'incertezza, inquadrato nel vano della porta, e dietro di lui uno spigolo di una grossa scatola di legno. «Va bene così, Shuter» disse Lord Asriel. «Portale dentro tutte e due, e posale accanto al tavolo». Lyra si rilassò un pochino, e si concesse di sentire il dolore alla spalla e al polso. Sarebbe stato abbastanza forte da farla piangere, se fosse stata una ragazzina di quelle che piangono. Lei invece strinse i denti più forte, e mosse dolcemente il braccio fino a che non lo sentì un po’ più sciolto. Poi venne un tintinnio di vetri e un gorgoglio di liquido che si versa. «Accidenti a te, Shuter, vecchio pasticcione idiota! Guarda che hai combinato!» Lyra arrivò appena a vederlo. Suo zio era riuscito a buttar giù dal tavolo la caraffa di tokay, dando però l'impressione che lo avesse fatto il Portinaio. Il vecchio mise giù la scatola con grande attenzione e cominciò a scusarsi. «Sono davvero spiacente, mio signore. Devo essermi trovato più vicino di quel che credevo». «Prendi qualcosa per sistemare questo schifo. E sbrigati, prima che macchi tutto il tappeto!» Il Portinaio e il suo giovane assistente uscirono di corsa. Lord Asriel si accostò all'armadio e parlò sottovoce. «Visto che sei qui, puoi renderti utile. Osserva il Maestro con grande attenzione quando entra. Se mi dirai qualcosa di interessante su di lui, farò in modo che i guai in cui ti trovi non diventino ancora peggiori. Hai capito?» «Sì, zio». «Fa’ un solo rumore là dentro e io non ti aiuterò più. Dipende da te». Si allontanò e tornò a rivolgere la schiena al fuoco, e il Portinaio tornò con spazzola e paletta per raccogliere il vetro, più un bacile e uno straccio. «Non posso che tornare a ripeterlo una volta ancora, mio signore, io imploro in tutta sincerità il suo perdono; non so che cosa...» «Metti a posto e basta». Mentre il Portinaio iniziava a pulire il tappeto dal vino, il Maggiordomo bussò alla porta ed entrò insieme con il servitore di Lord Asriel, un uomo di nome Thorold. Insieme, trasportavano una pesante scatola di legno lucidato con maniglie di ottone. Videro quel che stava facendo il Portinaio e si bloccarono all'improvviso. «Sì, era il tokay» disse Lord Asriel. «Che peccato. È questa la lanterna? Mettila lì vicino all'armadio, Thorold, per favore. Lo schermo lo voglio lì, dall'altra parte». Lyra si rese conto che avrebbe potuto vedere lo schermo e le relative immagini dalla fessura della porta, e si chiese se lo zio l'avesse fatto mettere così appositamente. Coperta dal rumore fatto dal servitore nello srotolare la tela rigida e nel sistemarla entro la sua cornice, bisbigliò: «Hai visto? Valeva la pena di venire, eh?» «Forse sì» disse Pantalaimon austeramente, con la sua vocina da falena. «E forse no». Lord Asriel rimase accanto al fuoco a sorseggiare l'ultimo caffè rimasto e a osservare cupamente Thorold aprire la scatola della lanterna di proiezione e liberare le lenti dalle custodie, per poi controllare il serbatoio dell'olio. «C'è olio in abbondanza, mio signore» disse. «Devo mandarle un tecnico per la macchina?» «No. Lo farò io stesso. Grazie, Thorold. Wren, hanno finito di cenare, di là?» «Ci siamo quasi, ritengo» replicò il Maggiordomo. «Se ho ben capito ciò che intendeva il signor Cawson, il Maestro e i suoi ospiti non vorranno trattenersi di là quando sapranno che lei è qui. Devo portar via il vassoio?» «Lo prenda, e vada pure». «Molto bene, mio signore». Con un leggero inchino, il Maggiordomo prese il vassoio e uscì con Thorold. Non appena la porta si fu chiusa, Lord Asriel guardò dritto verso l'armadio, dall'altra parte della stanza, e Lyra sentì quasi fisicamente la forza della sua occhiata, quasi fosse stata una freccia, o una lancia. Poi lui distolse lo sguardo e parlò piano al suo daimon. Lei venne ad accucciarglisi accanto con calma, vigile ed elegante e pericolosa, e i suoi occhi verdi sorvegliarono tutta la stanza prima di volgersi, insieme a quelli neri di lui, verso la porta che dava sul salone, non appena la maniglia girò. Lyra non era in grado di vedere la porta, ma sentì trarre un respiro quando entrò il primo di quegli uomini. «Maestro» disse Lord Asriel. «Sì, sono di nuovo qui. Faccia entrare i suoi ospiti, la prego: ho qualcosa di molto interessante da farvi vedere». Due L'idea del nord «Lord Asriel» disse pesantemente il Maestro, e venne avanti per stringergli la mano. Dal suo nascondiglio Lyra sorvegliò gli occhi del Maestro e, in effetti, li vide guizzare per un istante verso il tavolo, verso il punto dove si era trovato il tokay. «Maestro» disse Lord Asriel. «Sono giunto troppo tardi per disturbare la vostra cena, e quindi ho pensato di sistemarmi qui dentro. Salve, Prorettore. Ha davvero una buona cera, è un piacere vederla così. Chiedo scusa per il mio aspetto un po’ trascurato, ma sono appena atterrato. Sì, Maestro, il tokay non c'è più. Credo che lo abbia sotto i piedi proprio lei. Il Portinaio lo ha urtato e lo ha buttato giù dal tavolo, ma è stata colpa mia. Salve, Cappellano. Ho letto il suo ultimo lavoro con grande interesse...» Si allontanò assieme al Cappellano, lasciando a Lyra il viso del Maestro in piena vista. Lui era impassibile, ma il daimon appollaiato sulla sua spalla si stava scompigliando le penne con il becco, rizzandosi irrequieto ora su una zampa ora sull'altra. Lord Asriel aveva già assunto il dominio dell'intera stanza, e malgrado badasse a trattare il Maestro, sul suo territorio, con la massima cortesia, non v'era alcun dubbio su dove fosse il potere. Gli Accademici salutarono il visitatore e si accomodarono nella stanza, alcuni attorno al tavolo e altri sulle poltrone, e ben presto l'atmosfera si riempì del ronzio delle conversazioni. Lyra poté rendersi ben conto di quanto li incuriosissero la cassa di legno, la lanterna e lo schermo. Li conosceva bene, gli Accademici; il Bibliotecario, il Prorettore, l'Indagatore e tutti gli altri; uomini che aveva avuto attorno per tutta la vita, di cui era stata allieva, che l'avevano punita e consolata, che le avevano offerto piccoli doni, che avevano badato a tenerla lontana dagli alberi da frutto del giardino; costituivano l'unica cosa che poteva chiamare la sua famiglia. E si sarebbe potuta persino sentire come in famiglia, fra loro, se avesse saputo cos'era una famiglia; anche se più di tutto, in tal caso, si sarebbe sentita in famiglia in mezzo alla servitù del College. Gli Accademici avevano da fare cose più importanti che badare agli affetti di una ragazzina mezza selvaggia e mezza civilizzata finita fra loro per caso. Il Maestro accese il fornelletto a spirito sotto il piccolo scaldavivande d'argento e riscaldò un po’ di burro prima di aprire con un coltello una mezza dozzina di capsule di papavero e metterle sul fuoco. Sempre, dopo una festa, veniva servito il papavero: serviva a schiarire la mente e a stimolare la lingua, e contribuiva a rendere più ricca la conversazione. Era tradizione che fosse il Maestro stesso a prepararlo. Fra lo sfrigolio del burro riscaldato e il ronzare delle conversazioni, Lyra si spostò un poco per trovare una posizione più comoda. Con estrema attenzione, tolse una delle toghe – un manto di pelliccia, lungo fino ai piedi – dalla sua stampella e la dispose sul fondo dell'armadio. «Avresti dovuto prenderne una di quelle vecchie e ruvide» bisbigliò Pantalaimon. «Se starai troppo comoda finirai per addormentarti». «Se capitasse, tocca a te svegliarmi» replicò lei. Lyra si mise a sedere e ascoltò le loro chiacchiere. Chiacchiere da morire di noia, per di più; politica, quasi sempre, e per di più politica di Londra, senza niente di eccitante sui tartari. L'odore del papavero fritto e della foglia da fumo giunse a insinuarsi gradevolmente attraverso la porta dell'armadio, e più di una volta Lyra si ritrovò con la testa ciondoloni. Finalmente, però, sentì qualcuno battere un colpo sul tavolo. Le voci tacquero, e poi il Maestro cominciò. «Signori» disse. «Sono certo di parlare a nome di noi tutti nel dare il benvenuto a Lord Asriel. Le sue visite sono rare ma sempre di enorme valore, e ho avuto modo di capire che questa notte ha qualche cosa di particolare interesse da mostrarci. Viviamo in tempi di forti tensioni politiche, come tutti sappiamo; la presenza di Lord Asriel è richiesta domani mattina presto a White Hall, e c'è un treno con la caldaia già in pressione pronto a condurlo a Londra non appena qui avremo terminato la nostra conversazione; quindi dobbiamo usare del nostro tempo con saggezza. Quando egli avrà finito di dirci quel che ha da dire, immagino che avrete da fare delle domande. Vi prego che siano brevi e centrate. Lord Asriel, desidera cominciare?» «La ringrazio, Maestro» disse Lord Asriel. «Per cominciare, ho alcune diapositive da mostrarvi. Prorettore, lei vedrà meglio da qui, credo. Forse il Maestro potrebbe accomodarsi sulla sedia vicina all'armadio?» L'anziano Prorettore era praticamente cieco, ed era quindi un atto di cortesia fargli spazio il più vicino possibile allo schermo; il suo spostamento in avanti fece sì che il Maestro andasse a sedersi accanto al Bibliotecario, ad appena un metro o poco più dal punto in cui Lyra si trovava accoccolata dentro l'armadio. Mentre il Maestro si accomodava nella poltrona, Lyra gli sentì mormorare: «Che demonio! Lo sapeva, del vino, ne sono certo». Il Bibliotecario mormorò di rimando: «Vuole chiedere finanziamenti. Se impone una votazione...» «Se lo fa, dovremo semplicemente opporci con tutta l'eloquenza di cui siamo capaci». La lanterna prese a sibilare quando Lord Asriel cominciò a pompare con forza. Lyra si spostò un poco, così da poter vedere lo schermo, dove aveva cominciato a splendere un brillante cerchio bianco. Ad alta voce, Lord Asriel chiese: «C'è qualcuno che può spegnere la lampada?» Uno degli Accademici si alzò per farlo e la stanza si oscurò. Lord Asriel cominciò: «Come alcuni di voi già sanno, io sono partito per il Nord dodici mesi fa per una missione diplomatica presso il re di Lapponia. Questo, almeno, è ciò che feci finta di dover fare. Nei fatti, il mio vero scopo era di recarmi ancora più a Nord, fino ai ghiacci veri e propri, per cercare di scoprire che cosa era accaduto alla spedizione Grumman. Uno degli ultimi messaggi inviati da Grumman all'accademia, a Berlino, parlava di un certo fenomeno naturale che si riscontra solamente nei territori del Nord. Io ero ben deciso a indagare anche su di esso, oltre a scoprire tutto ciò che potevo a proposito di Grumman. Ma la prima immagine che ora vi mostrerò non riguarda direttamente nessuna di queste due cose». Inserì la prima diapositiva nel telaio e la fece passare dietro le lenti. Sullo schermo comparve un foto-gramma circolare in bianco e nero, fortemente contrastato. Era stato realizzato di notte, sotto la luna piena, e mostrava una baracca di legno ripresa in campo medio, le cui pareti scure contrastavano con la neve che la circondava e ne copriva il tetto con uno strato spesso. Accanto alla baracca si trovava una serie di strumenti filosofici, che all'occhio di Lyra parevano usciti dal Parco Ambarico che si trova sulla strada per Yarnton: antenne, fili, isolatori di porcellana, tutti scintillanti alla luce della luna e ricoperti di uno spesso strato di brina. In primo piano c'era un uomo in pelliccia, dal viso appena visibile sotto il cappuccio, con la mano levata come per un saluto. Accanto, da un lato, c'era una figura più piccola. Il chiaro di luna bagnava ogni cosa della stessa pallida luminosità baluginante. «Questo foto-gramma è stato realizzato mediante una delle solite emulsioni di nitrato d'argento» disse Lord Asriel. «Vorrei mostrarvene un altro, realizzato dallo stesso punto appena un minuto dopo, con una nuova emulsione appositamente preparata». Tirò fuori la prima diapositiva e ne inserì un'altra nel telaio. Questa era assai più scura; era come se la luce della luna fosse stata eliminata mediante un filtro. L'orizzonte era ancora visibile, e si distingueva la forma della baracca con il suo tetto chiaro coperto di neve. Ma l'uomo era completamente cambiato; adesso era immerso nella luce, e pareva che una fontana di particelle scintillanti stesse zampillando dalla sua mano alzata. «Quella luce» chiese il Cappellano, «sale dal basso o scende dall'alto?» «Scende» disse Lord Asriel, «ma non è luce. È Polvere». Qualcosa nel modo in cui lo disse fece venire in mente a Lyra Polvere con l'iniziale maiuscola, come se non si trattasse della solita polvere. La reazione degli Accademici confermò la sua sensazione, perché le parole di Lord Asriel provocarono un improvviso silenzio, seguito poi da affannosi suoni rantolanti di incredulità. «Ma come...» «Certamente...» «Non può...» «Signori!» giunse la voce del Cappellano. «Lasciate che Lord Asriel ci spieghi». «È Polvere» ripeté Lord Asriel. «Viene registrata come luce su questa lastra perché le particelle di Polvere hanno su questa emulsione lo stesso effetto dei fotoni sull'emulsione di nitrato d'argento. In parte, è stato per metterla alla prova che la mia spedizione si è diretta al Nord, in primo luogo. Come vedete, la figura dell'uomo risulta perfettamente visibile. Adesso però vorrei che voi osservaste quella forma che si trova alla sua sinistra». Indicò la forma confusa della figura più piccola. «Pensavo che fosse il daimon di quell'uomo» disse l'Indagatore. «No. In quel momento il suo daimon era avvolto intorno al suo collo, in forma di serpente. Quella forma che si vede vagamente è un bambino». «Un bambino reciso?» chiese qualcuno, e il modo in cui si bloccò fece capire come sapesse che quella era una cosa che non si sarebbe dovuta menzionare. Vi fu un intenso silenzio. Poi Lord Asriel disse con calma: «Un bambino intero. Il che, data la natura della Polvere, è proprio il punto, no?» Nessuno parlò per diversi secondi. Poi giunse la voce del Cappellano. «Ah» disse, come un assetato che dopo aver bevuto posa a terra il bicchiere per dar sfogo al fiato che aveva trattenuto nel bere. «E i torrenti di Polvere...» «... Provengono dal cielo e lo immergono in quella che appare come una luce. Potete esaminare questa immagine con tutta l'accuratezza che desiderate; la lascerò qui quando me ne andrò. Ve la sto mostrando per illustrarvi l'efficacia della nuova emulsione. Ora vorrei mostrarvi un'altra immagine». Cambiò diapositiva. L'immagine successiva era stata realizzata anch'essa di notte, ma questa volta mancava la luna. Mostrava un gruppetto di tende in primo piano, il cui profilo si distingueva vagamente sull'orizzonte basso, e accanto a esse un disordinato mucchio di casse di legno e una slitta. Ma la cosa più interessante dell'immagine era in cielo. Veli e ruscelli di luce sospesi come cortine, annodate e festonate su uncini invisibili a centinaia di miglia di altezza, o trascinati via di lato dall'impeto di un qualche inimmaginabile vento. «Di che si tratta?» disse la voce del Prorettore. «È un'immagine dell'Aurora Boreale». «È un gran bel fotogramma» disse il titolare della Cattedra Palmeriana. «Uno dei migliori che abbia mai visto». «Perdonate la mia ignoranza» disse la voce tremula del vecchio Maestro del Coro, «ma se pure l'ho mai saputo, ho dimenticato che cosa sia questa Aurora. È quel fenomeno che chiamano Luce Polare?» «Sì. Viene chiamato anche in molti altri modi. Si tratta di tempeste di particelle cariche e raggi solari di forza e intensità straordinaria, che di per sé sono invisibili, ma provocano questa radiazione luminosa quando interagiscono con l'atmosfera. Se ve ne fosse stato il tempo, avrei fatto dipingere questa diapositiva per farvi vedere anche i colori; verde pallido e rosa, per la maggior parte, con un tocco di carminio lungo l'orlo inferiore di quelle formazioni simili a cortine. Questa è stata realizzata con una normale emulsione. Ora vorrei farvi vedere un'immagine ottenuta con l'emulsione speciale». Tirò fuori la diapositiva. Lyra sentì il Maestro dire piano: «Se impone una votazione, potremmo provare a invocare la clausola della residenza. Non è certo stato nel College per trenta delle ultime cinquantadue settimane». «Ha già il Cappellano dalla sua parte...» mormorò di rimando il Bibliotecario. Lord Asriel infilò una nuova diapositiva nel telaio della lanterna. Mostrava la medesima scena. Come nella precedente coppia di immagini, molte delle caratteristiche visibili alla luce ordinaria erano in questa assai meno chiare, e lo stesso accadeva alle radiose cortine del cielo. Ma nel bel mezzo dell'Aurora, ben al di sopra del paesaggio spoglio, Lyra poteva vedere qualcosa di solido. Premette il viso contro la fessura e vide che tutti gli Accademici vicini allo schermo si erano piegati anch'essi in avanti. Più restava a fissarla e più cresceva la sua meraviglia, perché là, in cielo, c'era l'inconfondibile profilo di una città: torri, cupole, mura, costruzioni e palazzi... sospesa a mezz'aria! Quasi le mancò il fiato per lo stupore. L'Accademico di Cassington disse: «Ma questa sembra proprio... una città». «Proprio così» disse Lord Asriel. «Una città di un altro mondo, senza dubbio» disse il Preside, con voce carica di disprezzo. Lord Asriel lo ignorò. Una grande eccitazione circolava fra alcuni degli Accademici, come se, dopo aver scritto interi trattati sull'esistenza dell'unicorno senza averne mai visto uno, ne fosse stato ora messo loro dinanzi un esemplare, vivo, appena catturato. «Si tratta di quella storia di Barnard-Stokes?» chiese il titolare della Cattedra Palmeriana. «È quello, vero?» «Questo è ciò che ho intenzione di scoprire». Era in piedi, a fianco dello schermo illuminato. Lyra poté osservarlo mentre scrutava con gli occhi scuri fra gli Accademici intenti a esaminare la diapositiva dell'Aurora, con accanto il bagliore verde degli occhi del suo daimon. Tutte quelle teste venerabili erano sporte in avanti, gli occhiali luccicanti di riflessi; solo il Maestro e il Bibliotecario erano appoggiati allo schienale delle rispettive sedie, le teste strettamente accostate. Il Cappellano stava dicendo: «Lei ha detto di essere andato in cerca di notizie della spedizione Grumman, Lord Asriel. Anche il dottor Grumman stava studiando questo fenomeno?» «Io ritengo di sì, e ritengo che avesse un bel po’ di informazioni in proposito. Però non sarà in grado di dirci di che si tratta, perché è morto». «No!» disse il Cappellano. «Temo proprio di sì, e ne ho qui la prova». Un'ondata di eccitata attenzione percorse tutto il Salotto Privato quando, sotto la direzione di Lord Asriel, due o tre degli Accademici più giovani trasportarono la cassa di legno attraverso la stanza. Lord Asriel estrasse l'ultima diapositiva ma lasciò la lanterna accesa e, nel teatrale fulgore del suo cerchio di luce, si chinò per far leva e aprire la cassa. Lyra sentì il rumore delle unghie che graffiavano il legno umido. Il Maestro si alzò per guardar meglio e bloccò la visuale di Lyra. Suo zio parlò ancora: «Se ve ne ricordate, la spedizione di Grumman è svanita nel nulla diciotto mesi fa. Lo aveva inviato laggiù l'Accademia Tedesca con l'incarico di spingersi a Nord fino al polo magnetico e di realizzare diverse osservazioni astronomiche. Fu proprio nel corso di questo viaggio che poté osservare il curioso fenomeno che noi abbiamo già visto. Poco tempo più tardi, è scomparso. Si era ritenuto che avesse avuto un incidente e si pensava che il suo corpo dovesse tuttora trovarsi in un crepaccio. In realtà, non c'è stato nessun incidente». «Che cos'ha, lì?» chiese il Preside. «È un contenitore per il vuoto?» Dapprima, Lord Asriel non rispose. Lyra sentì spezzare di netto dei fermagli in metallo, e poi il sibilo dell'aria che entrava in un recipiente sottovuoto, e poi ancora il silenzio. Ma non per molto. Dopo un momento o due Lyra sentì sorgere una confusa esplosione di suoni: esclamazioni di orrore, grida di protesta, voci levate per rabbia e paura. «Ma cosa...» «... ben poco ormai di umano...» «... è stato...» «... ma cosa è stato?» La voce del Maestro le ridusse tutte al silenzio. «Lord Asriel, che cosa avete portato con voi, in nome di Dio?» «Questa è la testa di Stanislaus Grumman» disse la voce di Lord Asriel. Sopra la mischia delle voci, Lyra sentì qualcuno dirigersi incespicando alla porta e uscire, emettendo incoerenti suoni di sofferenza e disagio. Avrebbe voluto poter vedere anche lei quello che stavano guardando. Lord Asriel disse: «Ho trovato il suo corpo preservato dal ghiaccio di Svalbard. La testa è stata ridotta in questo stato da coloro che lo hanno ucciso. Potete notare i caratteristici segni di scotennamento. Penso che lei possa trovarli familiari, Prorettore». Il vecchio rispose con voce ferma: «Ho visto fare questa cosa ai tartari. È una tecnica che si ritrova tra gli aborigeni della Siberia e fra i Tungusk. Da lì, ovviamente, si è diffusa nei territori degli Skraeling, anche se a quanto ne so attualmente nella Nuova Danimarca è stata bandita. Posso esaminarla più da vicino?» Dopo un breve silenzio tornò a parlare. «I miei occhi non sono tanto limpidi, e il ghiaccio qui è sporco, ma mi pare che vi sia un buco sulla sommità del cranio. Ho ragione?» «Ha ragione». «Trapanazione?» «Esattamente». Ciò provocò nuovi mormorii eccitati. Il Maestro si spostò, e Lyra poté tornare a vedere. Il vecchio Prorettore, nel circolo di luce emesso dalla lanterna, aveva accostato un pesante blocco di ghiaccio ai propri occhi, e Lyra riuscì a vedere l'oggetto che conteneva: una massa sanguinolenta, in cui a malapena si poteva discernere una testa umana. Pantalaimon svolazzò attorno a Lyra, comunicandole il suo acuto disagio. «Shh» bisbigliò lei. «Ascolta». «Il dottor Grumman è stato uno degli Accademici di questo College» disse con veemenza il Preside. «Cadere nelle mani dei tartari...» «Ma così a Nord?» «Devono essere penetrati ben più di quanto chiunque di noi avesse immaginato!» «Lei ha detto di averlo trovato nei pressi di Svalbard?» disse il Preside. «È così». «E dobbiamo ritenere che i panserbjørne vi abbiano avuto qualcosa a che fare?» Lyra non riconobbe la parola, ma gli Accademici la conoscevano. «Impossibile» disse fermamente l'Accademico di Cassington. «Non farebbero mai una cosa simile». «Allora lei non conosce Iofur Raknison» disse il titolare della Cattedra Palmeriana, che aveva partecipato anch'egli a numerose spedizioni nelle regioni artiche. «Non mi sorprenderebbe affatto venire a sapere che si è messo a scotennare la gente alla maniera dei tartari». Lyra guardò nuovamente suo zio, che stava osservando gli Accademici con una scintilla di sardonico divertimento, e non diceva nulla. «Chi è Iofur Raknison?» chiese qualcuno. «Il re di Svalbard» disse il titolare della Cattedra Palmeriana. «Sì, proprio così, uno dei panserbjørne. È un usurpatore, in un certo senso; è arrivato al trono con l'inganno, se ho ben capito; ma è un grosso personaggio, non certo uno sciocco, a dispetto delle sue pretese ridicole e buffonesche – farsi costruire un palazzo con marmo d'importazione – mettere su una cosa che lui chiama università...» «Per chi? Per gli orsi?» disse qualcun altro, e tutti risero. Ma il titolare della Cattedra Palmeriana proseguì: «Con tutto questo, io vi dico che Iofur Raknison avrebbe potuto esser capace di far questo a Grumman. Allo stesso tempo, con qualche lusinga lo si potrebbe indurre a comportarsi in maniera assai diversa, se ce ne fosse bisogno». «E lei saprebbe come fare, eh, Trelawney?» disse beffardamente il Preside. «In effetti lo so. Sapete qual è la cosa che lui desidera più d'ogni altra, più ancora di una laurea ad honorem? Un daimon! Trovate il modo di dargli un daimon, e sarà disposto a fare qualsiasi cosa per voi». Gli Accademici risero di cuore. Lyra seguiva tutto ciò con grande perplessità: quel che aveva detto il titolare della Cattedra Palmeriana non aveva il benché minimo significato. Per di più, era impaziente di sentir parlare ancora di scotennamenti, della Luce Polare e di quella misteriosa Polvere. E invece rimase delusa, perché Lord Asriel aveva ormai finito di esibire le sue immagini e le sue reliquie, e la conversazione divenne ben presto una tipica disputa universitaria a proposito dell'opportunità o meno di assegnare a Lord Asriel un finanziamento per organizzare una nuova spedizione. Le stesse argomentazioni vennero rilanciate avanti e indietro più volte, e Lyra sentì che le si chiudevano gli occhi. Ben presto si addormentò profondamente, con Pantalaimon avvolto attorno al collo nella forma che prediligeva per le ore di sonno, quella di un ermellino. Si risvegliò di soprassalto quando qualcuno le scosse la spalla. «Sta’ buona» le disse lo zio. La porta dell'armadio era aperta, e lui le stava accovacciato davanti con la luce alle spalle. «Sono andati via tutti, ma c'è ancora in giro qualche servitore. Vai subito nella tua stanza e bada bene di non raccontar nulla di tutto questo». «Hanno votato di darteli, i soldi?» chiese lei, assonnata. «Sì». «Che cos'è la Polvere?» disse lei, sforzandosi di rimettersi in piedi dopo esser stata per tanto tempo rannicchiata in così poco spazio. «Una cosa che non ti riguarda affatto». «Sì che mi riguarda, invece» disse lei. «Visto che hai voluto che io facessi la spia da dentro l'armadio dovresti almeno dirmi su che cosa ho fatto la spia. Posso vedere la testa di quell'uomo?» La bianca pelliccia di ermellino di Pantalaimon si irrigidì; sentì i peli pungerle il collo. Lord Asriel fece una breve risata. «Non essere disgustosa» disse, e cominciò a impacchettare le sue diapositive e le cassette porta-campioni. «Hai osservato bene il Maestro?» «Sì, e la prima cosa che ha fatto è stata guardare dov'era il vino». «Bene. Ma per ora l'ho neutralizzato. Tu fa’ come ti ho detto e vattene a letto». «Ma tu dove vai?» «Torno al Nord. Partirò fra dieci minuti». «Posso venire anch'io?» Lui abbandonò quel che stava facendo e la guardò come fosse la prima volta che la vedeva. Anche il suo daimon le piantò addosso i suoi grandi occhi verdi di leopardo, e Lyra, sotto il fuoco concentrato dei loro occhi, si sentì arrossire. Ma non abbassò lo sguardo. «Il tuo posto è qui» disse alla fine suo zio. «Ma perché? Perché il mio posto è qui? Perché non posso venire al Nord con te? Io voglio vedere la Luce Polare e gli orsi e gli iceberg e tutto quanto. Voglio sapere tutto della Polvere. E quella città su in aria? È un altro mondo?» «Tu non puoi venire, bambina. Toglitelo dalla testa; i tempi sono troppo pericolosi. Fai come ti ho detto e vattene a letto, e se farai la brava, quando tornerò ti porterò una zanna di tricheco con un intaglio esquimese. E adesso basta discutere, o mi arrabbierò». E il suo daimon emise un profondo brontolio selvaggio che diede a Lyra l'improvvisa consapevolezza della sensazione che avrebbe potuto dare una chiostra di denti che l'azzannasse alla gola. Lyra serrò forte le labbra, e guardò accigliata lo zio. Lui era occupato a svuotare dall'aria il recipiente per il vuoto e non le prestò alcuna attenzione; era come se l'avesse già dimenticata. Senza una parola, le pupille contratte, la ragazzina e il suo daimon se ne andarono a letto. Da lungo tempo il Maestro e il Bibliotecario erano amici e alleati e avevano l'abitudine, quando si verificava un episodio difficile, di bere insieme un bicchiere di vinstillato per consolarsi reciprocamente. Così, dopo aver assistito alla partenza di Lord Asriel, se ne andarono alla residenza del Maestro e si sistemarono nel suo studio, con le tende ben chiuse e un bel fuoco appena ravvivato, i due daimon installati ai loro soliti posti, su un ginocchio dell'uno e sopra una spalla dell'altro, e si prepararono a riflettere a fondo su quanto era accaduto. «Davvero pensi che lo sapesse, del vino?» disse il Bibliotecario. «Ma è ovvio che lo sapeva. Non ho idea di come abbia fatto, ma lo sapeva, ed è stato lui stesso a rovesciare la caraffa. È ovvio». «Perdonami, Maestro, ma non posso fare a meno di sentirmi sollevato. Non mi ha mai fatto piacere l'idea di...» «Di avvelenarlo?» «Sì. Di uccidere». «Sarebbe difficile trovare qualcuno cui piaccia, Charles. La questione era se farlo fosse o meno peggiore delle conseguenze del non farlo. Be’, è intervenuta una qualche Provvidenza, e non è successo. La sola cosa che mi dispiace è di averti caricato sulle spalle il peso di questa conoscenza». «No, no» protestò il Bibliotecario. «Però vorrei che mi avessi detto di più». Il Maestro rimase in silenzio per un po’, prima di dire: «Sì; forse avrei dovuto farlo. L'aletiometro avverte che vi saranno delle conseguenze terribili, se Lord Asriel procede in questa ricerca. A parte tutto il resto, vi resterà coinvolta la bambina, e io desidero tenerla al sicuro il più a lungo possibile». «La faccenda di Lord Asriel ha forse qualcosa a che fare con questa nuova iniziativa della Corte Concistoriale di Disciplina? Il coso, come si chiama?... l'Intendenza Generale per l'Oblazione». «Lord Asriel... no, no. Il contrario esatto. E poi l'Intendenza Generale per l'Oblazione non risponde del tutto alla Corte Concistoriale, del resto. È un'iniziativa semi-privata. A condurla è qualcuno che non ama affatto Lord Asriel. Fra l'uno e l'altra, Charles, io tremo». Questa volta fu il Bibliotecario a rimanere in silenzio. Fin dai tempi in cui Papa Giovanni Calvino aveva trasferito il Soglio Pontificio a Ginevra e istituito la Corte Concistoriale di Disciplina, il potere esercitato dalla Chiesa su ogni aspetto della vita era stato assoluto. Il Papato stesso era stato abolito dopo la morte di Calvino, e tutto un intrico di corti, collegi e consigli, indicati nel loro complesso con il nome di Magisterium, era cresciuto a prenderne il posto. Tali agenzie non erano sempre unite; a volte si sviluppavano fra di loro aspre rivalità. Per una gran parte del secolo precedente il massimo centro di potere era stato il Consiglio Episcopale, ma negli ultimi anni era stata la Corte Concistoriale di Disciplina a prenderne il posto, costituendosi come il più attivo e il più temuto degli organi della Chiesa. Era sempre possibile, tuttavia, che qualche nuova istituzione crescesse di importanza sotto la protezione di un'altra branca del Magisterium, e l'Intendenza Generale per l'Oblazione nominata dal Bibliotecario ne era appunto un esempio. Il Bibliotecario non ne sapeva granché, ma ciò che aveva udito non gli piaceva e gli faceva paura, così che condivideva fino in fondo la preoccupazione del Maestro. «Il titolare della Cattedra Palmeriana ha menzionato un nome» disse dopo forse un minuto. «Barnard-Stokes? Che cos'è la storia di Barnard-Stokes?» «Ah, non è il nostro campo, Charles. A quel che ne ho capito io, la Santa Chiesa insegna che esistono due mondi: il mondo di tutto ciò che possiamo vedere, sentire e toccare, e un altro mondo, il mondo spirituale del paradiso e dell'inferno. Barnard e Stokes erano due teologi – come dire – rinnegati che postularono l'esistenza di numerosi altri mondi simili a questo, né infernali né paradisiaci, ma materiali e peccaminosi. Esistono, vicini, ma invisibili e irraggiungibili. La Santa Chiesa ha naturalmente disapprovato tale abominevole eresia, e Barnard e Stokes furono ridotti al silenzio». «Ma, sfortunatamente per il Magisterium, pare che vi siano solidi argomenti matematici a sostegno di questa teoria degli altri mondi. Io non li ho mai seguiti di persona, ma l'Accademico di Cassington mi dice che sono validi». «E ora Lord Asriel ha realizzato un'immagine di uno di questi altri mondi» disse il Bibliotecario. «E noi gli abbiamo dato i fondi per andare a cercarlo. Capisco». «Proprio così. All'Intendenza Generale per l'Oblazione, e ai suoi potenti protettori, sembrerà che il Jordan College sia un vero focolaio di sostenitori dell'eresia. E io, Charles, devo mantenere un certo equilibrio tra la Corte Concistoriale e l'Intendenza Generale per l'Oblazione; e intanto la bambina cresce. Non possono averla dimenticata. Prima o poi sarebbe stata coinvolta comunque, ma a questo punto verrà trascinata nel gioco adesso, che io cerchi di proteggerla o meno». «Ma come fai a sapere questo, per amor di Dio? Di nuovo l'aletiometro?» «Sì. Lyra ha una parte da recitare in tutto questo, e una parte di primo piano. L'aspetto ironico è che deve fare tutto quanto senza rendersi conto di ciò che sta facendo. Può essere aiutata, però, e se il mio piano con il tokay avesse funzionato, sarebbe stata al sicuro un altro po’. Avrei voluto risparmiarle un viaggio fino al Nord. Vorrei più di ogni altra cosa essere in grado di spiegarle...» «Non ti starebbe a sentire» disse il Bibliotecario. «Li conosco fin troppo bene, i suoi modi di fare. Prova a dirle qualcosa di serio e lei ti starà a sentire con un orecchio solo per cinque minuti, e poi comincerà a distrarsi. E poi falle qualche domanda la volta dopo, e vedrai che si è dimenticata tutto quanto». «E se le parlassi della Polvere? Non credi che questo lo starebbe a sentire?» Il Bibliotecario emise un rumore per indicare quanto riteneva improbabile che lo facesse. «Perché mai dovrebbe?» disse. «Perché un remoto enigma teologico dovrebbe interessare a una bambina sana e spensierata?» «Per via delle esperienze cui va incontro. Di esse fa parte un grande tradimento...» «E chi dovrà tradirla?» «No, no, è questa la cosa più triste: sarà lei a tradire, e sarà un'esperienza terribile. Lei non deve sapere questo, ovviamente, ma non c'è ragione perché non debba sapere del problema della Polvere. E potresti anche sbagliarti, Charles; lei potrebbe benissimo trovarlo interessante, se le venisse spiegato con semplicità. E questo potrebbe aiutarla più tardi. E certamente aiuterebbe me a preoccuparmi un po’ di meno per lei». «Questo è il compito dei vecchi» disse il Bibliotecario, «essere preoccupati per i giovani. E il compito dei giovani è di schernire le preoccupazioni dei vecchi». Rimasero seduti ancora un poco, e poi si separarono, perché era tardi, e loro erano vecchi, e preoccupati. Tre Lyra e il Jordan College Il Jordan era il più ricco e grandioso di tutti i college di Oxford. E probabilmente era anche il più vasto, anche se nessuno lo sapeva con certezza. Le date di costruzione dei vari edifici, che erano raggruppati attorno a tre quadrilateri irregolari, erano distribuite in tutto il periodo che va dall'alto Medioevo alla metà del diciottesimo secolo. Non c'era mai stato un progetto complessivo; era cresciuto un pezzetto alla volta, con il passato giustapposto al presente in ogni punto, fino a dare un effetto generale di grandiosità confusa e squallida. Alcune parti minacciavano costantemente di crollare, ed erano cinque generazioni che i membri di una stessa famiglia, i Parslow, lavoravano a tempo pieno sulle strutture in muratura del College. L'attuale signor Parslow stava insegnando il mestiere a suo figlio; li si poteva vedere agitarsi, lui e suo figlio, con i loro tre manovali a giornata, come industriose termiti lungo le impalcature che avevano eretto all'angolo della biblioteca o sopra il tetto della cappella, a tirar su blocchi di pietra nuovi e lucenti, o lastre lucide di piombo, o travi e tavole di legname. Il College possedeva fattorie e proprietà immobiliari in tutta la Brytannia. Si sentiva dire che uno poteva camminare da Oxford fino a Bristol in una direzione, e fino a Londra nell'altra, senza mai uscire dai terreni del Jordan. In ogni parte del regno vi erano opifici di tintoria e fornaci per fabbricare mattoni, foreste e opifici d'arte atomica che pagavano un affitto al Jordan, e a ogni trimestre, nel giorno dei pagamenti, l'economo, con i suoi impiegati, sommava tutto quanto insieme, annunciava il totale al Concilium, e ordinava una coppia di cigni per la festa. Una parte del denaro veniva messo da parte per reinvestirlo – il Concilium aveva appena approvato l'acquisto di un palazzo di uffici a Manchester – e il resto veniva adoperato per pagare i modesti stipendi degli Accademici e i salari della servitù (e dei Parslow, e di quell'altra dozzina di famiglie, più o meno, di artigiani e mercanti che servivano il College), per mantenere riccamente fornita la cantina, per comprare libri e ambarografie per l'immensa biblioteca che occupava tutto un lato del Quadrilatero Melrose e si estendeva, come una tana d'animale, per diversi piani sotto il terreno; e poi, non certo da ultimo, per acquistare i più recenti apparati filosofici per equipaggiare la Cappella. Era importante tenere aggiornata la Cappella, perché il Jordan College non aveva rivali, né in Europa né nella Nuova Francia, come centro di teologia sperimentale. Questo Lyra lo sapeva, se non altro. Era fiera della preminenza del College, e le piaceva vantarsene con i vari monellacci e piccoli straccioni con cui giocava presso il canale o alle cave di creta; e guardava gli studiosi in visita e gli eminenti professori provenienti da qualche altra parte con un misto di commiserazione e disprezzo, perché non appartenevano al Jordan e quindi, poveretti, dovevano saperne di meno del più umile dei Dottorandi del Jordan. Quanto invece a sapere che cosa fosse la teologia sperimentale, Lyra non ne aveva idea, non più di qualunque altro monello. Si era fatta l'idea che avesse a che fare con la magia, i movimenti dei pianeti e delle stelle, e con minute particelle di materia, però stava tirando a indovinare, in realtà. Probabilmente le stelle avevano anche loro dei daimon, proprio come gli esseri umani, e la teologia sperimentale prevedeva che uno parlasse con loro. Lyra si figurava il Cappellano discorrere in tono nobile ed elevato, ascoltare le osservazioni dei daimon stellari e poi annuire giudiziosamente, o scuotere il capo con rincrescimento. Ma che cosa mai potessero dirsi, lei non riusciva a immaginarlo. Non che le interessasse in modo particolare. Per molti aspetti, Lyra era una selvaggia. Quello che più le piaceva era arrampicarsi sopra i tetti del College insieme a Roger, il garzone di cucina che era il suo amico del cuore, e poi sputare noccioli di prugna sulla testa degli Accademici di passaggio o ululare come gufi accanto alla finestra di un'aula dove si stava svolgendo una lezione; oppure fare corse lungo i vicoletti, o rubar mele al mercato, o fare la guerra. Proprio come lei era del tutto inconsapevole delle correnti politiche nascoste che scorrevano sotto la superficie degli affari del College, gli Accademici, dal canto loro, non sarebbero mai riusciti a vedere il ricco calderone ribollente di alleanze e inimicizie, di faide e trattati, di cui era fatta la vita dei bambini di Oxford. Bambini che giocano insieme: com'è carino da vedere! Cosa può esservi di più grazioso e innocente? Nella realtà, ovviamente, Lyra e i suoi pari erano impegnati in una guerra mortale. In primo luogo, i ragazzini (i servitori più giovani, e i figli dei servitori, e Lyra) di ciascuno dei college erano in guerra con quelli di tutti gli altri. Ma questa inimicizia veniva messa da parte quando i ragazzini del paese attaccavano uno di quelli dell'università: in quel caso, tutti i college si radunavano in un'unica banda e andavano a dar battaglia a quelli del paese. Era una rivalità che durava da secoli, molto profonda, e che dava grande soddisfazione. Anch'essa, tuttavia, veniva dimenticata quando altri nemici si facevano minacciosi. Uno di tali nemici era perenne: i bambini degli addetti alle fornaci per la cottura dei mattoni, che vivevano nei pressi delle cave di creta, e subivano l'uguale disprezzo degli universitari e dei paesani. L'anno precedente Lyra e alcuni dei paesani avevano concluso una tregua temporanea per assalire le cave di creta, tempestando i figli dei lavoranti delle fornaci di pesanti zolle d'argilla e rovesciando l'umido castello che quelli avevano costruito per poi farli rotolare nella sostanza appiccicosa presso cui vivevano, fino a che tutti quanti, vincitori e vinti, non ebbero preso l'aspetto di un branco di golem urlanti. L'altro nemico costante era stagionale. Le famiglie gyziane, che vivevano a bordo di imbarcazioni con cui si spostavano costantemente lungo i canali, andavano e venivano con le fiere di primavera e d'autunno, ed erano sempre disponibili per un bello scontro. C'era in particolare una famiglia di gyziani, che ritornava regolarmente a un proprio ormeggio situato in una parte della città chiamata Jerico, con i quali Lyra aveva in corso una faida che durava fin dal primo giorno in cui aveva imparato a tirare un sasso. L'ultima volta che erano stati a Oxford, lei, Roger e alcuni degli altri garzoni di cucina del Jordan e del St Michael's College avevano teso loro un'imboscata: avevano cominciato a gettare fango sulla loro barca, tutta dipinta a colori brillanti, fino a che non era venuta fuori l'intera famiglia a cacciarli via e poi inseguirli sulla banchina. E a quel punto la squadra di riserva, comandata da Lyra, si era lanciata a impadronirsi della barca stessa e l'aveva allontanata dalla banchina, mandandola alla deriva giù per il canale a ostacolare tutto quanto il traffico, mentre intanto gli incursori di Lyra setacciavano la barca da cima a fondo, in cerca del tappo. Lyra credeva fermamente in quel tappo. Se lo tiravano via, aveva assicurato alle sue truppe, la nave sarebbe andata subito a fondo; solo che non lo trovarono, e dovettero abbandonare la nave quando i gyziani riuscirono a riacchiapparli, per poi fuggire tutti gocciolanti fra grida di trionfo e di vittoria per le strette stradine di Jerico. Questo era il mondo di Lyra, e queste le sue gioie. Era una piccola selvaggia rozza e ingorda, per la maggior parte del tempo. Però aveva sempre la vaga sensazione che il suo mondo non finiva lì; che c'era una parte di lei, al tempo stesso, che apparteneva alla grandiosità e ai rituali del Jordan College; e che in qualche punto della sua vita vi era un collegamento con l'alto mondo della politica rappresentato da Lord Asriel. Tutto quello che se ne faceva, di questa consapevolezza, non era altro che darsi delle arie e tiranneggiare gli altri monelli. Non le era mai venuto in mente di cercare di saperne di più. Così aveva passato la sua infanzia, come una gattina semi-selvatica. Le sole variazioni nelle sue giornate si verificavano in quelle irregolari occasioni in cui Lord Asriel veniva in visita al College. Uno zio ricco e potente andava benissimo quando si trattava di pavoneggiarsi, ma il prezzo di queste vanterie era di dover venire acchiappata dal più agile degli Accademici e condotta dalla Governante per esser lavata e vestita di un grembiulino pulito, dopo di che veniva scortata (con grandi minacce) fino alla sala comune degli Anziani per prendere il tè in compagnia di Lord Asriel. Veniva invitato anche un gruppo di Accademici dei più anziani. Lyra si accasciava con aria ribelle in una poltrona fino a che il Maestro non le diceva bruscamente di raddrizzare la schiena, e da quel punto in poi si metteva a fissarli con uno sguardo torvo fino a che persino il Cappellano non poteva proprio evitare di farsi una bella risata. L'andamento di quelle visite, formali e piene di imbarazzo, non cambiava mai. Dopo il tè, il Maestro e i pochi altri Accademici che erano stati invitati lasciavano soli Lyra e suo zio, e lui le ingiungeva di metterglisi di fronte, in piedi, e di raccontargli tutto ciò che aveva imparato dalla sua ultima visita. E lei allora mormorava qualsiasi cosa le capitasse di riuscire a tirar fuori di geometria o di arabo o di storia o di ambarologia, mentre lui appoggiava il dorso allo schienale con una caviglia appoggiata al ginocchio, e la osservava imperscrutabilmente fino a che lei cominciava a non trovare più parole da dire. L'anno precedente, prima della sua spedizione al Nord, lui a quel punto aveva proseguito dicendo: «E come passi il tuo tempo quando non sei diligentemente occupata a studiare?» E lei aveva borbottato: «Gioco, e basta. Intorno al College, tipo. Gioco... e basta, insomma». E lui aveva detto: «Fammi vedere le mani, bambina». Lei aveva teso le mani per l'ispezione, e lui le aveva prese nelle sue e le aveva voltate per osservare le unghie. Accanto a lui, il suo daimon era accovacciato come una sfinge sul tappeto, frustando ogni tanto l'aria con la coda, e osservando Lyra senza batter ciglio. «Sporche» disse Lord Asriel spingendole via. «Non ti fanno lavare, in questo posto?» «Sì» disse lei. «Ma le unghie del Cappellano sono sempre sporche. Più sporche ancora delle mie». «Lui è un sapiente. Tu che scusa hai?» «Devo essermele risporcate dopo averle lavate». «Ma dove vai a giocare, per sporcarti tanto?» Lei lo guardò con sospetto. Aveva la sensazione che stare sul tetto fosse proibito, anche se in realtà nessuno glielo aveva detto esplicitamente. «In certe vecchie stanze» disse finalmente. «E dove altro?» «Alle cave di creta, qualche volta». «E poi?» «Jerico, e Port Meadow». «Da nessun'altra parte?» «No». «Tu sei una bugiarda. Ti ho vista sul tetto proprio ieri». Lei si morsicò le labbra, e non disse niente. L'uomo la osservava sardonicamente. «E così giochi pure sul tetto» proseguì. «Ci vai mai nella biblioteca?» «No. Però ho trovato una cornacchia sul tetto della biblioteca» continuò lei. «Davvero? E l'hai presa?» «Aveva un piede ferito. Io volevo ammazzarla e farla arrosto, ma Roger ha detto che dovevamo aiutarla a riprendersi. Allora le abbiamo dato da mangiare degli avanzi e un po’ di vino, e quella si è sentita meglio e se n'è volata via». «E chi è Roger?» «Il mio amico. Il garzone della cucina». «Capisco. E così ti sei girata tutti quanti i tetti...» «Non tutti quanti. Sopra il Palazzo Sheldon non ci si può andare perché bisogna saltare su dalla Torre del Pellegrino e sotto non c'è niente. C'è un lucernario da cui ci si potrebbe arrivare, ma non sono abbastanza alta per raggiungerlo». «Quindi hai girato tutti i tetti salvo quello del Palazzo Sheldon. E i sotterranei?» «I sotterranei?» «Il College è altrettanto grande sottoterra che sopra. Sono sorpreso che tu non l'abbia ancora scoperto. Be’, me ne andrò fra un minuto. Mi sembri abbastanza in salute. Ecco qui». Si frugò in tasca e ne tirò fuori una manciata di monete, fra le quali scelse cinque dollari d'oro e glieli diede. «Non ti hanno insegnato a dir grazie?» disse. «Grazie» mormorò lei. «Sei obbediente con il Maestro?» «Oh, sì». «E porti rispetto agli Accademici?» «Sì». Il daimon di Lord Asriel rise piano. Era il primo suono che avesse fatto, e Lyra arrossì. «E allora va’ a giocare» disse Lord Asriel. Lyra si voltò e si slanciò alla porta, sollevata, ma si ricordò di girarsi e dire in fretta un «arrivederci». Questa era stata la vita di Lyra, prima del giorno in cui aveva deciso di nascondersi nel Salotto Privato, e aveva sentito per la prima volta parlare della Polvere. E, com'è ovvio, il Bibliotecario si era sbagliato di grosso quando aveva detto al Maestro che l'avrebbe trovata priva di interesse. Al contrario, lei sarebbe stata pronta ad ascoltare avidamente chiunque avesse potuto dirle qualcosa della Polvere. Era destinata a sentirne parlare ancora un bel po’, nei mesi a venire, e da ultimo avrebbe finito per conoscere la Polvere meglio di chiunque altro al mondo; ma per il momento c'era ancora la ricca vita del Jordan College che si svolgeva tutto intorno a lei. E in ogni caso c'era qualche altra cosa cui pensare. C'era una voce che filtrava dalle strade, già da qualche settimana: una voce che faceva ridere alcuni, e altri riduceva al silenzio, così come c'è chi si fa beffe degli spiriti e chi li teme. Senza che nessuno potesse immaginare un motivo per cui dovesse succedere, stavano cominciando a sparire dei bambini. Poteva accadere così. Si va verso Est lungo la grande via d'acqua del fiume Isis, affollata di lente chiatte di mattoni, e battelli pieni d'asfalto, e trasporti carichi di granaglie, giù giù oltre Henley e Maidenhead fino a Teddington, dove giunge la marea dell'Oceano Germanico, e poi ancora più giù; fino a Mortlake, oltre la casa di quel grande mago che fu il dottor Dee; superando Falkeshall, dove si dispiegano i parchi di divertimenti, accesi di fontane e bandiere di giorno, di lampioni sugli alberi e fuochi artificiali la notte; oltre il White Hall Palace, dove il re tiene ogni settimana una seduta del suo Consiglio di Stato; al di là della torre dove si fabbricano i pallini per le cartucce, con la sua interminabile pioggia di piombo fuso che scende a raffreddarsi in catini d'acqua sporca; e ancora più giù, dove il fiume, ormai largo e carico d'ogni sporcizia, piega con una gran curva verso Sud. Siamo arrivati a Limehouse, e qui c'è il bambino che sta per scomparire. Si chiama Tony Makarios. Sua madre pensa che abbia nove anni, ma la sua memoria rovinata dall'alcol non vale granché; potrebbe averne otto, o dieci. Il cognome che porta è greco; però, come la sua età, è dovuto a una supposizione di sua madre, perché a vederlo pare cinese, più che greco, e dal lato materno c'è in lui anche qualcosa di irlandese, di Skraeling, e di Lascar. Non è particolarmente brillante, Tony, ma ha una sua sorta di goffa tenerezza che a volte lo spinge a stringere la madre in un brusco abbraccio e a schioccarle sulle guance un appiccicoso bacione. La povera donna è in genere troppo annebbiata per dar inizio lei stessa al procedimento; ma non manca di rispondere con calore, una volta che abbia capito quel che sta succedendo. Al momento, Tony sta bighellonando intorno al mercato di Pie Street. Ha fame. Siamo a prima sera, e a casa non gli verrà dato da mangiare. Ha in tasca uno scellino, datogli da un soldato perché portasse un messaggio alla sua bella, ma Tony non lo sprecherà certo per mangiare, quando c'è tanta roba che ci si può procurare per niente. E quindi vagabonda per il mercato, fra i banchetti di abiti usati e quelli di carte della fortuna, i fruttivendoli e i venditori di pesce fritto, con il suo piccolo daimon sulla spalla, una passerotta, e si guarda intorno. E quando una banchista e il suo daimon si trovano entrambi a guardare da un'altra parte, si sente un cinguettio deciso, e la mano di Tony scatta in fuori e ritorna alla sua ampia camicia, con una mela, o un paio di noci o, alla fine, con un bel tortino ripieno caldo caldo. La venditrice lo vede e grida, e il suo daimon-gatto fa un balzo, ma la passerotta di Tony è già in volo e il ragazzino è già arrivato a metà della strada. Maledizioni e insulti lo accompagnano, ma non per molto. Lui smette di correre presso i gradini dell'oratorio di Santa Caterina, dove si siede e tira fuori la sua preda, fumante e ammaccata, lasciando una striscia di grasso sulla camicia. Qualcuno lo osserva. Una signora con un lungo soprabito rossiccio di volpe, una gran bella signora dai capelli scuri che ricadono delicatamente sotto l'ombra del cappuccio orlato di pelliccia, sta in piedi nel portone d'ingresso dell'oratorio, una mezza dozzina di gradini al sopra di lui. Può darsi che dentro vi sia una funzione che volge al termine, perché dal portone dietro di lei proviene della luce, un organo suona all'interno, e la signora ha in mano un breviario incastonato. Di questo Tony non sa nulla. Il volto felicemente affondato nel tortino, i piedi nudi incurvati all'interno, pianta contro pianta, lui sta seduto, mastica e inghiotte, mentre il suo daimon diventa una topolina e si mette a lisciarsi i baffi. Il daimon della giovane signora si sta allontanando dal fianco del soprabito di volpe. Ha la forma di uno scimmiotto, ma non certo di uno scimmiotto qualunque: ha un pelame lungo e setoso, del più scuro e lucente colore dorato. Con movimenti sinuosi si sposta, un centimetro alla volta, lungo gli scalini, e si siede proprio sopra il bambino. E la topolina sente qualcosa, diventa di nuovo una passerotta, inclinando appena il capo di lato, e saltella lungo lo scalino un paio di volte. Lo scimmiotto fissa l'uccellino; l'uccellino osserva lo scimmiotto. Lo scimmiotto tende lentamente una mano. La mano è piccola e nera, le unghie dei perfetti artigli cornei, i movimenti dolci e invitanti. La passerotta non sa resistere. Saltella un po’ più avanti, e ancora un poco, e poi, con un piccolo frullare d'ali, fin sulla mano dello scimmiotto. Questo la solleva e la osserva da vicino, prima di alzarsi e tornare dal suo umano, portando con sé la passerotta-daimon. La signora inclina la testa profumata e mormora qualcosa. E allora Tony si volta. Non può farne a meno. «Ratter!» dice, un po’ allarmato, la bocca piena. La passerotta pigola. Dovrebbe stare bene. Tony manda giù il boccone, guarda. «Ciao» dice la bella signora. «Come ti chiami?» «Tony». «Dove abiti, Tony?» «Clarice Walk». «Cosa c'è in quel tortino?» «Carne». «Ma senti, ti piace il ciocolatl?» «Ah! Sì!» «Sai una cosa? Io ho un sacco di ciocolatl e non riesco a bermelo tutto quanto. Vuoi venire da me e aiutarmi a finirlo?» Lui è già perduto. Perduto fin dal momento in cui quello sciocco del suo daimon è saltato nella mano della scimmia. Così segue la bella signora e lo scimmiotto dorato giù per Denmark Street e poi per Hangman's Wharf, e scende ancora per i King George's Steps fino a una porticina verde su un lato di un alto magazzino portuale. Lei bussa, la porta viene aperta; entrano, la porta viene chiusa. Tony non ne uscirà mai più, almeno non da quella porta; e mai più potrà rivedere sua madre. E lei, povera ubriacona, penserà che è scappato via, e quando si ricorderà di lui, penserà che è stata colpa sua, e scioglierà in lacrime tutto il suo cuore. Il piccolo Tony Makarios non fu l'unico bambino a venir catturato dalla signora con lo scimmiotto dorato. Ne trovò un'altra dozzina nella cantina del magazzino, maschi e femmine, tutti, più o meno, al di sotto dei dodici anni; anche se, avendo tutti una storia simile alla sua, nessuno avrebbe potuto essere del tutto certo della propria età. Ciò che Tony non notò, ovviamente, fu il fattore che avevano tutti in comune. Nessuno dei bambini radunati in quella calda e umida cantina aveva ancora toccato la pubertà. La dolce signora si preoccupò di farlo sedere su una panca addossata a una parete; gli fece dare, da una serva silenziosa, un boccale pieno di ciocolatl tratto da una casseruola posta sulla stufa di ferro. Tony finì di mangiare il tortino e sorbì la dolce bevanda bollente senza badare troppo all'ambiente in cui si trovava, e l'ambiente badò ben poco a lui: era troppo piccolo per costituire una minaccia, e troppo stolido per promettere grande soddisfazione come vittima. Fu un altro ragazzino a fare l'inevitabile domanda. «Ehi, signora! Perché ci hai portato tutti quanti qui?» Era un piccolo disgraziato dall'aria dura con il labbro superiore sporco di ciocolatl scuro e un ratto emaciato come daimon. La signora era in piedi vicino alla porta e parlava a un uomo robusto che sembrava un capitano di marina e, quando si voltò per rispondere, parve tanto angelica tra i sibili e la luce delle lampade a nafta che tutti i bambini rimasero in silenzio. «Vogliamo il vostro aiuto» disse. «A voi non dispiace aiutarci un po’, vero?» Nessuno riuscì a dire una parola. Tutti fissarono lo sguardo, improvvisamente intimiditi. Una signora come quella non l'avevano mai vista: era così graziosa e dolce e gentile che quasi non sapevano come avevano fatto a meritare un simile colpo di fortuna; e qualunque cosa lei avesse chiesto, sarebbero stati contentissimi di dargliela solo per poter rimanere in sua presenza un altro po’. Disse loro che avrebbero dovuto fare un viaggio. Avrebbero avuto un sacco di buona roba da mangiare, e dei bei vestiti caldi, e quelli che lo desideravano potevano mandare un messaggio alla famiglia per far sapere che stavano bene. Il capitano Magnusson li avrebbe condotti a bordo della sua nave fra breve, e poi, con la giusta marea, avrebbero preso il mare per fare rotta verso il Nord. Poco dopo quei pochi che effettivamente desideravano inviare un messaggio a quella che chiamavano casa erano tutti seduti attorno alla bella signora; questa si fece dettare poche righe da ognuno di loro e poi, dopo aver fatto loro aggiungere in fondo un qualche sgorbio a forma di X, ripiegò i fogli in buste profumate su cui scrisse gli indirizzi man mano che glieli dicevano. A Tony sarebbe piaciuto mandare qualcosa alla madre, ma aveva un'idea piuttosto realistica delle sue capacità di lettura. Tirò la manica della pelliccia di volpe della signora e bisbigliò che gli sarebbe piaciuto che lei dicesse a sua mamma dove stava andando, e tutto quanto, e lei inclinò la graziosa testa, avvicinandola al suo corpicino maleodorante tanto da poter sentire le sue parole, gli accarezzò il capo e promise di trasmetterle il messaggio. Poi i bambini le si affollarono attorno per salutarla. Lo scimmiotto dorato accarezzò tutti i loro daimon, e tutti loro toccarono la pelliccia di volpe come portafortuna, o come se da lì potessero attingere una qualche forza o speranza, o qualcosa comunque di buono, dalla donna, e lei disse arrivederci a tutti loro e attese, per affidarli alle cure del baldo capitano, che fossero tutti saliti a bordo di una lancia a vapore accostata al molo. Il cielo si era ormai oscurato, il fiume era una massa di luci oscillanti. La signora rimase sul molo e agitò una mano fino a che non furono troppo lontani per distinguere i loro visi. Poi tornò dentro, con la scimmia dorata accoccolata in seno, e gettò quel mucchietto di lettere nel fuoco della stufa, prima di andarsene da dove era venuta. I bambini delle borgate erano facili da affascinare e portar via, ma a lungo andare la gente cominciò a notare qualcosa, e la polizia, pur riluttante, fu stimolata a entrare in azione. Per un po’, non venne più stregato nessuno. E tuttavia era nata una voce che poco alla volta mutò, e crebbe, e si diffuse, e quando dopo un po’ qualche bambino scomparve a Norwich, e poi a Sheffield, e poi a Manchester, la gente di quelle parti che aveva udito delle sparizioni avvenute altrove aggiunse alla storia quegli ulteriori casi di scomparsa, accrescendone la forza. E crebbe così la leggenda di un misterioso gruppo di incantatori, che stregavano i bambini e li portavano via. Alcuni dicevano che a guidarli era una bellissima signora, altri parlavano di un uomo alto con gli occhi rossi, mentre una terza versione della storia diceva di un giovane che rideva e cantava per le sue vittime, che si mettevano allora a seguirlo come tante pecorelle. Quanto al luogo dove venivano portati i bambini, non si trovavano due versioni della storia che andassero d'accordo. C'era chi diceva che era l'inferno, o sottoterra, o il Paese delle Fate. Altri dicevano che era una fattoria dove i bambini venivano allevati e fatti ingrassare per mangiarli. Altri dicevano che venivano mantenuti e poi venduti come schiavi a ricchi tartari... E così via. Ma una cosa su cui tutti erano d'accordo era il nome di questi invisibili rapitori di bambini. Dovevano per forza avere un nome, se bisognava poterli anche solo nominare; e parlarne – specialmente quando uno se ne stava comodo e al sicuro a casa propria, o al Jordan College – era delizioso. E il nome che parve incollarglisi addosso, senza che nessuno sapesse bene perché, fu quello di Ingoiatori. «Non fare tardi, o ti piglieranno gli Ingoiatori!» «Mia cugina, su a Northampton, conosce una donna il cui figlioletto è stato preso dagli Ingoiatori...» «Gli Ingoiatori sono stati a Stratford. Dicono che si stanno spostando a Sud!» E, inevitabilmente: «Giochiamo a bambini e Ingoiatori!» Così disse Lyra a Roger, garzone della cucina del Jordan College. Lui l'avrebbe seguita in capo al mondo. «E come si gioca?» «Tu ti nascondi e io ti trovo e poi ti apro la pancia, no? come fanno gli Ingoiatori». «Ma tu non lo sai quello che fanno. Magari non lo fanno per niente». «Tu hai paura di loro» disse lei. «Si vede». «Macché. E comunque non ci credo». «Io sì» disse lei con decisione. «Ma neanch'io ne ho paura. Io farei come ha fatto mio zio l'ultima volta che è venuto al Jordan. Era nel Salotto Privato e c'era quest'ospite che continuava a comportarsi in maniera scortese, e mio zio gli ha semplicemente dato una guardata, e quello è subito caduto morto, con la schiuma alla bocca». «Non è vero» disse Roger, dubbioso. «Nessuno ne ha parlato, in cucina. E comunque a te non ti ci fanno mica entrare, nel Salotto Privato». «Certo che no. Mica le dicono alla servitù, questo tipo di cose. E guarda che io ci sono stata, dentro il Salotto Privato, davvero. E poi, mio zio queste cose le fa tutto il tempo, così. Lo ha fatto a certi tartari, una volta che lo avevano catturato. Lo avevano legato, e lo volevano sbudellare, ma il primo di loro che si è avvicinato con il coltello, mio zio gli ha dato un'occhiata e basta, e quello è cascato per terra, morto. Allora è venuto avanti un altro, e lui gli ha fatto la stessa cosa, e alla fine ne è rimasto uno solo. Mio zio gli ha detto che lo avrebbe lasciato vivere se l'avesse slegato, e quello allora lo ha fatto, e poi mio zio lo ha ammazzato lo stesso, così imparava». Di tutto ciò Roger era meno convinto che della faccenda degli Ingoiatori, ma a ogni modo la storia era troppo bella per sprecarla, e quindi fecero a turno, un po’ per uno, la parte di Lord Asriel e dei tartari morenti, usando uno spruzzo di sorbetto alla frutta per fare la schiuma. Quella, comunque, era una semplice distrazione; Lyra era ancora ben decisa a giocare agli Ingoiatori e quindi adescò Roger giù in cantina, dove entrarono grazie al mazzo di chiavi di riserva del Maggiordomo. Insieme avanzarono furtivamente sotto le grandi volte dove, coperti dalle ragnatele degli anni, giacevano il tokay e il vin di Canaria del College, con il suo burgundi, e il vinstillato. Sopra di loro si innalzavano antichi archi di pietra sorretti da pilastri grossi come dieci alberi, i piedi poggiavano su un lastrico di pietre irregolari, e su tutti i lati erano allineate, l'una sopra l'altra, uno scaffale dopo l'altro, grandi rastrelliere di bottiglie e barilotti. Era affascinante. Nuovamente dimentichi degli Ingoiatori, i due ragazzini percorsero tutta la cantina da un capo all'altro in punta di piedi, con una candela nelle dita tremanti, sbirciando in ogni angolo buio, con una sola domanda che, nella testa di Lyra, si faceva sempre più urgente: che sapore aveva il vino? C'era un modo semplice di rispondere. Lyra – fra le fervide proteste di Roger – scelse la bottiglia più vecchia, più verde e più piena di ragnatele che riuscì a trovare e, non avendo nulla con cui estrarre il tappo, ne spezzò il collo. Stringendosi insieme nell'angolino più nascosto, sorseggiarono l'inebriante liquido scarlatto, chiedendosi quand'è che sarebbero stati ubriachi, e come avrebbero fatto ad accorgersene. A Lyra il sapore non piacque granché, ma dovette ammettere che era proprio una cosa grandiosa e complicata. La cosa più divertente era guardare i loro due daimon, che parevano diventare sempre più confusi: cadevano a terra, ridacchiavano insensatamente, e cambiavano forma per assomigliare a dei mascheroni gotici, cercando di superarsi l'un l'altro in bruttezza. E alla fine, quasi contemporaneamente, i due ragazzini scoprirono che cosa significava essere ubriachi. «Ma davvero a loro piace fare questo?» boccheggiò Roger, dopo aver copiosamente vomitato. «Sì» disse Lyra, nelle stesse condizioni. «E a me pure» aggiunse, caparbiamente. Da questo episodio Lyra non imparò niente, se non che a giocare agli Ingoiatori si andava a finire in posti interessanti. Si ricordò delle parole dello zio l'ultima volta che si erano incontrati, e cominciò a esplorare i sotterranei, perché ciò che si trovava sopra il suolo non era altro che una piccola frazione del totale. Come un qualche enorme fungo, il cui sistema di radici si estendesse per ettari interi, il Jordan (che di sopra si trovava a dover contendere lo spazio al St Michael's College da un lato, al Gabriel College dall'altro, e alla biblioteca universitaria da dietro) aveva cominciato, in un momento del Medioevo, a estendersi sotto la superficie. Gallerie, pozzi, cantine, scalinate: avevano a tal punto svuotato la terra sotto al Jordan, e per centinaia di metri tutto intorno, che v'era quasi altrettanta aria sottoterra che sopra; il Jordan College sorgeva su una sorta di schiuma di pietra. E ora che aveva scoperto il piacere di esplorarlo, Lyra abbandonò i luoghi che era stata solita frequentare sulle Alpi irregolari dei tetti del College per tuffarsi con Roger nel mondo sotterraneo. Dal giocare agli Ingoiatori era passata al dar loro la caccia: nulla di più probabile, infatti, che quelli stessero nascosti dove non potevano esser visti, in agguato sottoterra. Un giorno, così, lei e Roger si addentrarono nella cripta sotto l'oratorio. Era il posto in cui erano state sepolte generazioni intere di Maestri, ciascuno nella sua bara ricoperta di legno di quercia, in una nicchia delle pareti di pietra. Una tavoletta di pietra al di sotto di ciascuno spazio riportava i nomi: Simon Le Clerc, Maestro 1765-1789 Cerebaton Requiescant in pace «E quello che vuol dire?» disse Roger. «La prima parte è il suo nome, e le ultime parole sono in latino. E in mezzo ci sono le date di quando è stato Maestro. E l'altro nome dev'essere quello del suo daimon». Proseguirono sotto le volte silenziose, seguendo le lettere di qualche altra iscrizione: Francis Lyall, Maestro 1748-1765 Zohariel Requiescant in pace Ignatius Cole, Maestro 1745-1748 Musca Requiescant in pace Destò l'interesse di Lyra il vedere che su ogni bara una placca d'ottone recava l'immagine di un essere diverso: un basilisco, un serpente, una scimmia. Si rese conto che erano le immagini dei daimon di quelle persone. Quando una persona diventava adulta, il suo daimon perdeva la facoltà di mutare forma e ne assumeva una definitiva, che poi manteneva per sempre. «Ci sono gli scheletri, lì dentro!» bisbigliò Roger. «Carne che marcisce» bisbigliò Lyra. «E bruchi e vermi che si contorcono e strisciano nelle orbite dei loro occhi». «Ci devono essere dei fantasmi, quaggiù» disse Roger, con un piacevole brivido. Oltre la prima cripta trovarono un corridoio con le pareti coperte di scaffali di pietra. Ogni scaffale era suddiviso in sezioni quadrate, e in ogni sezione riposava un teschio. Il daimon di Roger, la coda saldamente infilata tra le zampe, ebbe un tremito contro di lui, ed emise un breve e lieve ululato. «Sta’ zitta» le disse lui. Lyra non aveva sott'occhio Pantalaimon, ma sapeva di averlo, in forma di falena, appoggiato sulla spalla, e che probabilmente rabbrividiva anche lui. Si avvicinò e sollevò gentilmente il teschio più vicino dal posto dove riposava. «Che stai facendo?» disse Roger. «Non li devi toccare!» Lei lo rigirò più volte, senza dargli minimamente retta. D'improvviso, qualcosa cadde dal buco alla base del cranio, le scivolò tra le dita e tintinnò nell'urtare il pavimento, e poco mancò che lei non facesse cadere il cranio per lo spavento. «È una moneta!» disse Roger cercandola a tentoni. «Magari c'è un tesoro!» La sollevò verso la candela, e tutti e due la fissarono a occhi spalancati. Non era una moneta, ma un dischetto di bronzo con una rozza incisione che rappresentava un gatto. «È come quelli delle casse da morto» disse Lyra. «È il suo daimon. Deve esserlo». «Meglio rimetterlo a posto» disse Roger, a disagio, e Lyra capovolse il cranio e lasciò ricadere il dischetto nel suo immemore luogo di riposo prima di rimettere il teschio sullo scaffale. Scoprirono che anche gli altri crani avevano ognuno la sua monetina-daimon, che mostrava il compagno di tutta la vita del suo possessore ancora accanto a lui nella morte. «Secondo te chi erano questi, quando erano vivi?» chiese Lyra. «Degli Accademici, probabilmente. Le casse da morto spettano solo ai Maestri. Probabilmente ci sono stati tanti di quegli Accademici in tutti questi secoli che non ci sarebbe stato spazio per seppellirli tutti quanti, e quindi gli hanno tagliato la testa e si sono tenuti solamente quella. Che poi è la loro parte più importante, comunque». Di Ingoiatori non ne trovarono, ma le catacombe sotto l'oratorio tennero Lyra e Roger occupati per giorni interi. Lei una volta provò a fare uno scherzo a qualcuno degli Accademici morti, scambiando di posto le monete dentro i teschi, così da farli trovare in compagnia del daimon sbagliato. Pantalaimon, di fronte a questo, si agitò a tal punto che si mutò in un pipistrello e si mise a svolazzare su e giù emettendo grida stridule e sbattendole in faccia le ali, ma lei non se ne diede per inteso: era troppo bello, come scherzo, per rinunciarci. Ne pagò il prezzo più tardi, però. A letto nella sua stretta stanzetta in cima alla Scala dodicesima subì la visita di un incubo e si svegliò gridando alla volta di tre figure in tonaca in piedi accanto al letto, che la indicarono con le dita ossute prima di tirare indietro il cappuccio a mostrare i moncherini sanguinanti dove avrebbero dovuto esser le teste. Fu solo quando Pantalaimon diventò un leone e si mise a ruggire contro di loro che si ritirarono, rientrando nella sostanza della parete fino a che tutto ciò che rimase furono le braccia, poi le mani giallo-verdastre e callose, poi le dita contorte, poi più nulla. Per prima cosa, la mattina dopo si affrettò a scendere nelle catacombe e rimise le monete-daimon al posto giusto, bisbigliando rivolta ai teschi: «Scusatemi! Mi dispiace!» Le catacombe erano assai più vaste delle cantine, ma anch'esse avevano dei limiti. Quando Lyra e Roger ne ebbero esplorato ogni angolo e furono certi che lì non era possibile trovare neanche uno degli Ingoiatori, rivolsero altrove la loro attenzione, non senza, tuttavia, esser stati scorti mentre lasciavano la cripta dall'Intercessore, che li richiamò tutti e due nell'oratorio. L'Intercessore era un uomo grassoccio e anzianotto, chiamato padre Heyst. Suo compito era celebrare tutte le funzioni del College, predicare, pregare e ascoltare le confessioni. Quando Lyra era molto piccola si era interessato della sua salute spirituale, solo per rimanere sconcertato di fronte alla sua ipocrita indifferenza e ai suoi pentimenti insinceri. E aveva deciso che dal punto di vista spirituale Lyra non prometteva granché. Quando si sentirono chiamare da lui, Roger e Lyra si voltarono con riluttanza e si diressero, strascicando i piedi, nell'odore stantio della grande penombra dell'oratorio. Qua e là danzavano le fiamme delle candele dinanzi alle immagini dei santi; un lieve e distante tintinnio veniva dalla tribuna dell'organo, dove erano in corso delle riparazioni; un servo stava lucidando il leggio d'ottone. Padre Heyst fece loro cenno di avvicinarsi dalla porta della sacrestia. «Dove siete stati?» chiese loro. «Vi ho visto entrare qui dentro già due o tre volte. Che state combinando?» Non aveva parlato in tono d'accusa. Si sarebbe detto che fosse genuinamente interessato. Il suo daimon fece guizzare verso di loro una lingua di lucertola dalla sua postazione sulla spalla dell'uomo. Lyra disse: «Volevamo guardare giù nella cripta». «E come mai?» «Le... le bare. Volevamo vedere tutte quelle bare» disse lei. «Ma perché?» Lei si strinse nelle spalle. Era la sua solita risposta quando veniva messa alle strette. «E tu» proseguì lui, voltandosi verso Roger. Il daimon di Roger agitò la sua coda di cane terrier nell'ansia di propiziarselo. «Come ti chiami?» «Roger, padre». «Se sei un servo dov'è che lavori?» «Nella cucina, padre». «E adesso dovresti essere lì?» «Sì, padre». «E allora vattene, dai». Roger si voltò e corse via. Lyra strascicò i piedi sul pavimento, da una parte all'altra. «Quanto a te, Lyra» disse padre Heyst, «sono contento di vedere che prendi interesse a quello che si trova qui nell'oratorio. Sei proprio fortunata, ad avere tanta storia intorno». «Mm» disse Lyra. «Però mi stupiscono un po’ le tue scelte in fatto di compagni. Ti senti troppo sola?» «No» disse lei. «Ti... Senti la mancanza della compagnia di altri bambini?» «No». «Non parlo di Roger, il garzone di cucina. Voglio dire bambini come te. Bambini nobili per nascita. Ti piacerebbe avere qualche compagno di questo tipo?» «No». «Ma magari qualche altra ragazzina...» «No». «Vedi, nessuno di noi vorrebbe che tu finissi per restare priva dei normali piaceri e passatempi dell'infanzia. A volte penso che la tua vita debba essere piuttosto solitaria, in mezzo a un mucchio di vecchi Accademici, Lyra. Hai questa sensazione anche tu?» «No». Lui cominciò a battere i pollici al di sopra delle dita intrecciate, senza riuscire a pensare a nient'altro da chiedere a quella bambina cocciuta. «Se c'è qualcosa che ti preoccupa» finì per dire, «sai che puoi sempre venire da me a parlarmene. Spero che tu senta che puoi sempre farlo». «Sì» disse lei. «Le dici le tue preghiere?» «Sì». «Brava ragazza. Be’, scappa via, ora». Con un sospiro di sollievo a malapena represso, lei si girò e se ne andò. Non essendo riuscita a trovare gli Ingoiatori sottoterra, Lyra tornò a frequentare le strade. Lì si sentiva a casa propria. Poi, quando aveva quasi perso interesse nella faccenda, gli Ingoiatori comparvero a Oxford. La prima cosa che Lyra sentì in proposito fu quando scomparve un ragazzino da una delle famiglie gyziane che lei conosceva. Era più o meno l'epoca della fiera dei cavalli, e il bacino del canale era affollato di imbarcazioni d'ogni tipo, con mercanti e viaggiatori, e a Jerico le banchine lungo il canale erano tutte piene di finimenti luccicanti e del rumore prodotto dagli zoccoli e dalle grida delle trattative. Lyra si divertiva sempre, alla fiera dei cavalli; a parte la possibilità di rubacchiare un giretto su un cavallo non proprio perfettamente sorvegliato, vi erano infinite opportunità per far scoppiare guerre e battaglie. E quest'anno aveva un piano grandioso. Ispirata dalla cattura della barca dei gyziani l'anno prima, questa volta aveva intenzione di compiere un vero e proprio viaggio prima di esserne scacciata fuori. Se lei e i suoi accoliti delle cucine del College riuscivano ad arrivare fino ad Abingdon avrebbero potuto combinare qualche bel guaio con la chiusa... Ma quest'anno non vi sarebbe stata nessuna guerra. Mentre bighellonava lungo il bordo della banchina d'ormeggio di Port Meadow nel sole mattutino con una coppia d'altri monelli, facendo passare dall'uno all'altro una sigaretta rubata e soffiando via il fumo con ostentazione, Lyra sentì gridare una voce che riconobbe subito. «E allora, che cosa ne hai fatto di lui, brutto pezzo di imbroglione?» Era una voce possente, una voce di donna, ma di una donna con i polmoni fatti di ottone e cuoio. Lyra si guardò intorno immediatamente per individuarla, perché quella era Ma Costa, che due volte l'aveva rintronata di schiaffoni ma tre volte le aveva offerto del pan di zenzero bollente, e che aveva una famiglia ben nota per la sontuosa grandiosità della sua barca. Erano dei principi, fra i gyziani, e Lyra aveva una grande ammirazione per Ma Costa, solo che intendeva starle alla larga per un po’ di tempo, visto che era proprio la loro barca quella che lei aveva assalito. Uno degli accoliti di Lyra raccolse automaticamente una pietra quando sentì che c'era dell'agitazione, ma Lyra gli disse: «Mettila giù. È molto arrabbiata. Quella ti potrebbe spezzare la spina dorsale come un fuscello». Ma Costa, in realtà, pareva più preoccupata che arrabbiata. L'uomo cui si rivolgeva, un mercante di cavalli, si stava stringendo nelle spalle, e allargava le mani. «Insomma, bbooh» stava dicendo. «Un minuto prima era qui e il minuto dopo non c'era più. Non ho neanche visto da che parte è andato...» «Ma stava aiutando te! Stava badando ai tuoi maledetti cavalli, per te!» «Be’, allora avrebbe dovuto rimanere qui, no? Scappar via a metà di un lavoro...» Non poté andar oltre, perché Ma Costa gli appioppò improvvisamente un gran colpo su un lato del capo, e lo fece seguire da una tale scarica di maledizioni e di schiaffi che lui lanciò un guaito e si voltò per scappare. Gli altri mercanti di cavalli, lì accanto, lo schernirono, e un puledrino nervoso si spaventò ed ebbe uno scarto. «Ma che succede?» chiese Lyra a un bambino gyziano che era stato tutto il tempo lì a guardare a bocca aperta. «Come mai è così arrabbiata?» «È per il suo ragazzo» disse il bambino. «Billy. Probabilmente pensa che lo abbiano preso gli Ingoiatori. E magari è proprio così. Anch'io non lo vedo da...» «Gli Ingoiatori? Ma allora sono arrivati a Oxford?» Il ragazzino gyziano si voltò per chiamare i suoi amici, tutti occupati a guardare Ma Costa. «Lei non sa niente di quello che sta succedendo! Lei non sa che ci sono gli Ingoiatori, che sono qui!» Una mezza dozzina di monellacci si voltarono con aria di derisione e Lyra gettò via la sigaretta, riconoscendo una buona scusa per una bella rissa. Ognuno dei loro daimon assunse immediatamente un aspetto bellicoso: ogni ragazzino si trovò accompagnato da zanne, o artigli, o pelame irto, e Pantalaimon, sprezzando la limitata immaginazione di quei daimon gyziani, divenne un dragone delle dimensioni di un grosso levriero. Ma prima che potessero buttarsi nella mischia, si infilò in mezzo a loro la stessa Ma Costa, spingendo via due dei gyziani e piantandosi dinanzi a Lyra come un pugilatore. «Tu lo hai visto?» chiese a Lyra. «Hai visto Billy?» «No» disse Lyra. «Siamo appena arrivati. Sono mesi che non vedo Billy». Il daimon di Ma Costa roteava nell'aria chiara sopra il suo capo: un falco, gli occhi gialli e feroci scattanti da una parte all'altra, senza sbattere le palpebre. Lyra era spaventata. Nessuno si preoccupava per un bambino sparito da qualche ora, e certo non per un gyziano; nel mondo così strettamente interconnesso delle barche dei gyziani, tutti i bambini erano preziosi, amati fino all'eccesso, e ogni madre sapeva che se un bimbo si trovava lontano dal suo sguardo, non sarebbe comunque stato lontano da quello di qualcun altro, che istintivamente l'avrebbe protetto e difeso. Eppure, qui c'era Ma Costa, che era una regina dei gyziani, atterrita per la sparizione di un bambino. Che cosa stava succedendo? Ma Costa guardò, quasi senza distinguerli, il gruppetto di bambini, e si voltò per andarsene, inciampando in mezzo alla folla della banchina. Subito i bambini si guardarono l'un l'altro, abbandonando ogni inimicizia davanti al suo dolore. «Ma che roba è, questi Ingoiatori?» chiese Simon Parslow, uno dei compagni di Lyra. Il primo dei ragazzini gyziani disse: «Lo sai. Hanno rapito bambini in tutto il Paese. Sono pirati...» «Non sono mica pirati» lo corresse un altro gyziano. «Sono cannibali. È per questo che li chiamano Ingoiatori». «Cioè, mangiano i bambini?» disse l'altro sodale di Lyra, Henry Lovat, garzone di cucina del St Michael's College. «Non lo sa nessuno» disse il primo gyziano. «Li portano via, e nessuno li vede mai più». «Questo lo sappiamo tutti» disse Lyra. «Sono mesi che stiamo giocando a bambini e Ingoiatori, e abbiamo cominciato prima di voi, ci scommetto. E scommetto che non li ha mai visti nessuno». «Qualcuno sì» disse un ragazzo. «E chi, allora?» insisté Lyra. «Tu, li hai visti? Come fai a sapere che non è una persona soltanto?» «Charlie li ha visti a Banbury» spiegò una bambina gyziana. «Sono venuti e si sono messi a parlare con una signora mentre un altro tizio le ha portato via il suo figlioletto dal giardino». «Sì» pigolò Charlie, un bambinetto gyziano. «Li ho visti mentre lo facevano!» «E che aspetto avevano?» domandò Lyra. «Be’... non è che sia riuscito a vederli proprio bene» disse Charlie. «Ma ho visto il loro camioncino, però. Sono arrivati con un camioncino bianco. Ci hanno ficcato il ragazzino dentro e sono ripartiti di corsa». «Ma perché li chiamano Ingoiatori?» chiese Lyra. «Perché se li mangiano» disse il primo gyziano. «Ce l'ha detto una ragazza su a Northampton. Sono stati anche lassù, e tutto. Quella ragazza di Northampton, suo fratello è stato preso, e lei ha detto che quegli uomini mentre lo prendevano hanno detto che se lo sarebbero pappato. Lo sanno tutti. Se li mangiano». Una ragazzina gyziana, lì accanto, cominciò a piangere forte. «È la cugina di Billy» spiegò Charlie. Lyra disse: «Chi è stato l'ultimo a vedere Billy?» «Io» rispose una mezza dozzina di voci. «L'ho visto che reggeva il vecchio cavallo di Johnny Fiorelli... l'ho visto vicino al venditore di mele caramellate... l'ho visto che si dondolava sopra la gru...» Quando Lyra ebbe messo un po’ d'ordine, si rese conto che Billy era stato visto, con certezza, non meno di due ore prima. «E quindi» disse, «in qualche momento nelle ultime due ore devono esserci stati degli Ingoiatori da queste parti...» Tutti si guardarono intorno, rabbrividendo malgrado il sole caldo, la banchina affollata, i familiari odori del catrame e dei cavalli e della foglia da fumo. Il guaio era che visto che nessuno sapeva che aspetto avevano questi Ingoiatori, chiunque avrebbe potuto essere uno di loro, e Lyra lo fece notare alla banda atterrita, ormai tutta, gyziani e ragazzi dei college, sotto il suo dominio. «Devono per forza sembrare gente normale altrimenti li si distinguerebbe subito» spiegò. «Se venissero solo di notte, potrebbero avere qualunque aspetto. Ma se vengono alla luce del sole devono sembrare normali. E quindi, tutte quante queste persone potrebbero essere degli Ingoiatori...» «No, loro no» disse un gyziano, incerto. «Io li conosco tutti». «Va bene, non proprio queste, ma chiunque altro» disse Lyra. «Andiamo a cercarli! E il loro camioncino bianco!» E questo scatenò uno sciame di bambini. Ai primi se ne unirono ben presto degli altri, e in breve una trentina di bambini gyziani correvano da un capo all'altro delle banchine, si lanciavano dentro e fuori le stalle, si arrampicavano sugli argani e le gru dei moli di carico, saltavano lo steccato verso i vasti prati, montavano in quindici alla volta sul vecchio ponte sospeso sull'acqua verde, e correvano a tutta birra per gli stretti vicoli di Jerico, tra le casette di mattoni munite di terrazzi e il grande oratorio di San Barnaba Chimista. Metà di loro non sapeva neppure di che cosa andavano in cerca, e pensava che fosse soltanto una burla, ma i più prossimi a Lyra provavano davvero preoccupazione e paura ogni volta che scorgevano una figura solitaria giù per un vicoletto o nell'ombra incerta dell'oratorio: era forse uno degli Ingoiatori? Ovviamente, però, nessuno di loro lo era. Infine, senza aver avuto alcun successo, e con l'ombra incombente della reale scomparsa di Billy, tutto il divertimento svanì. Mentre Lyra e i due ragazzini dei college se ne andavano da Jerico all'approssimarsi dell'ora di cena, videro i gyziani raccogliersi sulla banchina vicino a dov'era ormeggiata la barca dei Costa. Alcune delle donne stavano piangendo forte, e gli uomini erano in piedi in gruppi rabbiosi, con tutti i loro daimon agitati, che si levavano in brevi voli nervosi o ringhiavano alle ombre. «Scommetto che quegli Ingoiatori non avrebbero il coraggio di entrare qui» disse Lyra a Simon Parslow, mentre attraversavano insieme la soglia della grande portineria del Jordan. «No» disse lui, incerto. «Ma so che è scomparsa una bambina giù a Market». «Chi?» disse Lyra. Conosceva la maggior parte dei bambini di Market, ma di questa non aveva sentito niente. «Jessie Reynolds, vicino al sellaio. Non era più lì all'ora della chiusura ieri, ed era andata soltanto a comprare un po’ di pesce per suo padre. Non è più tornata indietro, e nessuno l'ha vista. Hanno cercato per tutto Market, dappertutto». «Non sapevo niente di tutto questo!» esclamò Lyra, indignata. Considerava una deplorevole mancanza da parte dei suoi sottoposti non dirle tutto, e subito. «Be’, è successo soltanto ieri. Magari nel frattempo è saltata fuori». «Voglio andare a chiedere» disse Lyra, e si voltò per uscire dalla portineria. Ma non era ancora arrivata al cancello quando il Portinaio la chiamò. «Ehi, Lyra. Non devi uscire un'altra volta questa sera. Ordine del Maestro». «Perché no?» «Te l'ho detto, sono gli ordini del Maestro. Ha detto che se tornavi dovevi rimanere dentro». «E allora acchiappami» disse, e sfrecciò fuori prima che il vecchio potesse anche solo allontanarsi dalla soglia. Attraversò le strade strette e corse via fino al vicolo in cui i furgoni scaricavano le merci per il mercato coperto. Poiché era l'ora della chiusura, c'erano pochi furgoni, ma un capannello di giovani era occupato a chiacchierare e a fumare presso il cancello centrale, di fronte all'alta parete di pietra del St Michael's College. Uno di loro Lyra lo conosceva, un sedicenne che godeva della sua ammirazione perché riusciva a sputare più lontano di chiunque altro, e quindi si avvicinò e attese umilmente che lui si accorgesse di lei. «Cosa vuoi?» le disse alla fine. «È scomparsa Jessie Reynolds?» «Sì. Perché?» «Perché oggi un ragazzino gyziano è sparito». «Spariscono sempre, i gyziani. Ogni volta, dopo la fiera dei cavalli quelli spariscono». «E anche i cavalli» disse uno dei suoi amici. «Questa è una cosa diversa» disse Lyra. «È un ragazzino. Lo abbiamo cercato tutto il pomeriggio e degli altri bambini hanno detto che se lo sono portato via gli Ingoiatori». «I che?» «Gli Ingoiatori» disse. «Non hai mai sentito degli Ingoiatori?» Era una novità anche per gli altri ragazzi, e salvo un paio di rozzi commenti ascoltarono attentamente quello che lei aveva da raccontare. «Ingoiatori» disse il conoscente di Lyra, che si chiamava Dick. «È una stupidaggine. Questi gyziani, quelli danno retta a tutte le idee più stupide». «Hanno detto che gli Ingoiatori sono stati a Banbury un paio di settimane fa» insisté Lyra, «e cinque bambini sono scomparsi. Probabilmente ora vengono a Oxford per prendere dei bambini anche da qui. Devono essere stati loro a prendere Jessie». «C'è stato un bambino che si è perduto dalle parti di Cowley» disse uno degli altri ragazzi. «Ora me ne ricordo. Mia zia è stata là ieri, perché vende filetti di baccalà e patatine con un furgoncino, e ne ha sentito parlare... Un ragazzino piccolo, dicono... Degli Ingoiatori non so niente, però. Non è una cosa vera, non esistono, gli Ingoiatori. È solo una storia». «E invece sì!» disse Lyra. «I gyziani li hanno visti. Quelli dicono che i bambini che prendono se li mangiano, e...» Si arrestò a metà della frase, perché le era appena venuta in mente una cosa. Durante la strana serata che aveva trascorso nascosta nel Salotto Privato, Lord Asriel aveva mostrato alla lanterna una diapositiva di un uomo che teneva in mano un bastone su cui si riversavano torrenti di luce, e accanto a lui c'era una figuretta, con meno luce attorno; e lui aveva detto che era un bambino; e qualcuno aveva chiesto se era un bambino reciso, e suo zio aveva detto di no, che quello era il punto. Lyra ricordò che recidere aveva qualcosa a che fare con tagliare. E poi, un'altra cosa la colpì al cuore: dov'era Roger? Non l'aveva più visto dal mattino. D'improvviso ebbe paura. Pantalaimon, nella forma di un leone in miniatura, saltò fra le sue braccia, e ringhiò. Lei salutò i ragazzi al cancello e se ne tornò in silenzio in Turl Street, per poi mettersi a correre all'impazzata verso il Jordan College, e precipitarvisi dentro attraverso il portone appena un secondo prima del suo daimon, ora in forma di ghepardo. Il Portinaio era tutto compunto. «Mi è toccato telefonare al Maestro e dirgli tutto» disse. «Non è stato per niente contento. Non vorrei essere al tuo posto, nemmeno se mi pagassero». «Dov'è Roger?» chiese lei. «Non l'ho visto. Se la vedrà brutta anche lui. Oh-oh, se lo acchiappa il signor Cawson...» Lyra corse verso la cucina, e si infilò a forza nel caldo e rumoroso trambusto. «Dov'è Roger?» gridò. «Togliti di torno, Lyra! Abbiamo da fare, qui!» «Ma dov'è? Si è fatto vivo, o no?» Nessuno pareva interessato. «Ma lui, dov'è? Dovete aver sentito qualcosa, per forza!» gridò Lyra allo chef il quale le appioppò due ceffoni e la cacciò tempestosamente via. Bernie, il pasticcere, cercò di calmarla, ma lei non aveva intenzione di lasciarsi consolare. «Lo hanno preso! Quei maledetti Ingoiatori, dovrebbero acchiapparli e farli fuori tutti quanti! Li odio! Voi ve ne fregate di Roger...» «Lyra, noi vogliamo tutti bene a Roger...» «Non è vero, altrimenti smettereste di lavorare e andreste tutti quanti a cercarlo, subito! Vi odio!» «Potrebbero esserci un sacco di ragioni, se Roger non si è fatto vivo. Sii ragionevole. Noi abbiamo la cena da preparare e servire in meno di un'ora; il Maestro ha degli ospiti nella residenza e cenerà lì con loro, e questo vuol dire che lo chef dovrà badare a farci arrivare i piatti in fretta, prima che si raffreddino; e fra una cosa e l'altra, Lyra, la vita comunque deve continuare. Sono sicuro che Roger salterà fuori...» Lyra gli voltò le spalle e corse via, andando a sbattere contro una pila di coprivivande d'argento e ignorando il ruggito di rabbia che le si levò dietro. Scese di corsa gli scalini e di corsa attraversò il Quadrilatero, tra la cappella e la Torre del Palmiere, fino ad arrivare nel Quadrilatero di Yaxley, dove si ergevano i più antichi fra gli edifici del College. Pantalaimon galoppò davanti a lei come un ghepardo in miniatura, salendo le scale fin proprio su in cima, dov'era la stanza da letto di Lyra. Lyra aprì la porta con uno spintone, trascinò la sedia malferma alla finestra, spalancò l'imposta e si arrampicò all'esterno. C'era una grondaia di pietra ricoperta di piombo, larga una trentina di centimetri subito sotto la finestra e, una volta in piedi là sopra, la bambina si voltò e si arrampicò sulle tegole irregolari fino a trovarsi sulla cresta più alta del tetto. Qui aprì la bocca e cominciò a urlare. Pantalaimon, che sempre assumeva la forma di un uccello quando andavano sul tetto, le svolazzò attorno in circolo, ed emise le sue strida d'uccello con lei. Il cielo serotino era tutto inondato di pesca, d'albicocca, di crema: tenere nuvolette di gelato in un vasto cielo aranciato. Tutto intorno a loro svettavano le torri e le guglie di Oxford, alte, ma non più di loro; i boschi verdi di Château-Vert e di White Ham si levavano da entrambi i lati, a est e a ovest. Da qualche parte gracchiavano i corvi e squillavano le campane, e da Oxpens il rumore costante di un motore a gas annunciava l'ascesa dello zeppelin serale delle Poste Reali diretto a Londra. Lyra lo guardò salire e poi svanire al di là della guglia della Cappella di St Michael, grande dapprima quanto la punta del suo mignolo tenuta alla distanza del suo braccio disteso, e poi via via sempre più piccolo fino a che non fu più che un puntino nel cielo perlaceo. Lei si voltò e guardò in basso, verso il quadrilatero ormai in ombra dove le toghe nere degli Accademici stavano già cominciando ad avviarsi, una o due alla volta, verso la dispensa, con i loro daimon che camminavano sussiegosamente o svolazzavano accanto a essi, o restavano tranquillamente appollaiati sulle loro spalle. Le luci si stavano accendendo nel salone; vedeva i vetri istoriati delle finestre cominciare gradualmente a risplendere mano a mano che i servitori avanzavano da un tavolo all'altro accendendo le lampade a nafta. Si udirono i primi rintocchi della campana dell'Intendente annunciare che mancava mezz'ora alla cena. Questo era il suo mondo. Voleva che rimanesse così com'era per sempre, mentre invece le stava cambiando intorno, visto che là fuori c'era qualcuno che rapiva e portava via bambini. Si mise a sedere sullo spigolo del tetto, il mento nelle mani. «Faremo meglio a salvarlo, Pantalaimon» disse. Lui rispose con la sua voce da cornacchia da sopra al camino. «Sarà pericoloso» disse. «Certo! Lo so bene». «Ricordati di quello che dicevano nel Salotto Privato». «Cosa?» «Quando hanno detto di quel bambino lassù nell'Artico. Quello che non attirava la Polvere». «Dicevano che era un bambino intero... E allora?» «Potrebbe essere questo, quello che vogliono fare a Roger, e ai gyziani, e agli altri ragazzi». «E cioè?» «Be’, che cosa vuol dire intero?» «Non lo so. Li taglieranno a metà, probabilmente. Immagino che li faranno schiavi, invece. Servirebbero di più. Probabilmente hanno delle miniere, lassù. Miniere di uranio per l'arte atomica. Scommetto che è proprio questo. E se ci mandassero i grandi nelle miniere quelli ci morirebbero, così invece usano i bambini perché costano di meno. È questo che avranno fatto di lui». «Io penso...» Ma i pensieri di Pantalaimon dovettero attendere, perché qualcuno cominciò a gridare da sotto. «Lyra! Lyra! Vieni dentro, subito!» Si udì un gran colpo contro la finestra. Lyra conosceva quella voce, e quell'impazienza: era la signora Lonsdale, la Governante. Inutile cercare di nascondersi, con lei. Scura in viso, Lyra ridiscese dal tetto sulla grondaia, e poi tornò dentro attraverso la finestra. La signora Lonsdale stava facendo scorrere un po’ d'acqua nella piccola bacinella scheggiata, con l'accompagnamento di grandi schiocchi e borbottii da parte dei tubi. «Quante volte ti avrò detto di non uscire là fuori... Ma guardati! Guarda solo come hai ridotto quella gonna, è lercia! Toglitela immediatamente e lavati mentre io ti cerco qualcosa di decente e senza strappi. Perché mai tu non possa rimanere pulita e in ordine...» Lyra era troppo di malumore anche solo per chiedere come mai dovesse lavarsi e vestirsi, e i grandi non dicevano mai i motivi delle cose da soli. Si sfilò lentamente il vestito da sopra la testa e lo lasciò cadere sul letto stretto, e cominciò di malavoglia a lavarsi mentre Pantalaimon, ora in forma di canarino, saltellava sempre più vicino al daimon della signora Lonsdale, uno stolido cane da riporto, cercando vanamente di infastidirlo. «Ma guarda com'è ridotto questo guardaroba! Saranno settimane che non appendi niente agli attaccapanni! Guarda che razza di pieghe che ha questo...» Guarda questo, guarda quello... Lyra non aveva nessuna voglia di guardare un bel niente. Serrò gli occhi mentre si strofinava il viso con l'asciugamano sottile. «Ti toccherà mettertelo così com'è. Non c'è il tempo neanche per dargli un colpetto di ferro. Dio ti benedica, ragazza mia, le tue ginocchia! Ma guarda come le hai ridotte...» «Io non voglio guardare un bel niente» brontolò Lyra. La signora Lonsdale le diede una manata su una gamba. «Lavati» disse minacciosamente. «Togliti di dosso tutto quello sporco». «E perché?» Lyra si decise infine a dire. «Non me le lavo mai, le ginocchia, in genere. Nessuno mi guarderà le ginocchia. E poi perché devo fare tutto questo? Anche a te, non te ne importa niente di Roger, proprio come allo chef. Io sono proprio l'unica che...» «Basta con tutte queste sciocchezze. Io mi chiamo Parslow, proprio come il padre di Roger. Lui è un mio secondo cugino. Scommetto che questo non lo sapevi, perché scommetto che non l'hai mai nemmeno domandato, signorina Lyra. Ci scommetto, che non ti è mai neppure venuto in mente. Non mi stare a scocciare con questa storia che non me ne importa di lui. Sa Iddio, me ne importa persino di te, anche se me ne dai ben poche ragioni, e nessun ringraziamento». Afferrò il panno di flanella e sfregò le ginocchia di Lyra con tanta forza da lasciare la pelle tutta luminosa e rosata e dolorante, ma pulita. «La ragione di tutto questo è che dovrai cenare con il Maestro e i suoi ospiti. Prego il Signore che tu faccia la brava. Parla solo quando ti viene rivolta la parola, sii tranquilla e ben educata, sorridi e sii carina, e non dire “bbooh” se qualcuno ti fa una domanda». Infilò il suo miglior vestito sul corpo magro di Lyra, lo sistemò e lo raddrizzò, pescò un pezzo di nastro rosso dall'intrico di un cassetto e le spazzolò i capelli con una spazzola dura. «Se me l'avessero fatto sapere prima avrei potuto lavarti i capelli come si deve. Be’, è un gran peccato. Se non guardano troppo da vicino... Adesso tirati su e sta’ dritta. Dove sono le tue scarpe buone, quelle di vero cuoio?» Cinque minuti più tardi Lyra bussava alla porta della residenza del Maestro, quella casa grande e un po’ lugubre che si apriva sul Quadrilatero di Yaxley e aveva sul retro il giardino della biblioteca. Pantalaimon, adesso in forma di ermellino per maggior cortesia, le si strofinò contro la gamba. La porta venne aperta dal servitore del Maestro, Cousins, un vecchio nemico di Lyra; ma entrambi sapevano che era in vigore una tregua. «La signora Lonsdale ha detto che dovevo venire qui» disse Lyra. «Sì» disse Cousins, facendosi da parte. «Il Maestro è nel salotto». La introdusse nell'ampia stanza che dava sul giardino della biblioteca. La luce dell'ultimo sole entrava passando nello spazio fra la biblioteca e la Torre del Palmiere, e illuminava i pesanti quadri e la tetra argenteria che collezionava il Maestro. Illuminava anche gli ospiti, e Lyra si rese conto del perché non avrebbero cenato nel salone: tre degli ospiti erano donne. «Ah, Lyra» disse il Maestro. «Sono così contento che tu sia potuta venire. Cousins, sei riuscito a trovare qualche bevanda adatta a lei? Madame Hannah, non credo che lei abbia mai conosciuto Lyra... la nipote di Lord Asriel, sa». Madame Hannah Relf era la Direttrice di uno dei college femminili, un'anziana signora dai capelli grigi il cui daimon era un apale, una scimmia sudamericana dai pennacchi bianchi e neri. Lyra le strinse la mano il più compitamente che le riuscì, e venne poi presentata agli altri ospiti, che erano, come Madame Hannah, degli Accademici di altri college, e del tutto privi di interesse. Poi il Maestro giunse all'ultima presentazione. «Signora Coulter» disse, «questa è la nostra Lyra. Lyra, vieni a conoscere la signora Coulter». «Ciao, Lyra» disse la signora Coulter. Era giovane e bella. I capelli neri e lisci le incorniciavano gli zigomi, e il suo daimon era uno scimmiotto dorato. Quattro L'aletiometro «Spero che il tuo posto sia vicino a me, a cena» disse la signora Coulter, facendo spazio a Lyra sul divano. «Non sono abituata alla magnificenza della residenza di un Maestro. Dovrai farmi vedere tu quale coltello e quale forchetta devo usare». «Ma anche lei è un'Accademica?» chiese Lyra. Anche lei considerava le studiose di sesso femminile con tutta la sufficienza che era di prammatica al Jordan: c'erano, certo, esistevano; e però, poverette, non le si poteva in alcun modo prendere sul serio, non più che degli animali in costume che recitassero una commedia. La signora Coulter, d'altra parte, non assomigliava a nessuna delle Accademiche che Lyra aveva visto fino ad allora, e certo non alle altre due donne ospiti della serata, due signore seriose e anziane. Lyra aveva posto la domanda aspettandosi di ricevere un “no”, come risposta, perché la signora Coulter aveva un tale fascino aristocratico che Lyra se n'era subito sentita conquistata. Faceva fatica a toglierle gli occhi di dosso. «Non proprio» disse la signora Coulter. «Sono nel College di Madame Hannah, ma la maggior parte del mio lavoro si svolge fuori di Oxford... Ma parlami di te, Lyra. Sei sempre vissuta al Jordan College?» Nel giro di cinque minuti Lyra le aveva detto tutto della sua vita semi-selvaggia: i suoi percorsi favoriti in cima ai tetti, la battaglia delle cave di creta, quella volta che lei e Roger avevano acchiappato e fatto arrosto una cornacchia, la sua intenzione di impadronirsi di una delle imbarcazioni dei gyziani e navigare con essa fino ad Abingdon, e così via. Addirittura (guardandosi attorno, e abbassando la voce) era arrivata a dirle dello scherzo che lei e Roger avevano combinato ai teschi della cripta. «E allora sono arrivati questi fantasmi, sa, davvero, sono venuti nella mia stanza, e senza testa. Non potevano parlare, a parte che facevano una specie di rumore come un gorgoglio, ma io lo sapevo benissimo quello che volevano. E quindi sono scesa giù il giorno dopo e ho rimesso a posto le monete. Quelli sennò mi avrebbero ammazzato, probabilmente». «Quindi tu non sei una che si spaventa facilmente, eh?» chiese la signora Coulter con ammirazione. Erano ormai a cena, a questo punto, e sedute, come aveva sperato la signora Coulter, l'una accanto all'altra. Lyra ignorò completamente il Bibliotecario che aveva dall'altro lato, e per l'intera durata del pasto non fece che parlare con la signora Coulter. Quando le signore si ritirarono per il caffè, Madame Hannah disse: «Dimmi, Lyra, pensi che ti vogliano mandare a studiare in un convitto?» Lyra prese un'espressione ignara. «Bbooh... Non lo so» disse. «Probabilmente no» aggiunse, per sicurezza. «Non vorrei certo che dovessero avere dei problemi» proseguì virtuosamente. «O delle spese. Probabilmente la cosa migliore è che io continui a vivere qui al Jordan e a fare lezione con gli Accademici quando hanno un momento di tempo a disposizione. Dal momento che si trovano già qui, probabilmente non costa nulla». «E sai se tuo zio, Lord Asriel, ha dei progetti per te?» disse l'altra signora, che era un'Accademica dell'altro college riservato alle donne. «Sì» disse Lyra. «Penso proprio di sì. Mica un collegio, però. Ha intenzione di portarmi su al Nord nel suo prossimo viaggio». «Ricordo che me ne ha parlato» disse la signora Coulter. Lyra sbatté le palpebre. Le due signore Accademiche si raddrizzarono appena appena sulle sedie, anche se i loro daimon, per educazione o per torpore che fosse, si limitarono a scambiarsi un'occhiata fugace. «L'ho incontrato presso l'Istituto Artico Reale» proseguì la signora Coulter. «Anzi, è proprio in seguito a quell'incontro, anche, che mi trovo qui oggi». «È un'esploratrice anche lei?» disse Lyra. «In un certo senso. Sono stata al Nord diverse volte. L'anno scorso ho passato tre mesi in Groenlandia per effettuare delle osservazioni dell'Aurora». Ormai era fatta; niente e nessun altro esisteva più per Lyra. Fissò la signora Coulter con reverente soggezione, e l'ascoltò rapita e silenziosa raccontare di costruzioni di igloo, di caccia alla foca, di negoziati con le streghe di Lapponia. Le due Accademiche non avevano nulla di tanto interessante da raccontare, e così se ne stettero zitte fino all'arrivo degli uomini. Più tardi, mentre gli ospiti si stavano preparando ad andar via, il Maestro disse: «Rimani qui, Lyra. Mi piacerebbe parlare con te per un minuto o due. Va’ nel mio studio, bambina mia, e aspettami lì». Perplessa, felicemente eccitata e stanca, Lyra fece quel che le era stato detto. Cousins, il servitore, la fece entrare, e lasciò con intenzione la porta aperta, così da poter vedere che cosa combinava dalla sala d'ingresso, dov'era occupato nell'aiutare gli ospiti a indossare i soprabiti. Lyra cercò con gli occhi la signora Coulter, ma non la vide, e poi il Maestro entrò nello studio e chiuse la porta. Si sedette pesantemente nella poltrona accanto al caminetto. Il suo daimon svolazzò in cima allo schienale della poltrona e gli si sistemò accanto alla testa, tenendo i vecchi occhi incappucciati fissi su Lyra. La lampada sibilava tenue, e il Maestro disse: «E così, Lyra, hai parlato un bel po’ con la signora Coulter. Ti è piaciuto starla ad ascoltare?» «Sì!» «È una signora davvero notevole». «È meravigliosa. È la persona più meravigliosa che abbia mai conosciuto». Il Maestro sospirò. Con il vestito da sera nero assomigliava come non mai al suo daimon, e d'improvviso Lyra pensò che un giorno, e ben presto, si sarebbe trovato sepolto nella cripta sotto l'oratorio, e un artista avrebbe inciso un'immagine del suo daimon sulla piastra d'ottone per la sua bara, dove i loro due nomi avrebbero condiviso lo stesso spazio. «Avrei dovuto trovare prima il tempo per fare due chiacchiere con te, Lyra» disse dopo qualche momento. «Avevo intenzione di farlo comunque, ma sembra che le cose siano andate più avanti di quanto pensassi. Tu sei stata al sicuro qui al Jordan, mia cara. Penso che tu sia stata felice. Non ti è stato facile obbedirci, ma noi ti vogliamo molto bene, e tu non sei mai stata una bambina cattiva. C'è davvero molta bontà e dolcezza in te, e anche molta determinazione. Avrai bisogno di tutto ciò. Stanno accadendo cose, nel vasto mondo, da cui mi sarebbe piaciuto proteggerti – tenendoti qui al Jordan, voglio dire – ma questo non è più possibile». Lei si limitò a sbarrare gli occhi. Stavano per mandarla via? «Sapevi che prima o poi saresti dovuta andare a scuola in un collegio» proseguì il Maestro. «Ti abbiamo insegnato qualcosa, qui, ma non bene e senza sistematicità. Il nostro sapere è di tipo diverso. Tu hai bisogno di sapere cose che degli uomini anziani non sono in grado di insegnarti, soprattutto all'età che oramai hai raggiunto. Devi essertene resa conto anche tu. D'altra parte, non sei neppure la figlia di un servitore: non potevamo affidarti in adozione a una famiglia del paese. Loro avrebbero potuto occuparsi di te per certi aspetti, ma tu hai dei bisogni differenti. Vedi, Lyra, ciò che ti sto dicendo è che la parte della tua vita che appartiene al Jordan College sta giungendo alla fine». «No» disse lei, «io non voglio andare via dal Jordan. Mi piace, qui. Io voglio star qui per sempre». «Da giovani, si pensa che le cose durino per sempre. Purtroppo, non è così. Non ci vorrà molto, Lyra – un paio d'anni, al massimo – perché tu divenga una giovane donna, e non più una bambina. Una signorina. E, credimi, troveresti il Jordan College un posto tutt'altro che facile per viverci». «Ma è la mia casa!» «È stata la tua casa. Però adesso hai bisogno di qualcos'altro». «La scuola no. In convitto non ci vado». «Hai bisogno di compagnia femminile. E di una guida, femminile». L'unica cosa che la parola “femminile” faceva venire in mente a Lyra erano i college femminili delle Accademiche, e involontariamente fece una smorfia. Essere esiliata dalla grandiosità del Jordan, dalla splendida fama del suo erudito sapere, per finire in uno di quegli squallidi college che sembravano delle pensioncine alla periferia settentrionale di Oxford, con quelle Accademiche sciatte che sapevano di naftalina e di zuppa di cavoli come quelle due che aveva visto a cena! Il Maestro vide la sua espressione e vide un lampo rosso accendersi negli occhi da puzzola di Pantalaimon. «Ma... E se si trattasse della signora Coulter?» Istantaneamente, il pelo di Pantalaimon mutò da un marrone sporco a un bianco vellutato. Gli occhi di Lyra si spalancarono. «Dice davvero?» «Lei conosce da tempo Lord Asriel. Tuo zio, naturalmente, si preoccupa molto del tuo benessere, e quando la signora Coulter ha sentito di te, si è subito offerta di dare una mano. Fra l'altro, non c'è nessun signor Coulter; lei è vedova; suo marito è morto qualche anno fa in un incidente, ed è stato un grande dolore; è meglio che tu lo tenga a mente, senza fare domande». Lyra annuì avidamente e disse: «E davvero lei vuole... occuparsi di me?» «Ti piacerebbe?» «Sì!» Faceva fatica a rimanere ferma e seduta. Il Maestro sorrise. Sorrideva così raramente che aveva quasi dimenticato come si faceva, e chiunque lo avesse osservato (Lyra non era certo in condizioni di notarlo) avrebbe detto che si trattava di una smorfia di tristezza. «Be’, allora faremmo meglio a chiederle di venir qui a parlarne» disse. Uscì dalla stanza e quando rientrò un minuto dopo con la signora Coulter trovò Lyra in piedi, troppo eccitata per star seduta. La signora Coulter sorrise, e il suo daimon scoprì i denti bianchi in un ghigno di piacere da demonietto. Nel passarle accanto per raggiungere la sua poltrona, la signora Coulter toccò un istante i capelli di Lyra, e Lyra si sentì inondare da un flusso di calore e arrossì. Quando il Maestro le ebbe versato un po’ di vinstillato, la signora Coulter disse: «E così, Lyra, mi sono procurata un'assistente, vero?» «Sì» disse Lyra, semplicemente. Avrebbe detto di sì a qualsiasi cosa. «C'è un sacco di lavoro per cui ho bisogno di aiuto». «Lavorare mi va benissimo!» «E potremmo dover viaggiare». «Non importa. Sono pronta ad andare dovunque». «Ma potrebbe essere pericoloso. Potremmo dover andare al Nord». Lyra si trovò ridotta al silenzio. Poi ritrovò la voce: «Presto?» La signora Coulter rise, e disse: «Può darsi. Ma guarda che ti toccherà studiare e lavorare davvero duramente. Dovrai imparare la matematica e la navigazione, e anche la geografia astronomica». «E mi insegnerà lei?» «Sì. E tu dovrai aiutarmi prendendo appunti e mettendo in ordine le mie carte e facendo un bel po’ di calcoli di base, e così via. E dato che dovremo far visita a gente importante, dovremo procurarti qualche bel vestito. C'è un sacco di cose da imparare, Lyra». «Non importa. Voglio impararle tutte». «Ne sono sicura. Quando ritornerai al Jordan College sarai una famosa viaggiatrice. Comunque, dobbiamo partire domattina molto presto, con lo zeppelin dell'alba, quindi sarà meglio che tu adesso faccia una corsa e te ne vada dritta dritta a dormire. Ci vedremo a colazione. Buona notte!» «Buona notte» disse Lyra e, ricordandosi di quel po’ di buone maniere che conosceva, giunta alla porta si voltò e disse: «Buona notte, Maestro». Lui annuì. «Dormi bene» disse. «E grazie» aggiunse Lyra, rivolta alla signora Coulter. Riuscì a dormire, alla fin fine, anche se per far mettere tranquillo Pantalaimon dovette trattarlo male, e lui allora, per dispetto, prese la forma di un porcospino. Era ancora buio quando qualcuno la svegliò scuotendola. «Lyra... shh... non ti spaventare... Svegliati, bambina». Era la signora Lonsdale. Aveva in mano una candela, e si chinò parlando con calma, continuando a tenere Lyra con la mano libera. «Ascoltami. Il Maestro vuole vederti prima che tu raggiunga la signora Coulter a colazione. Alzati in fretta e fai una corsa fino alla residenza, subito. Vai nel giardino e bussa alla porta finestra dello studio. Hai capito?» Pienamente sveglia e bruciante di perplessità, Lyra annuì e infilò i piedi nudi nelle scarpe che la signora Lonsdale le mise a terra dinanzi. «Non star lì a lavarti, ci pensiamo dopo. Vai subito di sotto, e poi torna qui. Io intanto comincio a fare i tuoi bagagli, e ti preparo qualcosa da metterti addosso. E ora va’, corri». Il buio quadrilatero era ancora pieno dell'aria gelida della notte. In alto si vedevano ancora le ultime stelle, ma la luce proveniente da Oriente stava cominciando a infiltrarsi nel cielo sopra il salone. Lyra corse nel giardino della biblioteca e rimase ferma per un istante nell'immenso silenzio, guardando in su verso i pinnacoli di pietra della cappella, la cupola di un verde perlaceo del Palazzo Sheldon, la lanterna dipinta di bianco della biblioteca. Ora che stava per abbandonare tutti questi spettacoli, si domandava quanto intensamente ne avrebbe sentito la mancanza. Qualcosa si mosse nella finestra dello studio, e un bagliore di luce si accese per un istante. Lei si ricordò di quel che aveva da fare e bussò al vetro della porta finestra. Si aprì quasi immediatamente. «Brava ragazza! Entra, sbrigati. Non abbiamo molto tempo» disse il Maestro, e richiuse la tenda oltre la porta non appena lei fu passata. Era vestito di tutto punto, come al solito in nero. «Allora, non vado più, alla fine?» chiese Lyra. «Andrai; non sono in grado di impedirlo» disse il Maestro, e Lyra non si rese conto in quel momento quanto fosse strana, quella, come cosa da dire. «Lyra, adesso ti darò una cosa, e tu mi devi promettere di tenertela solo per te. Me lo giuri?» «Sì» disse Lyra. Lui attraversò la stanza fino alla scrivania e tirò fuori da un cassetto un pacchetto avvolto in un panno di velluto nero. Quando disfece l'involto, Lyra vide una cosa che somigliava a un grosso orologio da polso, o a un piccolo orologio da tavolo: uno spesso disco di cristallo e metallo dorato. Avrebbe potuto essere una bussola, o qualcosa del genere. «Che cos'è?» disse. «È un aletiometro. Ne sono stati costruiti soltanto sei, e questo è uno di essi. Lyra, torno a raccomandartelo: tienilo per te sola. Sarebbe meglio se la signora Coulter non ne sapesse nulla. Tuo zio...» «Ma cosa fa?» «Dice la verità. Quanto al modo di usarlo, è una cosa che dovrai imparare da sola. E ora va’ – si sta facendo chiaro – torna di corsa nella tua stanza prima che qualcuno ti veda». Ripiegò il velluto sullo strumento e glielo infilò tra le mani. Era sorprendentemente pesante. Poi le mise le mani sul capo, una da una parte e una dall'altra, e la tenne dolcemente per un istante. Lei cercò di alzare lo sguardo su di lui, e chiese: «Cosa stava per dire sullo zio Asriel?» «Tuo zio lo ha donato al Jordan College qualche anno fa. Avrebbe potuto...» Prima che arrivasse a finire, si udì un lieve e urgente bussare alla porta. Lei sentì le mani dell'uomo cedere a un tremito involontario. «Sbrigati ora, bambina mia» disse piano. «I poteri di questa terra sono molto forti. Uomini e donne vengono trascinati e mossi da correnti assai più crudeli e brucianti di quanto tu possa immaginare, e che ci portano via tutti con sé nel loro corso. Viaggia bene, Lyra; io ti benedico, bambina; ti benedico. Pensa sempre con la tua testa». «Grazie, Maestro» disse lei, obbediente. Stringendosi al petto il fagotto, lasciò lo studio uscendo dalla porta finestra sul giardino, lanciandosi solo una rapida occhiata alle spalle, e scorgendo il daimon del Maestro che la osservava dal davanzale. Il cielo si era già fatto più chiaro; c'era nell'aria un alito lieve di freschezza. «Cos'hai lì?» chiese la signora Lonsdale, chiudendo con uno scatto la sua valigetta consunta. «Me l'ha dato il Maestro. Non c'entra nella valigia?» «Troppo tardi. Non ho nessuna intenzione di aprirla adesso. Dovrà stare in una tasca del tuo soprabito, qualunque cosa sia. Ora corri giù in dispensa; non farli aspettare...» Fu solo dopo che ebbe salutato i pochi servitori già in piedi a quell'ora, e la signora Lonsdale, che si ricordò di Roger; e allora si sentì in colpa per non aver pensato a lui neanche una volta dal momento in cui aveva conosciuto la signora Coulter. Com'era successo tutto quanto in fretta! E adesso era diretta a Londra: seduta accanto al finestrino in uno zeppelin, nientemeno, con le aguzze zampette d'ermellino di Pantalaimon affondate nella coscia, mentre appoggiava le zampe davanti sul vetro attraverso cui stava guardando. Dall'altra parte la signora Coulter stava lavorando ad alcune carte, ma ben presto le mise da parte e cominciò a parlare. E che discorsi brillanti! Lyra era inebriata; non riguardo al Nord, questa volta, ma a proposito di Londra, i ristoranti e le sale da ballo, le serate presso le ambasciate e i ministeri, gli intrighi tra White Hall e Westminster. Lyra si sentiva quasi più affascinata da tutto ciò che dal mutevole paesaggio sotto il dirigibile. Ciò che andava dicendo la signora Coulter pareva accompagnato da un aroma di vita da grandi, adulta, qualcosa che la turbava e insieme l'attirava moltissimo: era il profumo di ciò che si chiama glamour. L'atterraggio a Falkeshall Gardens, il passaggio in barca attraverso l'ampio fiume bruno, i maestosi edifici sul lungo-Tamigi dove un robusto portiere pieno di medaglie salutò la signora Coulter e strizzò l'occhio a Lyra, che lo valutò con un'occhiata senza mutare espressione... E poi l'appartamento... Lyra non poteva far altro che rimanere senza fiato. Aveva visto molte cose belle nella sua breve vita, ma era la bellezza del Jordan College, la bellezza di Oxford: grandiosa e marmorea e mascolina. Molto era magnifico nel Jordan College, ma nulla era grazioso. Nell'appartamento della signora Coulter, invece, tutto era grazioso. Era pieno di luce, perché le ampie finestre erano esposte a sud, e le pareti erano coperte da una delicata carta da parati a strisce bianche e oro. Incantevoli pitture in cornici dorate, uno specchio che pareva antico, fantastiche appliques con lampade ambariche dai paralumi orlati di trine; e trine anche sui cuscini, e cortine floreali sopra i bastoni delle tende, e un morbido tappeto adorno di un motivo a foglie verdi sotto i piedi; e ogni superficie era coperta, così pareva agli occhi innocenti di Lyra, di graziose scatoline di ceramica o di pastorelle e arlecchini in porcellana. La signora Coulter sorrise della sua ammirazione. «Sì, Lyra» disse, «ho tante di quelle cose da farti vedere! Togliti il soprabito e ti porterò nella stanza da bagno. Così puoi darti una lavata, e poi mangeremo qualcosa e andremo a fare un po’ di spese...» La stanza da bagno fu un'altra meraviglia. Lyra era abituata a lavarsi con un pezzo di duro sapone giallo in un lavandino sbreccato, ove l'acqua che usciva faticosamente dal rubinetto era nel migliore dei casi tiepida e spesso piena di particelle di ruggine. Qui invece, l'acqua era bollente, il sapone color di rosa e fragrante, gli asciugamani spessi e vaporosi. E attorno ai lati dello specchio colorato c'erano un sacco di lucette rosa, tanto che quando Lyra ci guardò dentro vide una figura morbidamente illuminata ben diversa dalla Lyra che conosceva. Pantalaimon, che stava imitando la forma del daimon della signora Coulter, si accucciò sull'orlo del lavandino facendo delle smorfie al suo indirizzo. Lei lo spinse nell'acqua saponata e improvvisamente si ricordò dell'aletiometro nella tasca del cappotto. Aveva lasciato il cappotto su una sedia nell'altra stanza. Aveva promesso al Maestro di tenerlo segreto alla signora Coulter... Oh, questo sì che era sconcertante. La signora Coulter era così gentile e sapiente, mentre Lyra aveva visto con i suoi occhi il Maestro cercare di avvelenare lo zio Asriel. A chi dei due, dunque, doveva più obbedienza? Si asciugò in fretta e tornò di corsa nel salotto, dove nessuno aveva toccato il suo cappotto, ovviamente. «Pronta?» disse la signora Coulter. «Ho pensato che potremmo andare a pranzo all'Istituto Artico Reale. Sono una delle pochissime donne a farne parte, quindi tanto vale che approfitti dei privilegi che mi spettano». Venti minuti di cammino le condussero a un grandioso edificio dalla facciata in pietra, dove si accomodarono in un vasto salone da pranzo con i tavoli coperti da tovaglie bianche come la neve e d'argento scintillante, e mangiarono fegato di vitella con bacon. «Il fegato di vitella va bene» le disse la signora Coulter, «e anche il fegato di foca, ma se hai problemi di cibo nell'Artico non devi toccare il fegato d'orso. È pieno di un veleno che ti ucciderebbe nel giro di pochi minuti». Mentre mangiavano, la signora Coulter le indicò qualcuno dei membri dell'Istituto seduti agli altri tavoli. «Lo vedi quel signore anziano con la cravatta rossa? È il colonnello Carborn. È stato il primo a volare in pallone sopra il Polo Nord. E l'uomo alto vicino alla finestra che si è appena alzato è il dottor Freccia Spezzata». «È uno Skraeling?» «Sì. È l'uomo che ha mappato le correnti oceaniche del Grande Oceano Settentrionale...» Lyra li guardò tutti, questi grandi uomini, con curiosità e reverenza. Erano degli Accademici, su questo non c'era dubbio, ma erano anche degli esploratori. Il dottor Freccia Spezzata doveva saperlo, del fegato d'orso; mentre dubitava che il Bibliotecario del Jordan College avrebbe saputo dirglielo. Dopo il pranzo la signora Coulter le mostrò alcuni dei preziosi esemplari artici conservati nella biblioteca dell'Istituto – l'arpione con cui era stata uccisa la grande balena Grimssdur; la pietra su cui era incisa un'iscrizione in una lingua sconosciuta che era stata trovata nella mano dell'esploratore Lord Rukh, morto congelato nella sua tenda solitaria; un acciarino usato dal capitano Hudson nel corso del suo famoso viaggio alla Terra di Van Tieren. Le raccontò la storia di ognuno di loro, e Lyra sentì rimescolarsi in cuore l'ammirazione per questi grandi eroi, coraggiosi e lontani. E poi andarono per negozi. Ogni cosa, in quella straordinaria giornata, era stata un'esperienza nuova per Lyra, ma andare a far spese fu quella che più le fece girare la testa. Entrare in un grande edificio pieno di meravigliosi vestiti, dove la gente te li lasciava provare, dove una poteva guardarsi in un sacco di specchi... E quei vestiti erano così carini... A Lyra i vestiti erano sempre arrivati attraverso la signora Lonsdale, e buona parte di essi erano di seconda mano e pieni di rammendi. Ben di rado aveva avuto qualcosa di nuovo e, quando era successo, era roba scelta per la sua resistenza, non per l'aspetto; e mai aveva potuto scegliere qualcosa da sola. E ora trovare che la signora Coulter suggeriva questo, e lodava quello, e pagava ogni cosa, e poi ancora... Quando ebbero finito, Lyra aveva le guance rosse e gli occhi accesi di stanchezza. La signora Coulter ordinò che la maggior parte dei vestiti venisse impacchettata e spedita a casa, e prese un paio di cosette da portare con loro sulla via del ritorno. Poi un bagno, con la schiuma densa e profumata. La signora Coulter entrò nella stanza da bagno per lavare i capelli di Lyra, e non si mise mica a sfregare e strofinare come faceva la signora Lonsdale, no. Lei era piena di delicatezza. Pantalaimon osservò tutto con intensa curiosità fino a che la signora Coulter non gli diede un'occhiata, e lui capì quello che intendeva e si voltò, distogliendo modestamente gli occhi da quei misteri femminili come stava facendo la scimmia dorata. Non gli era ancora mai capitato, prima, di dover distogliere lo sguardo da Lyra. Poi, dopo il bagno, una bevanda calda, di latte ed erbe; e una camicia da notte nuova di flanella stampata a fiori con l'orlo di merletto; e babbucce di pelle d'agnello, dipinte d'un azzurro tenue; e poi a letto. E com'era soffice, quel letto! Com'era dolce la luce ambarica sul comodino! E la stanza da letto, così intima, con le credenzine, e il tavolino da toletta, e il cassettone dove sarebbero andati i suoi vestiti nuovi, e quelle tendine graziosissime piene di stelle, e di lune, e pianeti! Lyra giacque rigidamente, troppo stanca per dormire, troppo incantata per farsi qualsiasi domanda. Dopo che la signora Coulter le ebbe augurato una tenera buona notte, e fu uscita, Pantalaimon si mise a tirarle i capelli. Lei lo scacciò, ma lui bisbigliò: «Dov'è quell'affare?» Lyra capì subito che cosa intendeva. Il suo vecchio soprabito male in arnese era appeso nel guardaroba; pochi secondi dopo, era di nuovo a letto, seduta a gambe incrociate sopra la coperta alla luce della lampada, e Pantalaimon la osservava attentamente mentre svolgeva la pezza di velluto nero e guardava cosa poteva essere quell'oggetto che le aveva dato il Maestro. «Come l'ha chiamato?» bisbigliò lei. «Aletiometro». Non sarebbe servito a nulla chiedere che cosa voleva dire. Lo sentiva pesante fra le mani, con lo scintillio della lastra di cristallo e la squisita lavorazione a macchina del corpo di ottone. Assomigliava molto a un orologio, o a una bussola, perché vi erano delle lancette che si muovevano sul quadrante, solo che invece delle ore o dei punti cardinali, vi erano numerose piccole immagini, dipinte una a una con estrema precisione, come su dell'avorio, con il più fine e sottile dei pennelli di martora. Fece ruotare il quadrante per osservarle tutte: c'era un'àncora; una clessidra sormontata da un teschio; un toro, un alveare. Trentasei in tutto, e non riusciva proprio a immaginarsi che cosa potessero significare. «Guarda, c'è una corona» disse Pantalaimon. «Prova a caricarlo». C'erano tre piccole rotelline zigrinate simili a quelle usate per caricare gli orologi, in effetti, e ciascuna di esse faceva ruotare una delle tre lancette più corte, che si muovevano attorno al quadrante con una serie di clic uniformi e soddisfacenti. Si potevano sistemare in modo che indicassero una qualsiasi delle immagini, e una volta che le si faceva scattare in posizione indicavano esattamente il centro di una di esse e non si muovevano più. La quarta lancetta era più lunga e più sottile, e pareva fatta di un metallo più opaco delle altre tre. Lyra non era in grado di controllarne i movimenti, in nessun modo; oscillava e andava dove voleva, come l'ago di una bussola, solo che non arrivava mai a fermarsi in una posizione definita. «Metro significa misura» disse Pantalaimon. «Come in termometro. Ce l'ha detto il Cappellano». «Sì, ma questa è la parte facile» bisbigliò lei in risposta. «Secondo te, a che cosa serve?» Nessuno dei due riuscì a indovinare. Lyra passò un sacco di tempo a far girare le lancette in modo che indicassero l'uno o l'altro dei simboli (angelo, elmo, delfino; globo, liuto, compassi; candela, saetta, cavallo) e a guardare la lancetta lunga oscillare nel suo incessante cammino errabondo, e malgrado non comprendesse un bel niente si sentì affascinata e deliziata dalla complessità e dalla finezza dei dettagli. Pantalaimon divenne un topolino per avvicinarsi meglio, e appoggiò le zampette sul bordo, gli occhietti neri accesi di curiosità nell'osservare i movimenti dell'ago lungo. «Secondo te, cosa intendeva dire il Maestro a proposito dello zio Asriel?» «Forse dobbiamo tenerlo al sicuro e consegnarlo a lui». «Ma il Maestro stava per avvelenarlo! Forse è il contrario. Forse stava per dire di non darglielo». «No» disse Pantalaimon, «era da lei che dovevamo tenerlo al sicuro...» Vi fu un lieve bussare alla porta. La signora Coulter disse: «Lyra, se fossi in te io spegnerei la luce. Sei stanca, e domani abbiamo un sacco di cose da fare». Lyra aveva infilato in fretta l'aletiometro sotto le coperte. «Va bene, signora Coulter» disse. «Buona notte, allora». «Buona notte». Si rannicchiò comodamente e spense la luce. Prima di addormentarsi, sistemò l'aletiometro sotto il cuscino, tanto per sicurezza. Cinque Il ricevimento Nei giorni che seguirono, Lyra andò dappertutto insieme alla signora Coulter, quasi fosse stata lei stessa il suo daimon. La signora Coulter conosceva un gran numero di persone che si incontravano in ogni genere di posti diversi. Nella mattinata poteva esserci una riunione di geografi presso l'Istituto Artico Reale, cui Lyra poteva partecipare e ascoltare; e poi la signora Coulter poteva vedere un uomo politico o un ecclesiastico per un pranzo in un ristorante alla moda, e tutti e due si sarebbero occupati moltissimo di Lyra, ordinandole delle pietanze speciali, e lei avrebbe imparato come si mangiavano gli asparagi o qual era il sapore delle animelle. E poi nel pomeriggio potevano esserci degli altri giri per negozi, perché la signora Coulter stava preparando la sua spedizione, e c'erano pellicce e cerate e stivali impermeabili da comprare, e anche sacchi a pelo e coltelli e strumenti da disegno che riempivano di gioia il cuore di Lyra. Dopo di ciò, potevano magari andare a prendere il tè e vedere delle signore, eleganti quanto la signora Coulter, se non così belle e perfette: donne tanto diverse dalle Accademiche, o dalle madri dei barconi dei gyziani o dalle donne di servizio del College da risultare quasi un sesso a parte del tutto nuovo, dotato di poteri pericolosi e di qualità come eleganza, fascino e grazia. Lyra era sempre vestita graziosamente in tali occasioni, e le signore la coccolavano e la facevano partecipare ai loro discorsi delicati e graziosi, che avevano tutti per oggetto delle persone: questo artista o quel politico, o quella coppia d'amanti. E quando veniva la sera la signora Coulter conduceva magari Lyra a teatro, e di nuovo c'era un sacco di gente affascinante con cui parlare e da cui farsi ammirare, perché pareva che la signora Coulter conoscesse tutta la gente importante di Londra. Negli intervalli fra tutte queste altre attività, la signora Coulter le impartiva i rudimenti della geografia e della matematica. Le conoscenze di Lyra erano piene di grossi buchi, come una mappa del mondo che fosse stata mangiucchiata dai topi, perché al Jordan le avevano fatto scuola in maniera frammentaria e discontinua: un giovane Assistente veniva spedito ad acchiapparla e istruirla in questa o quella materia, e le lezioni potevano andare avanti di malavoglia più o meno per una settimana fino a che lei non “dimenticava” di farsi viva, con gran sollievo dell'Assistente. Oppure uno degli Accademici poteva dimenticarsi di quello che avrebbe dovuto insegnarle per metterla sotto con grande impegno sull'argomento delle sue attuali ricerche, quale che esso al momento si trovasse a essere. Non c'era affatto da sorprendersi se le sue conoscenze erano diseguali. Sapeva degli atomi e delle particelle elementari, e delle cariche ambaromagnetiche, e delle quattro forze fondamentali, e altri spizzichi e bocconi di teologia sperimentale, ma non sapeva un bel nulla del sistema solare. In effetti, quando la signora Coulter se ne rese conto, e le spiegò che la Terra e gli altri cinque pianeti giravano attorno al Sole, Lyra si fece delle grandi risate. E tuttavia teneva molto a far vedere che qualche cosa la sapeva anche lei, così che mentre la signora Coulter le parlava degli elettroni lei si mise a dire con aria esperta: «Sì, sono particelle con carica negativa. Un po’ come la Polvere, solo che la Polvere non ha carica». Non appena ebbe pronunciato queste parole, il daimon della signora Coulter alzò di scatto la testa per guardarla in faccia, e il pelame dorato del suo corpicino si rizzò, tutto irto, come se fosse stato carico esso stesso. La signora Coulter gli posò una mano sulla schiena. «Polvere?» disse. «Be’, sì. Sa, quella che viene dallo spazio, quella Polvere lì». «E tu che ne sai della Polvere, Lyra?» «Oh, che viene dallo spazio, e che accende la gente di luce, se si ha una macchina fotografica speciale con cui guardarla. Solo che i bambini no. Sui bambini non fa effetto». «E questo dove l'hai imparato?» A questo punto Lyra si era resa conto dell'esistenza nella stanza di un'intensa tensione, perché Pantalaimon si era insinuato, in forma di ermellino, nel suo grembo, e stava adesso tremando violentemente. «Non so, qualcuno lì al Jordan» disse Lyra vagamente. «Non so più chi. Penso che fosse uno degli Accademici». «Ma era in una delle tue lezioni?» «Sì, può anche darsi. O forse può essere stato soltanto di passaggio. Sì. Anzi, penso che sia andata proprio così. C'era questo Accademico, penso che venisse dalla Nuova Danimarca, che stava discorrendo della Polvere con il Cappellano, e io stavo passando da quelle parti e mi è sembrato interessante, e così non ho potuto fare a meno di fermarmi ad ascoltare. È andata così». «Capisco» disse la signora Coulter. «È giusto, quello che mi ha detto? Oppure ho capito male io?» «Be’, non lo so. Sono certa che ne sai molto più tu di me. Ma adesso torniamo ai nostri elettroni...» Più tardi, Pantalaimon disse: «Sai quando al suo daimon si è rizzata tutta la pelliccia? Be’, io ero dietro di lui, e lei gli ha afferrato il pelo così forte che le si sono sbiancate le nocche. Tu non potevi vederle. C'è voluto un sacco di tempo prima che la sua pelliccia tornasse a posto. Ho pensato che stesse per saltarti addosso». Questo era strano, senza dubbio; ma nessuno dei due sapeva cosa pensarne. E infine, ci furono lezioni di altro tipo, date con tanta dolce sottigliezza da non sembrare neppure delle lezioni. Come lavarsi i capelli; come giudicare quali colori le stavano bene; come dir no in maniera tanto carina da non arrecare la minima offesa; come usare rossetto, cipria, profumo. Certo, la signora Coulter non si mise a insegnare a Lyra queste ultime arti direttamente, ma sapeva che Lyra la osservava mentre si truccava, e si assicurò che vedesse bene dove teneva i cosmetici, e di concederle il tempo per provarli e sperimentarli per conto suo. Il tempo passò e l'autunno cominciò a farsi inverno. Di tanto in tanto Lyra pensava al Jordan College, che però le pareva piccolo e tranquillo in confronto alla vita affaccendata che conduceva adesso. Ogni tanto pensava anche a Roger, e si sentiva a disagio, però c'era un'opera da andare a vedere, o un abito nuovo da indossare, o l'Istituto Artico Reale da visitare, e allora tornava a dimenticarlo. Dopo che Lyra ebbe vissuto da lei per forse sei settimane, la signora Coulter decise di dare un ricevimento: un cocktail party. Lyra ebbe l'impressione che vi fosse qualcosa da festeggiare anche se la signora Coulter non le disse di che cosa si trattava. Però, ordinò i fiori, discusse di tartine e bevande con i ristoratori, e trascorse un'intera serata con Lyra a fare la lista degli invitati. «Bisogna che venga l'Arcivescovo. Non mi posso permettere di lasciarlo fuori, anche se è un vecchio snob dei più odiosi. Lord Boreal è in città; sarà divertente. E la principessa Postnikova. Pensi che possa essere il caso di invitare Erik Andersson? Mi chiedo se è il momento di cominciare a dargli retta...» Erik Andersson era l'ultimo ballerino alla moda. Lyra non aveva idea di cosa volesse dire in quel caso “dargli retta”, ma si divertì a esprimere la propria opinione lo stesso. Scrisse da brava tutti i nomi suggeriti dalla signora Coulter, sbagliandone atrocemente l'ortografia, per poi cancellarli quando la signora Coulter alla fin fine decideva che era meglio non chiamarli. Quando Lyra andò a letto, Pantalaimon bisbigliò dal cuscino: «Lei al Nord non ci andrà mai! Ha intenzione di tenerci qua per sempre. Quand'è che scappiamo via?» «Ci andrà, invece» bisbigliò Lyra in risposta. «È solo che non ti piace. Be’, mi dispiace per te. A me piace. E poi, perché ci starebbe insegnando la navigazione e tutto il resto se non ci vuole portare al Nord?» «Per impedirti di diventare impaziente, ecco perché. Non credo proprio che a te piaccia l'idea di startene lì in mezzo a un ricevimento tutta dolce e carina. Lei sta facendo di te il suo animaletto domestico». Lyra voltò la schiena e chiuse gli occhi. Ma quel che aveva detto Pantalaimon era vero. Aveva cominciato a sentirsi confinata e costretta da questa vita così educata, malgrado tutto il suo lusso. Avrebbe dato qualsiasi cosa per una giornata con i suoi amici straccioni di Oxford, con una bella battaglia alle cave di creta e una corsa lungo il canale. La sola cosa che la faceva continuare a essere gentile e piena di attenzioni verso la signora Coulter era l'allettante speranza di andare al Nord. Forse lì avrebbero incontrato Lord Asriel. Magari lui e la signora Coulter si sarebbero innamorati per poi sposarsi e adottare Lyra, e partire per andare a salvare Roger dagli Ingoiatori. Nel pomeriggio del ricevimento la signora Coulter portò Lyra da un parrucchiere alla moda, dove i suoi rigidi capelli biondo scuro vennero ammorbiditi e ondulati, le sue unghie limate e lucidate, e dove applicarono persino un pochino di trucco ai suoi occhi e alle labbra tanto per farle vedere come farlo. Poi andarono a ritirare il vestito nuovo che la signora Coulter aveva ordinato per lei, e a comprare un paio di scarpe di vero cuoio, e poi fu già ora di ritornare all'appartamento, verificare che i fiori fossero a posto e vestirsi. «Non la borsa a tracolla, cara» disse la signora Coulter mentre Lyra usciva dalla sua stanza da letto tutta ardente del senso della propria graziosa bellezza. Lyra aveva preso l'abitudine di portar dappertutto una piccola tracolla di cuoio bianco, così da tenere l'aletiometro a portata di mano. La signora Coulter, ammorbidendo la disposizione di certe rose che erano state ammucchiate troppo strettamente in un vaso, vide che Lyra non si stava muovendo, e diede con intenzione una rapida occhiata alla porta. «Oh, per favore, la prego, signora Coulter, io la amo tanto, questa borsetta!» «Al chiuso, no, Lyra. Farebbe un effetto assurdo se tu portassi una borsetta a tracolla dentro casa tua. Mettila via subito e poi vieni qui e aiutami a ricontrollare questi vasi...» Non fu tanto il suo tono stizzoso quanto le parole “dentro casa tua” che indussero Lyra a resistere ostinatamente. Pantalaimon volò sul pavimento e si trasformò istantaneamente in una puzzola, inarcando la schiena contro la sua caviglia coperta da una calzetta bianca. Incoraggiata da ciò, Lyra disse: «Ma non darà nessun fastidio. Ed è l'unica cosa che mi piace davvero indossare. Penso che stia davvero bene con...» Non poté finire la frase, perché il daimon della signora Coulter balzò su dal sofà in un'indistinta nuvola di pelliccia dorata e inchiodò Pantalaimon al tappeto prima che questi potesse muoversi. Lyra lanciò un grido di allarme, e poi di paura, e di dolore, mentre Pantalaimon si contorceva in tutte le direzioni, tra strida e latrati, senza riuscire ad allentare la presa dello scimmiotto dorato. Pochi secondi ancora e quest'ultimo lo sopraffece completamente: con una nera zampa ferocemente stretta attorno alla sua gola, e serrando con le sue le zampe posteriori della puzzola, afferrò con l'altra zampa una delle orecchie di Pantalaimon e la tirò come se fosse deciso a strapparla via. Senza rabbia, neppure questo, ma con una forza fredda e insolita che risultava orripilante da vedere, e ancor peggiore da subire. Lyra singhiozzò terrorizzata. «No! Per piacere! Basta! Ci sta facendo male!» La signora Coulter sollevò lo sguardo dai suoi fiori. «E allora fa’ come ti dico» disse. «Prometto!» La scimmia dorata si allontanò da Pantalaimon come se l'avesse d'improvviso sopraffatto la noia. Pantalaimon volò subito da Lyra, che se lo portò al viso per baciarlo e coccolarlo. «Subito, Lyra» disse la signora Coulter. Lyra le voltò la schiena bruscamente e si slanciò nella sua stanza, ma non fece neppure in tempo a sbattersi dietro la porta che questa tornò ad aprirsi. C'era la signora Coulter, dietro, a non più di mezzo metro. «Lyra, se ti comporti in questo modo rozzo e volgare finiremo per scontrarci in una prova di forza, che vincerò io. Togliti quella borsa di dosso immediatamente. Controlla quello sgradevole cipiglio. Non sbattere mai più una porta a portata delle mie orecchie, e neanche fuori portata. Ora, i primi ospiti arriveranno entro pochi minuti, e ti troveranno perfettamente attenta ai tuoi doveri, dolce, carina, innocente, piena di attenzioni, deliziosa sotto ogni aspetto. È mio particolare desiderio che sia così, mi capisci, Lyra?» «Sì, signora Coulter». «Allora dammi un bacio». Si abbassò un poco e le offrì la guancia. Lyra dovette alzarsi sulla punta dei piedi per baciarla. Notò quanto era liscia, e il lieve sconcertante odore del corpo della signora Coulter: profumato, ma in qualche modo metallico. Poi si allontanò, e posò la borsetta sul tavolino da toletta prima di tornare dietro alla signora Coulter nel salotto. «Come ti sembrano i fiori, cara?» disse la signora Coulter dolcemente, proprio come se non fosse accaduto nulla. «Con le rose non si sbaglia mai, immagino, ma anche con le cose buone si può esagerare... ne hanno portato abbastanza di ghiaccio? Sii buona e vai a vedere. Certe bevande tiepide sono terribili...» Lyra trovò che era facilissimo far finta di essere tutta carina e disinvolta, anche se era consapevole a ogni istante del disgusto di Pantalaimon e dell'odio che provava per la scimmia dorata. Presto suonò il campanello, e il salotto cominciò a riempirsi di signore elegantemente vestite e di uomini belli o importanti. Lyra si mosse fra loro offrendo tartine o sorridendo dolcemente, e dando graziose risposte quando qualcuno si rivolgeva a lei. Si sentiva un animaletto da compagnia a disposizione di tutti, e nell'istante in cui espresse questo pensiero a se stessa Pantalaimon stese le sue ali di cardellino e cinguettò forte. Lei sentì la sua soddisfazione per aver avuto ragione, e divenne un po’ più riservata. «E dove vai a scuola, mia cara?» disse una signora anziana, ispezionando Lyra attraverso una lorgnette. «Non vado a scuola» rispose Lyra. «Davvero? Credevo che tua madre ti avrebbe mandato alla sua stessa vecchia scuola. Un posto davvero ottimo...» Lyra rimase perplessa fino a che non si rese conto dell'errore della vecchietta. «Oh! Lei non è mia madre! Io sono qui solo per darle una mano. Sono la sua assistente personale» disse con aria di importanza. «Capisco. E i tuoi allora, chi sono?» Di nuovo, Lyra dovette chiedersi che cosa intendeva dire prima di poter rispondere. «Erano due aristocratici, conte e contessa» disse. «Sono morti entrambi in un incidente aeronautico su al Nord». «Quale conte?» «Il conte Belacqua. Era il fratello di Lord Asriel». Il daimon della vecchia signora, un macaco scarlatto, cambiò posizione come irritato, spostando il peso del corpo da una zampa all'altra. La signora stava cominciando ad accigliarsi per la curiosità, e così Lyra fece un dolce sorriso e si allontanò. Stava passando accanto a un gruppo di uomini vicini a una giovane donna, accanto al grande sofà, quando sentì la parola Polvere. Aveva visto abbastanza della società, oramai, per capire quando uomini e donne erano impegnati a corteggiarsi, e in questo caso osservò il procedimento affascinata, anche se l'assorbiva ancor di più la menzione della Polvere, e si fermò ad ascoltare. Quegli uomini sembravano degli studiosi; dal modo in cui la giovane donna li bersagliava di domande, Lyra dedusse che doveva essere una specie di studentessa. «È stata scoperta da un moscovita – mi fermi se queste cose le sa già –» stava dicendo un signore di mezz'età, mentre la giovane lo fissava con ammirazione, «un uomo di nome Rusakov, e di solito vengono appunto chiamate Particelle di Rusakov. Particelle elementari che non interagiscono in alcun modo con le altre, molto difficili da individuare, ma la cosa straordinaria è che sembrano essere attratte dagli esseri umani». «Davvero?» disse la giovane, gli occhi spalancati. «E, ancor più straordinario, da alcuni esseri umani più che da altri. Gli adulti le attirano ma non i bambini. Almeno, non molto, e non prima dell'adolescenza. In effetti, è proprio questa la ragione...» La sua voce calò di volume, e lui si avvicinò alla giovane donna, mettendole confidenzialmente una mano su una spalla. «È proprio questa la ragione per cui è stata costituita l'Intendenza per l'Oblazione. Come potrebbe dirle la nostra gentile ospite». «Davvero? Ha qualcosa a che fare con l'Intendenza per l'Oblazione?» «Mia cara, lei è l'Intendenza per l'Oblazione. È un suo progetto da cima a fondo». L'uomo stava per continuare il discorso quando colse l'immagine di Lyra. Lei ricambiò il suo sguardo senza batter ciglio, e lui forse aveva bevuto un po’ troppo, o forse ci teneva a impressionare la giovane donna, perché disse: «Questa bella signorina sa tutto in proposito, direi proprio. Tu non hai niente da temere dall'Intendenza per l'Oblazione, vero, mia cara?» «Oh sì» disse Lyra. «Qui non ho nulla da temere da parte di nessuno. Dove vivevo prima, a Oxford, c'erano un sacco di cose pericolose. C'erano i gyziani, che rapiscono i bambini e li vendono ai turchi come schiavi. E a Port Meadow quando c'è la luna piena c'è un lupo mannaro che viene fuori dal vecchio convento delle suore di Godstow. Una volta l'ho sentito ululare. E poi ci sono gli Ingoiatori». «Intendevo proprio quello» disse l'uomo. «È così che chiamano l'Intendenza per l'Oblazione, vero?» Lyra sentì Pantalaimon tremare improvvisamente, ma si stava sforzando di comportarsi il meglio possibile. I daimon dei due adulti, un gatto e una farfalla, non parvero accorgersene. «Gli Ingoiatori?» disse la giovane donna. «Che nome curioso! E perché li chiamano Ingoiatori?» Lyra stava per raccontarle una delle storie orripilanti che aveva inventato per spaventare i ragazzini di Oxford, ma l'uomo aveva già cominciato a parlare. «Viene dalle iniziali, non vede? Intendenza Generale per l'Oblazione. Una vecchissima idea, in realtà. Nel Medioevo i genitori offrivano i propri figlioli alla Chiesa perché ne facesse monaci o suore. E i poveretti venivano chiamati oblati. Parola che indica un'offerta, un sacrificio, qualcosa del genere. E così la stessa idea è stata ripresa quando si è trattato di esaminare la faccenda della Polvere... Come la nostra amichetta probabilmente sa benissimo. Perché non vai a fare due chiacchiere con Lord Boreal?» aggiunse rivolgendosi direttamente a Lyra. «Sono certo che sarebbe lieto di conoscere la protetta della signora Coulter... È quello lì, quell'uomo con i capelli grigi e il daimon a forma di serpente». Voleva liberarsi di Lyra per avere un colloquio più intimo con la giovane; Lyra se ne accorse senza difficoltà. Ma la giovane donna, a quanto pareva, provava ancora dell'interesse per Lyra, ed eluse l'uomo per parlare ancora un po’ con lei. «Aspetta un minuto... Come ti chiami?» «Lyra». «Io sono Adèle Starminster. Sono una giornalista. Possiamo scambiare due parole in pace?» Pensando che fosse semplicemente naturale che la gente provasse il desiderio di parlare con lei, Lyra si limitò a dire: «Sì». La farfalla-daimon della donna si levò nell'aria, guardando a destra e a sinistra, e si abbassò svolazzando per sussurrarle qualcosa; quindi Adèle Starminster disse: «Vieni, sediamoci sul sedile ricavato nel davanzale di quella finestra». Quello era uno dei posti favoriti di Lyra; dava sul fiume, e a quell'ora di notte le luci della sponda meridionale splendevano brillanti sui loro stessi riflessi sull'acqua scura dell'alta marea. Una fila di chiatte trascinate da un rimorchiatore stava risalendo il fiume. Adèle Starminster si sedette e si spostò di lato per farle spazio. «Il professor Docker stava dicendo che tu hai un qualche rapporto con la signora Coulter, non è vero?» «Sì». «E che rapporto è? Non sarai mica sua figlia, o qualcosa del genere? Penso che dovrei saperlo...» «No!» disse Lyra. «Certo che no. Sono la sua assistente personale». «La sua assistente personale? Ma sei un po’ giovane, non ti pare? Pensavo che fossi imparentata con lei, in qualche modo. E com'è, lei?» «È una donna di grande intelligenza» disse Lyra. Prima di quella sera avrebbe detto molto di più, ma le cose stavano cambiando. «Sì, ma personalmente» insisté Adèle Starminster. «Voglio dire, è amichevole, o impaziente, o cosa? Tu vivi qui con lei? Com'è lei in privato?» «È molto cara» disse Lyra stolidamente. «Ma che tipo di cose fai, tu? In che cosa l'aiuti?» «Faccio dei calcoli e roba del genere. Tipo per la navigazione». «Ah, capisco... E da dove vieni? Come hai detto che ti chiami, scusa?» «Lyra. Vengo da Oxford». «E come mai la signora Coulter ha scelto proprio te per...» Si bloccò molto bruscamente, perché la signora Coulter in persona era comparsa a breve distanza. Dal modo in cui Adèle Starminster alzò lo sguardo su di lei e dall'agitazione con cui il suo daimon le svolazzava intorno al capo, Lyra capì che la giovane donna non avrebbe affatto dovuto esser presente lì al ricevimento. «Non conosco il suo nome» disse la signora Coulter con grande calma, «ma lo scoprirò nel giro di cinque minuti, e lei non lavorerà mai più come giornalista. Ora si alzi con tutta calma e senza fare scandali, e se ne vada. Tanto vale che aggiunga che chiunque possa averla portata qui avrà anche lui i suoi problemi». La signora Coulter pareva carica di una sorta di forza ambarica. Aveva persino un odore diverso: dal suo corpo proveniva un odore bruciante, come di metallo riscaldato. Lyra aveva subito qualcosa del genere poco prima, ma ora ne stava vedendo gli effetti su qualcun altro, e la povera Adèle Starminster non aveva certo la forza di resistere. Il suo daimon le cadde inerte su una spalla e sbatté le ali sontuosamente decorate un paio di volte prima di perdere i sensi, e la donna parve incapace di rimanere pienamente eretta. Muovendosi in una strana posizione semi accovacciata, si fece strada tra la folla e il vocio degli ospiti fino a uscire dalla porta del salotto. Teneva una mano stretta alla spalla, per sostenere il suo daimon privo di sensi. «E allora?» disse la signora Coulter a Lyra. «Non le ho detto proprio niente di importante» disse Lyra. «Che cosa ti stava chiedendo?» «Solo che cosa facevo e chi ero io, e roba del genere». Mentre diceva queste parole, Lyra notò che la signora Coulter era sola, senza il suo daimon. Com'era possibile? Ma un momento più tardi lo scimmiotto dorato le ricomparve al fianco e lei, abbassandosi, lo prese per la mano e se lo portò con leggerezza sopra la spalla. Subito parve sentirsi di nuovo a suo agio. «Se dovessi imbatterti in qualcun altro che si trova chiaramente qui senza invito, cara, cercami e vieni da me, d'accordo?» L'ardente odore metallico stava svanendo. Forse Lyra l'aveva soltanto immaginato. Poteva sentire di nuovo il profumo della signora Coulter, e il fumo dei cigarillos, e i profumi delle altre signore. La signora Coulter sorrise a Lyra in un modo che sembrava significare: «Tu e io queste cose le capiamo, vero?» e si allontanò per salutare qualche altro ospite. Pantalaimon stava bisbigliando all'orecchio di Lyra. «Mentre lei era qui, il suo daimon è uscito dalla nostra stanza. Stava spiando. Ha visto l'aletiometro!» Lyra sentì che questo probabilmente era vero, ma che non c'era nulla che potesse fare. Che cosa era andato dicendo quel professore a proposito degli Ingoiatori? Si guardò intorno per ritrovarlo, ma quasi non aveva fatto in tempo a identificarlo che il portiere (vestito da servitore per la serata) accompagnato da un altro uomo diede un buffetto sulla spalla del professore, e gli parlò con calma, al che questi impallidì e li seguì fuori di lì. Tutto ciò non aveva richiesto più di un paio di secondi, e venne fatto con tanta discrezione che praticamente nessuno ci fece caso. Ma lasciò addosso a Lyra una sensazione di ansia, come di essere allo scoperto. Vagabondò per i due grandi saloni in cui stava avendo luogo il ricevimento, ascoltando brandelli di conversazione attorno a lei, mezzo interessata al gusto dei cocktail che non aveva il permesso di assaggiare, e sempre più di malumore. Non si rese conto che qualcuno la stava osservando fino a che non le apparve accanto il portiere, che si chinò per dirle: «Signorina Lyra, quel signore accanto al caminetto desidererebbe parlarle. Si tratta di Lord Boreal, nel caso in cui lei non lo sappia». Lyra sollevò lo sguardo verso l'altro lato della sala. Quell'uomo dai capelli grigi, dall'aria possente, stava guardando dritto verso di lei, e quando i loro occhi si incontrarono annuì e le fece segno di avvicinarsi. Di malavoglia, ma adesso più interessata, attraversò il salone. «Buona sera, bambina» disse lui. Aveva una voce uniforme e autorevole. La testa scagliosa e gli occhi smeraldini del suo serpente-daimon scintillavano nella luce della lampada di cristallo della parete lì accanto. «Buona sera» disse Lyra. «Come sta il mio vecchio amico, il Maestro del Jordan?» «Molto bene, grazie». «Immagino che a tutti loro sia dispiaciuto doverti dire addio». «È vero, è stato così». «E la signora Coulter ti tiene molto occupata? Che cosa ti sta insegnando?» Dato che Lyra si sentiva a disagio e ribelle, a quella domanda piena di condiscendenza non rispose con la verità, o con uno dei suoi soliti voli di fantasia. Al contrario, gli disse: «Sto imparando la storia delle Particelle di Rusakov, e dell'Intendenza per l'Oblazione». Lui parve mettersi improvvisamente a fuoco, nello stesso modo in cui uno può focalizzare il raggio di una lanterna ambarica. Tutta la sua attenzione rifluì violentemente verso di lei. «Perché non mi racconti quello che sai?» disse. «Stanno facendo degli esperimenti su al Nord» disse Lyra. Oramai si sentiva sfacciata. «Tipo il dottor Grumman». «Va’ avanti». «Hanno questo tipo speciale di foto-gramma dove uno può vedere la Polvere, e quando si vede un uomo c'è un sacco di luce che gli viene addosso, e niente sui bambini. O almeno non così tanta». «E la signora Coulter ti ha mostrato un'immagine del genere?» Lyra esitò. Questo non era come dire bugie, era una cosa diversa, e lei non vi era minimamente abituata. «No» disse lei dopo un momento. «Ne ho vista una al Jordan College». «Chi te l'ha fatta vedere?» «Non l'ha fatta vedere proprio a me» ammise Lyra. «È semplicemente capitato che stavo passando e l'ho vista. E poi il mio amico Roger è stato preso dall'Intendenza per l'Oblazione. Ma...» «Chi ti ha mostrato quell'immagine?» «Mio zio Asriel». «Quando?» «L'ultima volta che è stato al Jordan College». «Capisco. E che altro stai imparando? Hai nominato l'Intendenza per l'Oblazione, o ho capito male?» «Sì. Ma di questo non ho sentito parlare da lui. Ne ho sentito parlare qui». Il che era l'esatta verità, pensò fra sé. Lui la stava scrutando con estrema attenzione. Lei ricambiò lo sguardo con tutta l'innocenza di cui era capace. L'uomo alla fine annuì. «Allora la signora Coulter deve aver deciso che eri pronta ad aiutarla nel suo lavoro. Vi hai già preso parte?» «No» disse Lyra. Ma di che stava parlando, lui? Pantalaimon aveva avuto l'astuzia di assumere la sua forma più inespressiva, quella di una falena, e non poteva tradire i suoi sentimenti; e lei era sicura di poter mantenere l'innocenza dipinta sul proprio viso. «E lei ti ha detto ciò che accade ai bambini?» «No, non me lo ha detto. Tutto ciò che so è che ha a che fare con la Polvere, e che loro sono come una specie di offerta sacrificale». Di nuovo, quella non era esattamente una bugia, pensò; non aveva detto, in nessun momento, di aver saputo qualcosa dalla signora Coulter stessa. «Sacrificio è un modo piuttosto drammatico di mettere la cosa. Ciò che viene fatto è per il loro bene, oltre che per il nostro, e ovviamente vengono tutti dalla signora Coulter volontariamente. È per questo che lei è così preziosa. Bisogna che loro desiderino collaborare, e qual è il bambino che potrebbe resisterle? E se lei ha intenzione di utilizzare te oltre che di farci entrare gli altri, tanto meglio. Ne sono davvero contento». Le sorrise come aveva fatto la signora Coulter: come fossero entrambi al corrente di un segreto. Lei ricambiò cortesemente il sorriso e lui si allontanò per parlare con qualcun altro. Sia lei che Pantalaimon potevano sentire ciascuno l'orrore che provava l'altro. Lei desiderava andarsene via e parlare con lui; voleva lasciare quell'appartamento; voleva ritornare al Jordan College e alla sua stanzuccia in cima alla Scala dodicesima; desiderava trovare Lord Asriel... E come in risposta a quell'ultimo desiderio, sentì menzionare il suo nome, e si avvicinò con fare casuale al gruppo lì accanto assorto nella conversazione, con il pretesto di servirsi di una tartina dal piatto di portata posato lì vicino. Un uomo che indossava la porpora vescovile stava dicendo: «...No, non credo proprio che Lord Asriel ci disturberà, per un gran bel pezzo». «E dove ha detto che lo tengono?» «Nella fortezza di Svalbard, mi si dice. Sotto la guardia dei panserbjørne, sapete, gli orsi corazzati. Formidabili creature! Non riuscirà a sfuggirgli, dovesse campare mille anni. Il fatto è che io penso realmente che la via sia libera, che davvero sia pressoché libera...» «Gli ultimi esperimenti hanno confermato ciò che io ho sempre creduto: che la Polvere è un'emanazione proveniente dal principio oscuro stesso, e...» «Mi pare di riconoscere l'eresia di Zoroastro, o sbaglio?» «Quella che un tempo era un'eresia...» «E se riuscissimo a isolare il principio oscuro?» «A Svalbard, ha detto?» «Orsi corazzati...» «L'Intendenza per l'Oblazione...» «I bambini non soffrono, per me è certo...» «Lord Asriel imprigionato...» Lyra aveva sentito abbastanza. Si voltò per allontanarsi e, muovendosi non meno discretamente della falena-Pantalaimon, andò nella sua stanza da letto e chiuse la porta. Il rumore del ricevimento ne venne immediatamente attutito. «Be’?» bisbigliò lei, e lui mutò subito in un cardellino sulla sua spalla. «Ce ne scappiamo via?» rispose in un bisbiglio. «Certo. Se lo facciamo adesso con tutta questa gente in giro lei potrebbe non accorgersene per un po’». «Ma lui sì». Pantalaimon intendeva il daimon della signora Coulter. Quando Lyra pensava a quella snella sagoma dorata si sentiva male dalla paura. «Questa volta mi batterò con lui» disse Pantalaimon arditamente. «Io sono capace di cambiare forma e lui no. Cambierò così in fretta che lui non riuscirà a mantenere la presa. Questa volta vincerò io, vedrai». Lyra annuì distrattamente. Cosa doveva mettersi addosso? Come poteva uscire senza farsi vedere? «Dovrai andar fuori a osservare come stanno le cose» bisbigliò. «Appena la via sarà libera dovremo correre. Fai la falena» aggiunse. «Ricordati, il momento che non c'è nessuno che guarda...» Aprì la porta, giusto uno spiraglio, e lui ne uscì furtivamente, scuro contro la calda luce rosata del corridoio. Nel frattempo, lei si gettò frettolosamente addosso i vestiti più caldi che aveva, e ne infilò qualche altro in una delle borse di carbonseta che avevano preso nel negozio alla moda dov'erano state quel pomeriggio stesso. La signora Coulter le aveva dato soldi come fossero caramelle, e malgrado lei li avesse spesi con larghezza le erano comunque rimaste diverse sovrane, che mise in una tasca del cappotto scuro di pelliccia di lupo. Per ultimo sistemò l'aletiometro avvolto nel suo panno di velluto nero. L'aveva trovato, quell'abominevole scimmiotto? Doveva averlo fatto; doveva averglielo detto; oh, se solo l'avesse nascosto meglio! Si avvicinò in punta di piedi alla porta. La sua stanza si apriva all'estremità del corridoio più vicina all'ingresso, per fortuna, e la maggior parte degli ospiti si trovava nelle due grandi stanze dalla parte opposta. Vi era un suono di voci che parlavano forte, di risa, il lieve scorrere dell'acqua in un gabinetto, il tintinnio dei bicchieri; e poi una vocetta di falena le disse all'orecchio: «Ora! Corri!» Lei superò la porta ed entrò nell'ingresso, e in meno di tre secondi stava aprendo la porta principale dell'appartamento. Un momento dopo era uscita e la chiudeva silenziosamente e, con Pantalaimon di nuovo in forma di cardellino, corse verso le scale e scappò via. Sei Le reti da lancio Si allontanò rapidamente dal fiume, perché il lungo-Tamigi era ampio e ben illuminato. C'era tutto un intrico di stradine strette fra quel punto e l'Istituto Artico Reale, l'unico posto che Lyra fosse certa di saper ritrovare, e si affrettò adesso a entrare in quel labirinto. Se solo avesse conosciuto Londra come conosceva Oxford! In tal caso, avrebbe saputo quali strade evitare; o dove poteva scroccare o rubacchiare un po’ di cibo; o, meglio di tutto, a quali porte bussare per trovar rifugio. In quella fredda notte, invece, gli scuri vicoli che aveva intorno vibravano di movimento e di vita segreta, e lei non ne sapeva proprio nulla. Pantalaimon divenne un gatto selvatico, e scrutò l'oscurità tutto intorno con i suoi occhi capaci di vedere nel buio. Ogni tanto si fermava, con il pelo irto, e lei si allontanava dall'entrata che era stata sul punto di oltrepassare. La notte era piena di rumori: scoppi di risa ubriache, due rauche voci levate in un canto, il fracasso lamentoso di qualche macchinario mal oliato in una cantina. Lyra camminò delicatamente attraverso tutto ciò, i suoi sensi amplificati e fusi con quelli di Pantalaimon, prediligendo le ombre e le stradine strette. Di tanto in tanto le toccava attraversare una strada più ampia e ben illuminata, ove i tram ronzavano scintillando sotto i loro fili ambarici. C'erano delle regole, per attraversare le strade di Londra, ma lei non se ne diede per inteso, e quando qualcuno si metteva a gridare fuggiva via. Era una bella cosa essere di nuovo libera. Sapeva che Pantalaimon, camminandole accanto sui soffici cuscinetti delle sue zampe di gatto selvatico, provava la stessa sua gioia nel trovarsi all'aria aperta, anche se era l'aria tenebrosa di Londra, carica di fuliggine e di fumi, ed echeggiante di mille rumori. Ben presto, avrebbero dovuto mettersi a riflettere intorno al senso di ciò che avevano sentito nell'appartamento della signora Coulter, ma per ora no. E a un certo punto alla fine avrebbero dovuto trovarsi un posto per dormire. A un incrocio vicino all'angolo di un grande magazzino, le cui vetrine brillavano splendenti sopra il marciapiede umido, c'era un chiosco che vendeva caffè: una baracchetta montata su ruote con un banco sotto un tettuccio di legno che pareva la falda di una tenda. Dentro brillava una luce gialla e ne usciva la fragranza del caffè. Il proprietario, in camice bianco, si appoggiava al bancone parlando con i due o tre clienti. Era una forte tentazione. Era un'ora, ormai, che Lyra camminava, e l'aria era fredda e umida. Con Pantalaimon in forma di passerotto, si avvicinò al bancone e si allungò per attirare l'attenzione del proprietario. «Una tazza di caffè e un panino al prosciutto, per favore» disse. «È tardi per andare in giro, mia cara» disse un signore con un cappello a cilindro e una pesante sciarpa di seta bianca. «Già» disse lei, allontanando lo sguardo da lui per scrutare l'incrocio affollato. Un vicino teatro si stava giusto svuotando, e numerosi capannelli si muovevano disordinatamente attorno al foyer illuminato, chiamando vetture e sistemandosi meglio i pesanti soprabiti attorno alle spalle. Nell'altra direzione vi era una stazione della Ferrovia Ctonia, con un altro affollamento di gente che saliva e scendeva per gli scalini. «Ecco qua amore mio» disse l'uomo del chioschetto. «Due scellini». «Posso pagartelo io?» disse l'uomo con il cappello a cilindro. Lyra pensò: “Perché no? A correre lo batto, e potrei aver bisogno di tutto il mio denaro in seguito”. L'uomo con il cilindro lasciò cadere una moneta sul banco e abbassò il capo per sorriderle. Il suo daimon era un lemure. Si teneva aggrappato al risvolto del soprabito, e fissava Lyra con occhi rotondi. Lei addentò il panino e continuò a guardare la strada affollata. Non aveva idea di dove fosse, perché non aveva mai visto una mappa di Londra, e non sapeva neppure quanto fosse grande, e quanto avrebbe dovuto camminare prima di trovare la campagna. «Come ti chiami?» disse l'uomo. «Alice». «Che nome carino. Ora ti metto un goccio di questo nel caffè, vuoi...? Ti scalderà...» Stava svitando il tappo di una fiaschetta d'argento. «Non mi piace quello» disse Lyra. «Mi piace il caffè e basta». «Scommetto che non hai mai assaggiato del brandy così». «Sì invece. Ho vomitato dappertutto. Mi ero fatta tutta una bottiglia, o quasi». «Come vuoi tu» disse l'uomo, inclinando la fiaschetta verso la propria tazza. «Dove te ne stai andando così tutta sola soletta?» «Vado da mio padre». «Ah, e lui chi è?» «È un assassino». «Un che?» «Te l'ho detto, è un assassino. È la sua professione. Ha da fare un lavoro, stanotte. Io ho qui dentro i suoi vestiti puliti, perché di solito lui è tutto coperto di sangue quando finisce un lavoro». «Ah! Stai scherzando». «Macché». Il lemure emise un lieve suono miagolante e si arrampicò lentamente fin dietro alla testa dell'uomo, per sbirciarla. Lei bevve il suo caffè e finì di mangiare il suo panino. «Buona notte» disse. «Vedo che mio padre sta arrivando, adesso. Ha l'aria un pochino arrabbiata». L'uomo con il cilindro si guardò intorno, e Lyra si avviò verso la folla del teatro. Anche se le sarebbe piaciuto molto vedere la Ferrovia Ctonia (la signora Coulter aveva detto che non era esattamente fatta per la gente della loro classe) aveva paura di trovarsi intrappolata sottoterra; meglio esser fuori all'aperto, dove poteva correre, se doveva. Camminò e camminò, e le strade si fecero più buie e più vuote. Stava piovigginando, ma anche se non vi fossero state nuvole la città sporcava il cielo di troppe luci perché si vedessero le stelle. Pantalaimon pensava che stavano muovendosi verso Nord, ma chi poteva dirlo? Strade senza fine di casette di mattoni identiche, con giardinetti in cui poteva entrare a stento una pattumiera; grandi fabbriche spettrali dietro recinti di filo metallico, con una sola luce ambarica a illuminare freddamente in alto su una muraglia, e una guardia notturna sonnecchiante presso il suo braciere; occasionalmente un lugubre oratorio, distinto dai magazzini soltanto dal crocifisso all'esterno. Una volta provò la porta di uno di questi luoghi, solo per sentire un gemito provenire da una panca a mezzo metro di distanza nel buio. Si rese conto che l'intero porticato era pieno di figure addormentate, e corse via. «Dove andremo a dormire, Pan?» disse, mentre scendevano faticosamente per una strada di botteghe chiuse e sprangate. «Un portone, da qualche parte». «Non voglio esser vista, però. Sono tutti così aperti». «C'è un canale laggiù...» Stava guardando giù per una strada laterale a sinistra. E, senza dubbio, c'era una zona di oscurità luccicante che indicava uno specchio d'acqua aperto, e quando cautamente andarono a vedere trovarono il bacino di un canale dove una dozzina circa di chiatte erano ormeggiate ai moli, alcune galleggianti in gran parte fuori dall'acqua, altre basse e cariche sotto le gru che parevano forche. Una luce indistinta brillava a una finestra di un casotto di legno, e dal camino metallico saliva una voluta di fumo; le uniche altre luci erano alte sulle pareti di un magazzino o sulla piattaforma di una gru, e lasciavano il terreno al buio. Sui moli erano ammucchiati barili di spirito di carbone, con cataste di grandi tronchi rotondi, e rotoli di cavo coperto di caucciù. Lyra si avvicinò in punta di piedi al capanno e sbirciò dalla finestra. Un vecchio era impegnato nella laboriosa lettura di un giornaletto di storie a disegni e fumava la pipa, con la sua spaniel-daimon accoccolata a dormire sul tavolo. Mentre lei guardava, l'uomo si alzò e sollevò un bollitore annerito dalla stufa di ferro per versare dell'acqua bollente in un boccale tutto segnato, per poi risistemarsi con il suo bravo giornale. «Dovremmo chiedergli di farci entrare, Pan?» bisbigliò Lyra, ma lui pensava ad altro; era un pipistrello, un gufo, e poi di nuovo un gatto selvatico; lei si guardò intorno, dappertutto, cogliendo il suo panico, e poi li vide, contemporaneamente a lui: due uomini che correvano alla sua volta, uno per parte, e il più vicino era munito di una rete da lancio. Pantalaimon emise un grido stridulo e si slanciò in forma di leopardo contro il daimon dell'uomo più vicino, una volpe dall'aspetto feroce, respingendola indietro così da farle ostacolare le gambe dell'uomo. L'uomo imprecò e si accucciò di lato, e Lyra gli sfrecciò davanti verso gli spazi aperti della banchina. Ciò che non doveva fare era farsi incastrare in un angolo. Pantalaimon, un'aquila, adesso, le calò d'improvviso addosso e gridò: «A sinistra! Sinistra!» Lei scartò da quella parte e vide un'apertura tra i barili di spirito di carbone e l'estremità di una baracca di lamiera ondulata, e sfrecciò da quella parte come un proiettile. Ma quelle reti da lancio! Sentì un sibilo nell'aria, e qualcosa accanto alla sua guancia diede una frustata e la punse acutamente, e delle odiose cordicelle incatramate attraverso il viso, le braccia, le mani, la impicciarono e la bloccarono, e lei cadde, aggrovigliandosi e cercando di strapparle e lottando invano. «Pan! Pan!» Ma la volpe-daimon stava straziando il gatto-Pantalaimon, e Lyra sentì il dolore nella sua stessa carne, ed emise singhiozzando un gran grido mentre cadeva. Un uomo si mise a passarle rapidamente delle corde attorno al corpo, gli arti, la gola, la testa, impacchettandola più e più volte sul terreno bagnato. Lei era ridotta all'impotenza, esattamente come una mosca che un ragno abbia ridotto in suo potere. Il povero Pan, ferito, si stava trascinando alla sua volta, con la volpe-daimon che gli tormentava la schiena, e non gli era rimasta neppure la forza per mutare di forma, addirittura; e l'altro uomo giaceva in una pozza, con una freccia che gli trapassava il collo. L'intero mondo si fermò quando anche l'uomo occupato a legare Lyra lo vide. Pantalaimon si levò a sedere e sbatté le palpebre, e poi si sentì un lieve urto, e l'uomo con la rete cadde fra rantoli soffocati proprio addosso a Lyra, che gridò d'orrore: c'era del sangue, del sangue! che sgorgava dal suo corpo. Rumore di piedi in corsa, e qualcuno le tolse l'uomo di dosso e si chinò su di lei; poi altre mani sollevarono Lyra, un coltello penetrò a strappare, e le maglie della rete si aprirono e caddero via una a una, e lei le strappò a sua volta, sputando, e si slanciò a terra per abbracciare Pantalaimon. Inginocchiata, si contorse per osservare i nuovi venuti. Tre uomini scuri, uno armato di un arco, gli altri due con dei coltelli; e quando lei si voltò l'arciere trattenne il respiro. «Ma... non sei mica Lyra?» Era una voce familiare, ma lei non riuscì a collocarla fino a che lui non fece un passo in avanti così che la luce più prossima gli cadde sul viso e sul daimon-falco che aveva sulla spalla. In quel momento capì. Un gyziano! Un vero gyziano di Oxford, in carne e ossa! «Tony Costa» disse lui. «Ti ricordi? Un tempo giocavi con il mio fratellino Billy vicino alle barche, a Jerico, prima che lo acchiappassero gli Ingoiatori». «Oh, Dio, Pan, siamo salvi!» singhiozzò lei, ma subito dopo un pensiero le attraversò la mente: era la barca dei Costa quella di cui si era impadronita quel giorno famoso. E se lui se ne ricordava? «Meglio se vieni con noi» disse lui. «Sei sola?» «Sì. Stavo scappando via...» «Va bene, non parlare adesso. Pensa solo a star buona. Jaxer, sposta quei corpi più al buio. Kerim, da’ un'occhiata intorno». Lyra si alzò, malferma, tenendo il gatto selvatico-Pantalaimon stretto al petto. Lui si stava sforzando di vedere qualcosa, e lei ne seguì lo sguardo; poi comprese, e si sentì improvvisamente incuriosita: cos'era accaduto ai daimon dei morti? Stavano svanendo, questa era la risposta; stavano svanendo e si disperdevano come atomi di fumo, malgrado tutti i loro sforzi per rimanere accanto ai loro umani. Pantalaimon nascose gli occhi, e Lyra si affrettò ciecamente dietro Tony Costa. «Cosa ci fate, qui?» «Sta’ buona, ragazza. Ci sono già abbastanza guai in giro senza andarne a cercare degli altri. Parleremo in barca». La guidò oltre un ponticello di legno fino al cuore del bacino d'ormeggio. Gli altri due li seguivano a passi felpati. Tony svoltò seguendo la banchina e poi un molo di legno disposto ad angolo retto, da cui salì a bordo di una barca gyziana e spalancò la porta della cabina. «Entra» disse. «Sbrigati, ora». Lyra eseguì, dando un colpetto alla borsa (che non aveva mai lasciato andare, neppure quando si era trovata nelle maglie della rete) per assicurarsi che l'aletiometro fosse ancora lì. Nella lunga cabina stretta, alla luce di una lanterna appesa a un uncino, vide una grossa donna robusta, seduta a un tavolo con un giornale. Lyra riconobbe la madre di Billy. «E questa chi è?» disse la donna. «Non sarà mica Lyra?» «Proprio lei. Senti, Ma, dobbiamo muoverci. Abbiamo ammazzato due uomini lì nel bacino. Pensavamo che fossero degli Ingoiatori, ma ora direi che erano dei mercanti turchi. Avevano preso Lyra. Non è il momento di parlare, lo faremo lungo il cammino». «Vieni qui, bambina mia» disse Ma Costa. Lyra obbedì, metà felice e metà preoccupata, perché Ma Costa aveva delle mani che parevano due randelli, e lei oramai ne era sicura: era proprio la loro barca quella che aveva catturato con Roger e gli altri ragazzi dei college. Ma la madre barcaiola prese fra le mani il viso di Lyra, e il suo daimon, un grosso falco, si chinò dolcemente per leccare la testa di gatto selvatico di Pantalaimon. Poi Ma Costa passò le grosse braccia attorno a Lyra e se la strinse al petto. «Non so proprio che cosa tu stia facendo qui, ma sembri proprio stanca. Puoi usare il lettino di Billy, appena ti avrò dato qualcosa di caldo da bere. Ora mettiti giù, qui, bambina mia». Pareva che il suo atto di pirateria fosse stato perdonato, o almeno dimenticato. Lyra si sistemò su una panca guarnita di cuscini dietro il piano ben strofinato di un tavolo di pino, mentre il cupo brontolio del motore faceva vibrare la cabina. «Dove andiamo?» chiese Lyra. Ma Costa stava mettendo una casseruola di latte sopra la stufa di ferro, e riattizzava il fuoco attraverso la grata. «Via di qua. Niente chiacchiere ora. Parleremo in mattinata». E non disse più nulla, porgendo a Lyra una tazza di latte quando fu pronta, issandosi sul ponte quando la barca prese a muoversi, scambiando qualche occasionale bisbiglio con gli uomini. Lyra sorseggiò il latte e sollevò un angolo della tendina per osservare lo scorrere delle scure banchine. Un paio di minuti dopo dormiva profondamente. Si svegliò in un lettuccio stretto, con quel confortante rombo del motore sotto di lei, in profondità. Si alzò a sedere, sbatté la testa, imprecò, tastò tutt'intorno, e si alzò con maggiore attenzione. Una grigia luce sottile le mostrò altre tre cuccette, tutte vuote e ordinatamente rifatte, una sotto la sua e due dall'altra parte della minuscola cabina. Rotolò oltre il margine della cuccetta e si ritrovò vestita della biancheria intima, e vide il vestito e il soprabito di lupo ripiegati all'estremità della sua cuccetta, insieme alla sua borsetta. L'aletiometro era ancora lì. Si vestì rapidamente e attraversò la porta all'estremità per ritrovarsi nella cabina con la stufa, dove faceva un bel calduccio. Non c'era nessuno, lì. Dalle finestre vide, da entrambe le parti, dei grigi mulinelli di nebbia, con ogni tanto qualche forma scura che avrebbe potuto essere un edificio, o un albero. Prima che potesse uscire sul ponte, la porta esterna si aprì e scese giù Ma Costa, avvolta in un vecchio soprabito di tweed su cui l'umidità si era depositata in migliaia di perline brillanti. «Dormito bene?» chiese, allungando la mano verso una padella. «Ora siediti dove non sei d'impiccio e io ti preparerò qualcosa per colazione. Non startene in piedi qui in mezzo: non c'è abbastanza spazio». «Dove siamo?» disse Lyra. «Sul Grand Junction Canal. Tu non farti vedere, bambina. Non voglio vederti di sopra. Ci sono dei problemi». Tagliò un paio di fettine di pancetta e le mise in padella, e spezzò un uovo per accompagnarle. «Che tipo di problemi?» «Nulla che non possiamo risolvere, se tu non ti ci metti di mezzo». E non volle dire nient'altro fino a che Lyra non avesse mangiato. La barca rallentò a un certo punto, qualcosa urtò contro la sua fiancata, e lei sentì voci maschili levarsi adirate; ma poi qualcuno li fece ridere con una battuta, e le voci si allontanarono, e la barca riprese la rotta. Poi Tony Costa scese nella cabina. Era un uomo possente, dal viso scuro, e ora che poteva vederlo alla luce del sole Lyra riconobbe una certa tetraggine nella sua espressione. «Bene» disse. «Adesso dicci che cosa stavi facendo a Londra, Lyra. Ti avevamo contato fra quelli che erano stati presi dagli Ingoiatori». «È che vivevo con questa signora, no...» Con un certo impaccio Lyra rimise insieme la propria storia, e la sistemò in ordine come se avesse dovuto preparare un mazzo di carte per distribuire una smazzata. Disse loro ogni cosa, salvo dell'aletiometro. «E poi ieri sera al ricevimento ho scoperto quello che veramente stavano facendo. Proprio la signora Coulter era una degli Ingoiatori, e voleva usarmi per aiutarla a catturare altri bambini ancora. E ciò che fanno è...» Ma Costa uscì dalla cabina nel pozzetto. Tony attese fino a che la porta non si richiuse, e riprese: «Lo sappiamo quello che fanno. Almeno, lo sappiamo in parte. Sappiamo che non tornano più. I bambini vengono portati al Nord, lontanissimo, e poi ci fanno sopra degli esperimenti. All'inizio pensavamo che provassero su di loro delle malattie e delle medicine, ma non ci sarebbe stata nessuna ragione di cominciare così all'improvviso due o tre anni fa. Poi abbiamo pensato ai tartari, che ci fosse qualche accordo segreto che stavano facendo dalle parti della Siberia; perché i tartari vorrebbero spostarsi a Nord proprio come tutti gli altri, per lo spirito di carbone e le miniere di fuoco, e ci sono voci di guerra da prima ancora che cominciasse la storia degli Ingoiatori. E abbiamo pensato che gli Ingoiatori stessero comprando i capi dei tartari dando loro i bambini, perché i tartari li mangiano, no? Cuociono i bambini al forno e li mangiano». «Ma non è affatto vero!» disse Lyra. «È vero. Ci sarebbero un sacco di altre cose da raccontare, e tutto. Hai mai sentito parlare dei Nälkäinens?» «No. Neppure quando ero con la signora Coulter. Che cosa sono?» «È un tipo di fantasmi che hanno loro lassù in quelle foreste. Grossi quanto un bambino, e non hanno la testa. Vanno in giro la notte cercando la strada a tentoni, e se tu ti metti a dormire all'aperto nella foresta quelli ti acchiappano e non ne vogliono più sapere di lasciarti andare per nulla al mondo. Nälkäinens è una parola di quelli del Nord. E poi i Succhiavento, anche quelli sono pericolosi. Vanno alla deriva a mezz'aria. Ti può capitare di imbatterti in un gruppo di loro che galleggiano insieme, o impigliati nei rami di un pruno. Non appena ti toccano, le forze ti abbandonano completamente. Non si possono vedere se non come una sorta di tremolio nell'aria. E i Nospiranti...» «E questi chi sono?» «Guerrieri ammazzati soltanto a metà. Essere vivi è una cosa, ed essere morti un'altra cosa, ma essere mezzo ammazzato è peggio di tutto. Non riescono a morire, e vivere è del tutto al di là delle loro possibilità. Continuano a vagabondare senza fine. Li chiamano Nospiranti a causa di ciò che gli è stato fatto». «E cioè?» chiese Lyra, a occhi spalancati. «I tartari del Settentrione gli aprono la gabbia toracica spezzando loro le costole e tirano fuori i polmoni. C'è una vera e propria arte per farlo. Lo fanno senza ammazzarli, ma a quel punto i polmoni non possono più funzionare, se non fosse per i loro daimon che li pompano a mano, gonfiandoli e sgonfiandoli, e così il risultato è che sono a mezza via tra respirare e non respirare, tra vita e morte, semivivi, insomma. E i loro daimon sono obbligati a pompare e pompare senza smettere mai, o altrimenti perire con loro. A volte può capitare di imbattersi in un intero plotone di Nospiranti, nella foresta, ho sentito dire. E poi ci sono i panserbjørne. Ne hai sentito parlare? La parola significa orsi corazzati. Sono un po’ come una specie di orsi polari, solo che...» «Sì! Ne ho sentito parlare! Uno degli uomini, ieri sera, ha detto che mio zio, Lord Asriel, è imprigionato in una fortezza sorvegliata da orsi corazzati». «È lì, adesso? E cosa ci faceva lassù?» «Esplorava. Ma dal modo in cui parlava quell'uomo io non credo che mio zio stia dalla stessa parte degli Ingoiatori. Secondo me a loro faceva piacere che fosse imprigionato». «Be’, non ne uscirà più, se a fargli la guardia sono gli orsi corazzati. Quelli sono una specie di mercenari, lo sai che vuol dire questa parola? Vendono la loro forza a chiunque li paghi. Hanno delle mani simili a quelle umane, e hanno imparato a lavorare il ferro tanto tempo fa, ferro di origine meteoritica, soprattutto, e ne fanno grandi lastre e piastroni e poi se ne ricoprono. Sono secoli che fanno delle incursioni contro gli Skraeling. Sono dei ferocissimi assassini, assolutamente spietati. Però mantengono la parola. Se fai un accordo con un panserbjørne, su quello puoi stare tranquillo». Lyra considerò tutti questi orrori con reverenza. «A Ma non piace sentir parlare del Nord» disse Tony dopo qualche momento, «per quello che potrebbe esser successo a Billy. Vedi, sappiamo che l'hanno portato su al Nord». «E come mai?» «Abbiamo acchiappato uno di quegli Ingoiatori e l'abbiamo fatto parlare. È così che abbiamo ottenuto quel po’ che sappiamo di quello che stanno facendo. I due dell'altra notte non erano degli Ingoiatori; troppo pasticcioni. Se lo fossero stati li avremmo presi vivi. Vedi, il popolo gyziano è stato fra i più duramente colpiti da questi Ingoiatori, e ci stiamo riunendo tutti insieme per decidere cosa fare. È quello che stavamo facendo stanotte al bacino, facevamo rifornimento, perché stiamo andando a un grande raduno nelle Fens, uno di quelli che noi chiamiamo un Ropi. E quello che penso io è che manderemo una spedizione di soccorso, quando avremo sentito quello che sanno gli altri gyziani, quando avremo messo insieme le nostre conoscenze. Questo è quel che farei io, se fossi nei panni di John Faa». «E chi è John Faa?» «Il re dei gyziani». «E davvero andrete a salvare i ragazzini? Anche Roger?» «Chi è Roger?» «Il garzone di cucina del Jordan College. Venne preso proprio come Billy, il giorno prima che io me ne andassi con la signora Coulter. Scommetto che se avessero preso me lui sarebbe venuto a salvarmi. Se voi andate a salvare Billy, voglio venire anch'io a salvare Roger». E lo zio Asriel, pensò; ma questo non lo disse. Sette John Faa Ora che aveva in testa una cosa da fare, Lyra si sentiva molto meglio. Aiutare la signora Coulter era andato benissimo, ma Pantalaimon aveva ragione: lì non aveva svolto nessun lavoro degno di questo nome, e in realtà era stata soltanto una specie di grazioso animaletto da compagnia. Sulla barca dei gyziani, invece, di lavoro ce n'era parecchio, e a farglielo fare ci pensò Ma Costa. Così, dovette pulire e spazzare, pelar patate e preparare il tè, ingrassare i cuscinetti dell'asse dell'elica e ripulire il filtro che la riparava dalle alghe, e poi lavare i piatti, aprire gli accessi delle chiuse, lanciare e legare le cime d'ormeggio; e nel giro di un paio di giorni si sentì a suo agio in questa nuova vita né più né meno che se fosse nata in mezzo ai gyziani. La cosa di cui però non si accorse fu che i Costa erano in ogni momento bene all'erta per cogliere ogni segno di insolito interesse nei confronti di Lyra da parte della gente di terra. Lei non se n'era resa conto, ma era diventata piuttosto importante, e la signora Coulter e la sua Intendenza Generale per l'Oblazione non avrebbero mancato di farla cercare dappertutto e in tutte le maniere. E in effetti, a sentir le chiacchiere che Tony raccoglieva nei bar lungo il cammino, la polizia si era lanciata in una serie di perquisizioni a sorpresa di case, fattorie, cantieri e fabbriche; e senza la minima spiegazione, anche se girava una voce secondo cui stavano cercando una ragazzina che era scomparsa. Il che per di più era di per sé ben strano, visti tutti i ragazzini che erano spariti senza che nessuno si preoccupasse di cercarli. Sia i gyziani sia la gente di terra stavano diventando sempre più tesi e nervosi. E l'interesse dei Costa nei confronti di Lyra aveva anche un'altra ragione, ma lei doveva conoscerla solo qualche giorno dopo. Così, cominciarono a tenerla sotto coperta ogni volta che passavano davanti alle casette dei guardiani delle chiuse o nei bacini d'ormeggio, e in ogni altro posto dov'era probabile che vi fossero in giro degli sfaccendati. Una volta attraversarono una cittadina dove la polizia stava perquisendo tutte le barche che percorrevano quella via d'acqua, e aveva bloccato il traffico in tutte e due le direzioni. I Costa, però, furono perfettamente all'altezza della situazione. C'era un compartimento segreto sotto la cuccetta di Ma, dove Lyra rimase raggomitolata per due ore mentre la polizia percuoteva rumorosamente tutta la barca. «Ma scusa, come mai i loro daimon non mi hanno trovato?» domandò lei più tardi; e allora Ma le mostrò il rivestimento del comparto segreto: era legno di cedro, che sui daimon ha un effetto soporifero; tanto è vero che Pantalaimon aveva trascorso tutto quel tempo felicemente addormentato accanto alla testa di Lyra. Lentamente, con molte fermate e deviazioni, la barca dei Costa si avvicinava comunque alle Fens, quella vasta regione selvatica e mai completamente mappata, fatta di cieli immensi e acquitrini e pantani infiniti, che si trovava nell'Anglia orientale. La sua parte costiera si confondeva inestricabilmente con le baie e le calette segnate dalle maree di quel mare poco profondo, un mare che dall'altra parte si mischiava con l'Olanda; e certe parti delle Fens erano state chiuse con delle dighe e poi prosciugate dagli olandesi, e alcuni di loro poi erano andati a vivere laggiù; così che la parlata delle Fens era pesantemente fitta di termini olandesi. Altre parti, però, non erano mai state prosciugate, né messe a coltura, né abitate in modo stabile; e nelle regioni centrali più selvatiche, dove serpeggiavano le anguille e gli uccelli acquatici si riunivano in grandi stormi, dove baluginavano irreali i fuochi palustri, e i perdistrada tentavano i viaggiatori distratti a smarrire la via per incontrare fra paludi e acquitrini la fine segnata dal loro destino, il popolo gyziano aveva sempre trovato la possibilità di riunirsi in tutta sicurezza. E adesso, attraverso mille tortuosi canali, calette e corsi d'acqua, le imbarcazioni dei gyziani si stavano dirigendo verso i Byanplats, l'unica particella di terreno un po’ più elevato in quelle centinaia di miglia quadrate di stagni, acquitrini e paludi. Lì c'era un'antica sala per riunioni in legno, e intorno a essa un mucchietto di abitazioni permanenti, con pontili e banchine, e il mercato delle anguille. Quando veniva convocato un Byan-Ropi, cioè un raduno, o assemblea, di tutti i gyziani, tante erano le imbarcazioni che venivano a riempire le vie d'acqua là intorno che si poteva procedere per un intero miglio in ogni direzione camminando sempre sui loro ponti; o almeno, così si diceva. Erano i gyziani a comandare, nelle Fens. Nessun altro osava entrarci e, fino a che mantenevano l'ordine e commerciavano senza imbrogli, i terraioli chiudevano un occhio sul contrabbando incessante e sulle occasionali faide violente. Se qualche volta poi il corpo di un gyziano veniva trovato arenato da qualche parte sulla costa, o finiva impigliato in una rete da pesca... be’, dopo tutto era solo un gyziano. Lyra ascoltava rapita le storie che parlavano degli abitanti delle Fens, del grande cane fantasma Black Shuck, dei fuochi palustri che nascono dalle bolle d'olio stregato, e prese a considerarsi anche lei una gyziana prima ancora di arrivare alle Fens. Era velocemente ricaduta nel suo modo di parlare da monellaccia di Oxford e stava già acquisendo un accento gyziano, con tanto di parole Fen-olandesi. Ci pensò Ma Costa a ricordarle qualche cosetta. «Guarda che tu non sei gyziana, Lyra. Con la pratica, puoi farti passare per gyziana, ma non basta la nostra lingua per essere uno di noi. Ci sono cose che vanno in profondità dentro di noi, e possenti correnti. Noi siamo un popolo d'acqua, dalla testa ai piedi, e tu no, tu sei una persona di fuoco. Ciò a cui assomigli di più sono i fuochi palustri, è questo il posto che occupi tu nello schema dei gyziani; c'è dell'olio stregato nella tua anima. Sei ingannevole, bimba, ecco quello che sei». Lyra ci rimase male. «Io non ho mai ingannato nessuno! Puoi chiedere...» Non c'era nessuno a cui chiedere, ovviamente, e Ma Costa si fece una bella risata, ma con gentilezza. «Non capisci che ti sto facendo un complimento, ochetta che non sei altro?» disse, e Lyra si sentì tranquillizzata, pur senza capire. Quando raggiunsero i Byanplats era sera, e il sole stava per tramontare in una pozza di cielo color del sangue. La bassa isola e la Zaal nereggiavano ingobbite contro la luce, come gli edifici raggruppati lì attorno; fili di fumo si levavano nell'aria ferma, e dalla folla delle barche tutto intorno giungevano gli odori del pesce fritto, della foglia da fumo, dello spirito di ginnevro. Ormeggiarono in prossimità della stessa Zaal, a una bitta che secondo Tony era stata usata dalla loro famiglia per intere generazioni. Poco dopo Ma Costa mise sul fuoco la padella, con un bel paio di grasse anguille che sfrigolavano e scoppiettavano, e il bollitore sul fuoco per la crema di patate. Tony e Kerim si oliarono i capelli, indossarono i loro migliori giubbotti di cuoio, misero al collo un fazzoletto a pallini blu, si caricarono le dita di anelli d'argento e andarono a salutare qualche vecchio amico delle barche vicine, e a bere un bicchiere o due nel bar più vicino. Tornarono con notizie importanti. «Siamo arrivati giusto in tempo. Il Ropi è questa sera stessa. E tutti quanti in città vanno dicendo – guarda che è roba da non credere! – sono tutti lì che dicono che la ragazzina scomparsa è a bordo di una barca gyziana, e si farà vedere questa sera al nostro Ropi!» Fece una gran risata e scompigliò i capelli di Lyra. Da quando erano entrati nelle Fens il suo umore aveva cominciato a migliorare, come se la disperata tetraggine che il suo viso mostrava all'esterno fosse stata soltanto una maschera. E Lyra sentì l'eccitazione crescerle in petto a mano a mano che mangiava e lavava i piatti; poi si pettinò i capelli e, infilando l'aletiometro in una tasca del soprabito di pelliccia di lupo, saltò a terra per unirsi alle altre famiglie che risalivano il pendio verso la Zaal. Aveva creduto che Tony stesse scherzando. Ben presto capì che non era così, o altrimenti doveva assomigliare a una gyziana assai meno di quanto avesse creduto, perché c'era un sacco di gente che la fissava, e i bambini la indicavano a dito, e nel momento in cui raggiunsero le grandi porte della Zaal stavano ormai camminando in mezzo a due vere e proprie ali di folla, una per parte, tutta gente che era rimasta indietro per fissar loro addosso gli occhi e insieme per lasciarli passare. E allora Lyra cominciò a sentirsi davvero nervosa. Si tenne stretta a Ma Costa, e Pantalaimon si fece il più grosso possibile e prese la forma di una pantera per rassicurarla. Ma Costa montò su per gli scalini come se non ci fosse assolutamente nulla al mondo in grado di fermarla o di farle accelerare il passo, mentre Tony e Kerim le camminavano orgogliosamente al fianco come due principi. Il salone era illuminato da lampade a nafta, che bastavano a mettere in luce i visi e i corpi dei convenuti ma lasciavano le altissime travi perdute nel buio. La gente che entrava doveva lottare per trovar posto in platea, dove le panche erano già affollate; ma le famiglie si stringevano per far posto agli altri, i piccoli finivano in braccio, i daimon si accoccolavano a terra o si appollaiavano in disparte sulle ruvide pareti di legno. Sul davanti della Zaal vi era una piattaforma rialzata su cui erano stati disposti otto sedili di legno intagliato. Mentre Lyra e i Costa si trovavano dei posti in piedi lungo una delle pareti del salone (di posti a sedere non n'era rimasto neppure uno), otto uomini uscirono dall'ombra sul retro della piattaforma e andarono a mettersi davanti ai sedili. Un'ondata di eccitazione attraversò il pubblico, fra inviti reciproci al silenzio e gente che si affrettava a occupare gli ultimi spazi rimasti sui banchi. Infine si fece silenzio, e sette degli uomini sulla piattaforma si misero a sedere. L'uomo che rimase in piedi era sulla settantina, ma alto, dotato di un collo taurino, possente. Aveva una semplice giacca di tela e una camicia a scacchi, come molti gyziani; non aveva nulla di diverso dagli altri, all'apparenza, se non un'aria di autorevolezza e di forza. Lyra la riconobbe: era una cosa che aveva lo zio Asriel, e anche il Maestro del Jordan. Il daimon di quell'uomo era un corvo, molto simile a quello del Maestro. «Quello è John Faa, il signore dei gyziani d'Occidente» bisbigliò Tony. John Faa cominciò a parlare, con voce lenta e profonda. «Gyziani! Benvenuti a questo Ropi. Siamo qui per ascoltare, e per decidere. Tutti sapete perché. Vi sono molte famiglie, qui, che hanno perduto un bambino. Alcune ne hanno persi due. C'è qualcuno che ce li sta portando via. Anche i terraioli stanno perdendo dei bambini. Non abbiamo alcun conflitto con i terraioli su questo. «Ora: si è sentito parlare di una bambina e di una ricompensa. Eccovi la verità, per mettere fine a ogni pettegolezzo. Il nome della bambina è Lyra Belacqua; è ricercata dalla polizia dei terraioli. C'è una ricompensa di mille sovrane per chi gliela consegnerà. È una bambina dei terraioli, ed è sotto la nostra protezione, e ci rimarrà. Chiunque si senta tentato da quelle mille sovrane farà meglio a cercarsi un posto che non sia né sulla terra né sull'acqua. Noi non la consegneremo». Lyra si sentì arrossire dalla radice dei capelli fino alle piante dei piedi; Pantalaimon divenne una falena marroncina per nascondersi. Tutto intorno, gli occhi stavano spostandosi su di lei, che non poté far altro che alzare lo sguardo su Ma Costa, in cerca di rassicurazione. Ma John Faa aveva ripreso a parlare. «Possiamo parlare quanto vogliamo, ma a chiacchiere non cambieremo un bel nulla. Dobbiamo agire, se vogliamo cambiare le cose. Eccovi un altro fatto concreto: gli Ingoiatori, questi ladri di bambini, sono soliti portare i loro prigionieri in una cittadina del remoto Nord, su nelle terre delle tenebre. Io non so che cosa ci facciano con loro, lassù. Certi dicono che li uccidono, altri dicono cose diverse. Non lo sappiamo. «Quel che sappiamo è che lo fanno con l'aiuto della polizia dei terraioli e del clero. Tutti i poteri della Terra li stanno aiutando. Ricordatevene bene. Loro sanno quello che sta accadendo, e li aiutano ogni volta che possono. «Quello che sto per proporre non sarà facile. E ho bisogno della vostra approvazione. La mia proposta è di mandare una banda di gente disposta a combattere lassù al Nord, a recuperare quei ragazzini e a riportarli indietro vivi. Vi propongo di impiegare il nostro oro, in questo, e tutta l'abilità e il coraggio di cui siamo capaci. Sì, Raymond van Gerrit?» Un uomo fra il pubblico aveva alzato una mano, e John Faa si sedette per lasciarlo parlare. «Chiedo scusa, Lord Faa. Ci sono dei ragazzini terraioli che sono stati catturati, oltre ai gyziani. Tu stai dicendo che dovremmo salvare anche quelli?» John Faa si alzò per rispondere. «Raymond, tu vuoi forse dire che dovremmo aprirci la strada combattendo in mezzo a ogni genere di pericoli fino a raggiungere un gruppetto di bambini terrorizzati, e poi dire a qualcuno di loro che può ritornare a casa, e agli altri che devono restare lì? No, tu sei un uomo migliore di questo. Bene, allora, ho la vostra approvazione, amici miei?» La domanda li colse di sorpresa, perché vi fu un momento di esitazione; ma poi la sala si riempì di un ruggito a gola spiegata, e si udirono battere forte le mani, si levarono pugni chiusi, si sentirono rumoreggiare voci cariche di eccitazione. Tremarono le travi della Zaal, e dai posti dove si erano appollaiati lassù in alto, nel buio, dozzine di uccelli addormentati si risvegliarono spaventati, sbattendo le ali e facendo cadere di sotto la polvere. John Faa lasciò che quel rumore infuriasse per un minuto, e poi sollevò le mani per domandare di nuovo il silenzio. «Ci vorrà un po’ di tempo per organizzare tutto questo. Voglio che i capi delle famiglie riscuotano una tassa e arruolino degli uomini. Ci incontreremo di nuovo fra tre giorni. Nel frattempo io parlerò con la bambina che ho menzionato prima e con Farder Coram, e formulerò un piano da presentarvi quando torneremo a incontrarci. Buona notte a tutti». La sua presenza massiccia, semplice e brusca bastò a riportare la calma fra loro. Mentre la folla cominciava a uscire dalle grandi porte nella sera gelida, per dirigersi alle barche o ai bar sovraffollati del piccolo villaggio, Lyra disse a Ma Costa: «Chi sono quegli altri uomini sulla piattaforma?» «I capi delle sei famiglie, e quell'altro è Farder Coram». Era facile comprendere cosa intendeva con “quell'altro”, perché era il più vecchio dei presenti. Camminava appoggiato a un bastone, e tutto il tempo che era rimasto seduto dietro John Faa aveva tremato come in preda alla terzana. «Vieni» disse Tony. «La cosa migliore è che io ti porti a fare i tuoi omaggi a John Faa. Rivolgiti a lui come Lord Faa. Non so che cosa ti chiederà, ma cerca di dire la verità». Pantalaimon adesso era un passerotto, e se ne rimase appollaiato, pieno di curiosità, sulla spalla di Lyra, gli artigli ben affondati nel soprabito di lupo, mentre lei seguiva Tony attraverso la folla fin sulla piattaforma. Lui la sollevò. Sapendo che tutti i presenti la stavano ancora fissando, e ben consapevole di quelle mille sovrane che si era trovata d'un tratto a valere, lei arrossì ed esitò. Pantalaimon le sfrecciò in seno, trasformandosi in un gatto selvatico, sistemandosi fra le sue braccia e sibilando piano nel guardarsi attorno. Lyra si sentì spingere, e mosse un passo verso John Faa. Era severo, massiccio e privo d'espressione, simile più a una colonna di roccia che a un uomo, però si chinò e le porse la mano. Lei vi accostò la sua, che quasi vi scomparve. «Benvenuta, Lyra» disse. Così da vicino, le parve che la sua voce rimbombasse come il rombo della terra stessa. Avrebbe potuto sentirsi nervosa, se non fosse stato per Pantalaimon, e perché il viso di pietra di John Faa aveva assunto un'espressione un po’ più cordiale. La stava trattando con grande gentilezza. «Grazie, Lord Faa» disse lei. «Ora, vieni nella saletta per le riunioni a parlare con me» disse John Faa. «Ti hanno fatto mangiare come si deve, i nostri Costa?» «Oh, sì. Abbiamo mangiato anguille, a cena». «Anguille veraci delle Fens, spero». La saletta per le riunioni era un posto piacevole, con un gran fuoco, delle credenze cariche d'argento e porcellana, e un pesante tavolo levigato e scurito dal tempo, con dodici sedie accostate. Gli altri uomini della piattaforma se n'erano andati, ma il vecchio tremante era ancora con loro. John Faa lo aiutò a prendere posto al tavolo. «Tu adesso ti siedi qui alla mia destra» disse John Faa a Lyra, e prese per sé la sedia a capotavola. Lyra si trovò proprio di fronte a Farder Coram. Era un po’ intimorita dal suo viso di teschio e dal suo tremito continuo. Per daimon aveva una splendida gatta color dell'autunno, piuttosto grossa, che percorse, altera, tutto il tavolo con la coda ritta e ispezionò con eleganza Pantalaimon, toccandogli brevemente il naso con il proprio prima di sistemarsi in grembo a Farder Coram, con gli occhi semichiusi e facendo piano le fusa. Una donna che Lyra non aveva notato uscì dall'ombra con un vassoio di bicchieri, lo posò vicino a John Faa, fece un inchino e se ne andò. John Faa versò due bicchierini di ginnevro da una brocca di pietra per Farder Coram e per sé, e del vino per Lyra. «E così» disse John Faa, «sei scappata via». «Sì». «E chi è la signora da cui sei scappata?» «Si chiama signora Coulter. E io credevo che fosse tanto cara ma ho scoperto che è una degli Ingoiatori. Ho sentito qualcuno che raccontava chi erano in realtà gli Ingoiatori, che si chiamano Intendenza Generale per l'Oblazione, e che lei era il loro capo, che era stata tutta un'idea sua. E stavano tutti quanti lavorando a una specie di piano, so mica qual era, solo che volevano che io li aiutassi a catturare altri ragazzini per loro. Solo che quelli non lo sapevano mica...» «Non sapevano cosa?» «Be’, per prima cosa non sapevano che io conoscevo certi ragazzini che sono stati presi. Il mio amico Roger, il garzone della cucina del Jordan College, e Billy Costa, e una ragazza del mercato coperto di Oxford. E poi un'altra cosa... Mio zio, sì, Lord Asriel. Io li ho sentiti parlare dei suoi viaggi al Nord, e non credo che lui abbia niente a che vedere con gli Ingoiatori. Perché avevo spiato di nascosto il Maestro e gli Accademici del Jordan, già, mi sono nascosta nel Salotto Privato dove non ci potrebbe entrare nessuno tranne loro, e gli ho sentito raccontare tutto quanto della sua spedizione al Nord, e della Polvere che aveva visto, e che aveva riportato indietro la testa di Stanislaus Grumman, che i tartari ci avevano fatto un buco dentro. E ora gli Ingoiatori lo hanno fatto imprigionare da qualche parte. E gli orsi corazzati gli fanno la guardia. E io lo voglio salvare». Sembrava piena d'ardore e di ostinazione, seduta lì, piccina contro l'alto schienale intagliato della sedia. I due vecchi non poterono fare a meno di sorridere, ma mentre il sorriso di Farder Coram fu un'espressione esitante, ricca, complessa, che tremolò attraverso il suo viso come il sole che caccia le ombre in un giorno ventoso di marzo, il sorriso di John Faa fu lento, caldo, semplice e pieno di gentilezza. «È meglio che tu ci racconti quello che hai sentito dire da tuo zio quella sera» disse John Faa. «Non tralasciare nulla, mi raccomando. Raccontaci tutto». Lyra lo fece, più lentamente di quanto aveva fatto con i Costa ma anche più onestamente. Aveva paura di John Faa, e la cosa che le faceva paura più di tutte era la sua gentilezza. Quando ebbe finito, Farder Coram parlò per la prima volta. Aveva una voce piena e musicale, ricca di toni quanto la pelliccia del suo daimon era ricca di sfumature di colore. «Questa Polvere» disse «l'hanno mai chiamata in qualche altra maniera, Lyra?» «No. Polvere e basta. La signora Coulter mi ha detto che cos'era, particelle elementari, ma non l'ha mai chiamata in altri modi». «E loro pensano che facendo qualche cosa a dei bambini saranno in grado di scoprire qualcosa di più su di essa?» «Sì. Però non so che cosa. A parte che mio zio... C'è qualcosa che mi sono dimenticata di dirvi. Quando gli ha fatto vedere le diapositive con la lanterna di proiezione, ce n'era anche un'altra che aveva portato. Era la Urlona...» «La che?» «L'Aurora» disse Farder Coram. «Non è vero, Lyra?» «Sì, è quella. E in mezzo alle luci della Urlona c'era una specie di città. Tutta torri e chiese e cupole e roba simile. Era un po’ come Oxford, è questo che ho pensato io, almeno. E lo zio Asriel, a lui interessava soprattutto quello, io penso, ma il Maestro e gli altri Accademici erano più interessati alla Polvere, come la signora Coulter e Lord Boreal e gli altri». «Capisco» disse Farder Coram. «È davvero interessante». «Ora Lyra» disse John Faa, «stammi bene a sentire. Farder Coram, questo qui, è un uomo sapiente. È un veggente. È stato lì a seguire tutto quello che succedeva con la Polvere e gli Ingoiatori e Lord Asriel e tutto il resto, ed è stato lì a seguire anche te. Ogni volta che i Costa arrivavano a Oxford, o una mezza dozzina di altre famiglie, se è per questo, poi gli riportavano indietro qualche notizia. Lo sapevi questo?» Lyra scosse la testa. Cominciava a spaventarsi. Pantalaimon stava emettendo un ringhio, troppo basso perché qualcuno potesse sentirlo, ma lei lo percepiva con le dita affondate nella sua pelliccia. «Eh, sì» disse John Faa, «tutto quello che fai, arriva tutto quanto al nostro Farder Coram qui presente». Lyra non resse più. «Ma non l'abbiamo mica rovinata! Davvero! Era solo un po’ di fango! E non siamo mica andati tanto lontano...» Farder Coram si mise a ridere. E allora smise di tremare e il suo viso si fece luminoso, e giovane. Ma Lyra non rideva affatto. Con le labbra tremanti disse: «E poi, anche se avessimo trovato il tappo, non l'avremmo mica tolto! Era solo uno scherzo! Non volevamo affondarla, no, mai e poi mai!» Allora anche John Faa si mise a ridere. Sbatté la larga mano sul tavolo con tanta forza da far tintinnare i bicchieri, e le sue spalle massicce sussultarono, e gli toccò asciugarsi le lacrime. Lyra non aveva mai visto una cosa del genere, mai udito un muggito simile; era come la risata di una montagna. «Oh, sì» disse lui, quando fu di nuovo in grado di parlare, «abbiamo sentito parlare anche di questo, ragazza mia! E credo che i Costa non abbiano potuto mettere piede da nessuna parte, da allora, senza che qualcuno glielo ricordasse. Meglio che ci lasci qualcuno a far la guardia, sulla tua barca, Tony, dice la gente. Ci sono un sacco di ragazzine feroci qui in giro! Oh, questa storia ha fatto il giro di tutte quante le Fens, cara mia. Ma non abbiamo nessuna intenzione di punirti per questo. No, no! Stai tranquilla». Guardò Farder Coram, e i due vecchi tornarono a ridere ma più dolcemente. E Lyra si sentì contenta, e protetta. Finalmente, John Faa scosse la testa e ritornò serio. «Ti stavo raccontando, Lyra, di come noi abbiamo saputo di te fin da quando eri piccola. Da quando sei nata. E dovresti sapere anche tu quello che sappiamo noi. Non so che cosa ti abbiano detto al Jordan College a proposito delle tue origini, ma loro non conoscono tutta la verità. Ti hanno mai detto chi erano i tuoi genitori?» Lyra era ormai stupefatta e stordita. «Sì» disse. «Mi hanno detto che ero... hanno detto che loro... mi hanno raccontato che Lord Asriel mi aveva portato laggiù perché mio padre e mia madre erano morti in un incidente aereo. Questo è quello che mi hanno detto». «Ah, è così? Be’, adesso, cara bambina, io ti racconterò una storia, una storia vera. Io so che è vera perché me l'ha raccontata una donna gyziana, e tutti loro dicono sempre la verità a John Faa e Farder Coram. Questa, dunque, è la verità su di te, Lyra. Tuo padre non è mai morto, in nessun incidente aereo, perché tuo padre è Lord Asriel». Lyra non poté far altro che restare stupefatta ad ascoltare. «Ecco come è andata la storia» continuò John Faa. «Quando era giovane, Lord Asriel se ne andò a esplorare tutto quanto il Nord, e ritornò con una grande fortuna. Ed era un uomo coraggiosissimo, focoso, rapido all'ira, pieno di passione. «E tua madre, anche lei era una donna appassionata. Non così nobile come lui, ma molto intelligente. Una studiosa, anzi, e coloro che l'hanno vista dicono che era davvero bella. Lei e tuo padre si innamorarono a prima vista. «Il guaio era che tua madre era già sposata. Aveva sposato un uomo politico. Un membro del partito del re, uno dei suoi più stretti consiglieri. Un uomo in ascesa. «Quando tua madre scoprì di aspettare un bambino, ebbe paura a dire al marito che non era suo. E quando quel bambino nacque – quella bambina, anzi, perché si tratta di te – fu subito chiaro, dal tuo aspetto, che non facevi certo onore al marito ma al tuo vero padre, e lei pensò che la cosa migliore fosse nasconderti in un posto lontano e far credere che tu fossi morta. «Così venisti portata nella regione dell'Oxfordshire, dove tuo padre aveva delle proprietà, e affidata a una donna gyziana che ti facesse da balia. Ma qualcuno spifferò al marito di tua madre quello che era accaduto, e lui allora arrivò di corsa e mise sottosopra tutto il cottage dove viveva la donna gyziana, solo che lei era scappata verso la grande villa; e il marito la inseguì, spinto da un potente impulso omicida. «Tuo padre era fuori a caccia, ma riuscirono ad avvertirlo e lui tornò indietro a cavallo in tempo per trovare il marito di tua madre all'inizio della grande scalinata. Ancora un momento e sarebbe riuscito a forzare l'armadio a muro dove la donna gyziana si era nascosta insieme a te, ma Lord Asriel lo sfidò, e si affrontarono subito, lì, sul posto, e Lord Asriel lo uccise. «La donna gyziana, Lyra, vide e sentì tutto quanto, ed è così che noi lo sappiamo. «Ne seguì un grande processo. Tuo padre non è uomo da negare o nascondere la verità, e ciò mise i giudici di fronte a un grosso problema. Lui aveva ucciso, è vero, aveva sparso del sangue, ma stava difendendo la sua casa e sua figlia contro un invasore. Dall'altra parte, la legge riconosce a chiunque il diritto di vendicare la violazione della propria moglie, e i legali del morto sostennero che questo è esattamente quello che lui stava facendo. «Il processo durò per settimane e settimane, con volumi interi di argomentazioni avanti e indietro da una parte all'altra. Alla fine i giudici punirono Lord Asriel confiscandogli tutte le sue proprietà e le sue terre, e facendo di lui un uomo povero; ed era stato più ricco di un re. «Quanto a tua madre, non volle avere più nulla a che fare con tutto ciò, e neppure con te. Ti voltò le spalle. La bambinaia gyziana mi ha detto di aver spesso avuto paura per come tua madre avrebbe potuto trattarti, perché era una donna orgogliosa e sdegnosa. E tanto basti per lei. «E poi c'eri tu. Se le cose fossero andate diversamente, Lyra, tu avresti potuto essere allevata come una gyziana, perché la bambinaia implorò il tribunale di lasciarti a lei; ma noi gyziani godiamo di ben poco credito di fronte alla legge. La corte decise che avresti dovuto essere sistemata in un priorato, e così avvenne, presso le Sorelle dell'Obbedienza di Watlington. Tu non puoi ricordartene. «Ma Lord Asriel non era disposto ad accettarlo. Nutriva un vero e proprio odio verso i priori, monaci e suore, ed essendo un uomo prepotente non fece altro che irrompere un giorno lì dentro e portarti via. Non per allevarti lui stesso, e neppure per affidarti ai gyziani; ti condusse al Jordan College, e sfidò la legge a disfare quel che aveva fatto. «Be’, la legge lasciò le cose come stavano. Lord Asriel tornò alle sue esplorazioni, e tu sei cresciuta al Jordan College. La sola cosa che disse tuo padre, la sola condizione che pose, fu che a tua madre non venisse mai permesso di vederti. Se mai avesse cercato di farlo, avrebbero dovuto impedirglielo, e farlo sapere a lui, perché tutta la rabbia della sua natura si era ormai rivolta contro di lei. Il Maestro promise fedelmente di farlo; e così il tempo trascorse. «Poi vennero tutte queste preoccupazioni a proposito della Polvere. E in tutto il Paese, in tutto il mondo, uomini sapienti, e anche donne, cominciarono a preoccuparsene. Non aveva nessuna importanza, invece, per noi gyziani, fino a che non hanno cominciato a portar via i nostri bambini. È qui che abbiamo cominciato a interessarcene. E abbiamo dei collegamenti che tu non immagini neppure, in ogni sorta di ambienti, compreso il Jordan College. Tu non lo sapevi, ma c'era qualcuno che ti osservava e faceva rapporto a noi fin dal giorno che sei arrivata lì. Perché ci interessavi, e la donna gyziana che ti aveva fatto da balia non ha mai smesso di preoccuparsi per te». «Chi era, quello che mi sorvegliava?» disse Lyra. Si sentiva immensamente importante, e strana, se tutto quel che faceva doveva essere oggetto di interesse a tanta distanza. «Era uno dei servitori della cucina. Era Bernie Johansen, il pasticcere. Lui è mezzo gyziano. Tu non l'hai mai saputo, ci scommetto». Bernie era un uomo gentile e solitario, una di quelle rare persone che avevano un daimon dello stesso sesso del proprio. Era contro Bernie che si era messa a gridare disperatamente quando era stato preso Roger. E intanto Bernie diceva tutto quanto ai gyziani! Era stupefatta. «E così, a ogni modo» proseguì John Faa, «abbiamo sentito che tu andavi via dal Jordan College, e che questo succedeva in un momento in cui Lord Asriel era imprigionato e non poteva impedirlo. E ci ricordammo di ciò che lui aveva ingiunto al Maestro di non fare mai, e ci ricordammo che l'uomo che tua madre aveva sposato, l'uomo politico che Lord Asriel aveva ucciso, si chiamava Edward Coulter». «La signora Coulter?» disse Lyra, assolutamente stupefatta. «Non sarà mica lei, mia madre?» «È lei. E se tuo padre fosse stato libero non avrebbe mai osato sfidarlo, e tu saresti ancora al Jordan, e non sapresti nulla. Ma che cosa stesse facendo il Maestro quando ti ha lasciato andar via è un mistero che io non riesco a spiegare. Tutto ciò che posso immaginare è che lei avesse qualche potere su di lui». D'improvviso Lyra comprese il curioso comportamento del Maestro la mattina in cui era partita. «Ma lui non voleva farlo...» disse, cercando di ricordare con precisione. «Lui... io sono dovuta andare da lui a trovarlo per primissima cosa quella mattina, e non dovevo dirlo alla signora Coulter... Era come se mi volesse proteggere dalla signora Coulter...» Si fermò e scrutò i due uomini con attenzione, e decise di dir loro tutta la verità su quel che era accaduto nel Salotto Privato. «Vedete, c'è anche qualcos'altro. Quella sera che mi ero nascosta nel Salotto Privato, io ho visto il Maestro che cercava di avvelenare Lord Asriel. Gli ho visto mettere una polverina nel vino, e io lo dissi a mio zio, e lui allora fece cadere la caraffa dal tavolo e lo rovesciò tutto quanto a terra. E così gli ho salvato la vita. Non sono mai riuscita a capire perché il Maestro avesse voluto avvelenarlo, lui che era sempre così gentile. Poi, il mattino che sono partita lui mi ha fatto chiamare molto presto nel suo studio, e io dovevo andare in segreto in modo che non lo sapesse nessuno, e lui mi ha detto...» Lyra si lambiccò il cervello per cercare di ricordare esattamente quel che il Maestro le aveva detto. Inutile. Scosse il capo. «La sola cosa che sono riuscita a capire è che mi ha dato una cosa, e io dovevo tenerla segreta verso di lei, la signora Coulter. Immagino che non ci sia nulla di male se lo dico a voi...» Frugò nella tasca del suo cappotto di lupo e tirò fuori il pacchetto avvolto nel velluto. Lo posò sulla tavola, e percepì la semplice massiccia curiosità di John Faa e la viva intelligenza lampeggiante di Farder Coram appuntarsi su di esso come due riflettori. Quando ebbe tirato fuori l'aletiometro, fu Farder Coram a parlare per primo. «Non avrei mai pensato di rivederne uno. È un lettore simbolico. Ti ha detto nulla in proposito, bambina mia?» «No. Solo che avrei dovuto imparare a leggerlo per conto mio. E mi ha detto che era un aletiometro». «Che cosa significa?» disse John Faa, rivolgendosi al suo compagno. «È una parola greca. Direi che deriva da aletheia, che significa verità. È un misuratore di verità. E sei riuscita a capire come usarlo?» «No. Almeno, posso fare in modo che le tre lancette corte puntino verso tre immagini diverse, ma non riesco a far nulla con quella lunga. Va dappertutto, per conto suo. Solo che qualche volta, sì, qualche volta quando riesco in un certo senso a concentrarmi, posso far andare la lancetta lunga da una parte o dall'altra soltanto con il pensiero». «Ma come funziona, Farder Coram?» disse John Faa. «E come si fa a leggerlo?» «Tutte queste immagini lungo il bordo» disse Farder Coram, tenendolo delicatamente sotto l'intenso sguardo deciso di John Faa, «sono dei simboli, e ognuno di essi sta per un'intera serie di cose. Prendiamo l'àncora, qui. Il primo significato è quello di speranza, perché la speranza ti dà un punto fisso di riferimento, come un'àncora, e ti permette di non cedere. Il secondo significato è la fermezza, la tenacia. Il terzo significato è l'ostacolo sommerso contro cui si rischia di urtare, o la prevenzione. Il quarto è il mare. E così via, fino a dieci, dodici, forse fino a una serie infinita di significati». «E tu li conosci tutti?» «Ne conosco alcuni, ma per leggerlo correttamente avrei bisogno del libro. È un libro che ho visto, e so dove si trova, ma non lo possiedo». «Su questo torneremo dopo» disse John Faa. «Ora va avanti, e spiegami come si fa a leggerlo». «Ci sono tre lancette che si possono controllare» spiegò Farder Coram, «e si usano per formulare una domanda. Indicando tre simboli si possono fare tutte le domande possibili e immaginabili, perché per ognuno di essi hai a disposizione tanti livelli. Una volta che sei riuscito a formulare la tua domanda, l'altra lancetta si sposta e indica degli altri simboli, che ti danno la risposta». «Ma come fa a sapere a quale livello stai pensando quando fai la domanda?» disse John Faa. «Ah, di per sé non lo sa. Funziona solo se il consultante ha in testa i vari livelli. Bisogna conoscere tutti i significati, prima, e devono essercene mille, e più. Poi devi essere in grado di tenerli a mente senza agitarti e senza cercare una risposta a tutti i costi, limitandoti a osservare i movimenti della lancetta. Una volta che quella ha finito il suo giro saprai qual è la risposta. So come funziona perché l'ho visto usare una volta da un sapiente a Upsala, e quella è stata l'unica volta che ne ho visto uno prima di adesso. Ma lo sai quanto sono rari questi oggetti?» «Il Maestro mi ha detto che ne sono stati fabbricati solo sei» disse Lyra. «Non so quale sia il numero esatto, ma sono pochissimi». «E hai mantenuto il segreto con la signora Coulter come ti aveva detto il Maestro?» disse John Faa. «Sì. Però c'era il suo daimon, no, che entrava nella mia stanza. E sono certa che lo ha trovato». «Be’, Lyra, io non so se arriveremo mai a capire tutta la verità, ma questa è la mia opinione, il meglio cui possa arrivare. Il Maestro aveva ricevuto da Lord Asriel l'incarico di badare a te e di tenerti al sicuro da tua madre. Ed è quello che ha fatto, per dieci anni e più. Poi gli amici della signora Coulter dentro la Chiesa l'hanno aiutata a mettere su l'Intendenza Generale per l'Oblazione, con quale scopo non sappiamo ancora, e lei si trovò a essere altrettanto potente, alla sua maniera, di quanto lo era Lord Asriel alla propria. Così ci sono i tuoi genitori, tutti e due potenti nel mondo e tutti e due ambiziosi, e il Maestro del Jordan che mantiene te in equilibrio fra di loro. «Ora, il Maestro ha centinaia di cose cui badare. La sua prima preoccupazione è il suo College, e gli studi che si conducono in esso. Così, se vede qualche cosa che minaccia di metterlo in pericolo, lui deve agire per combatterla. E negli ultimi tempi la Chiesa, Lyra, è divenuta sempre più prepotente. C'è un consiglio per quello e un comitato per quell'altro; si parla persino di ripristinare l'Ufficio dell'Inquisizione, Dio non voglia. E il Maestro deve camminare con cautela in mezzo a questi poteri. Deve fare in modo che il Jordan College rimanga dalla parte giusta rispetto alla Chiesa, o altrimenti non riuscirà a sopravvivere. «E un'altra delle preoccupazioni del Maestro eri tu, bambina mia. Bernie Johansen è sempre stato molto chiaro su questo. Il Maestro del Jordan e gli altri Accademici ti hanno sempre amata come una figlia. Avrebbero fatto qualsiasi cosa per proteggerti, non solo perché avevano promesso a Lord Asriel che l'avrebbero fatto, ma proprio per amor tuo. Quindi se il Maestro del Jordan ti ha consegnato alla signora Coulter pur avendo promesso a Lord Asriel che non l'avrebbe fatto, deve aver pensato che saresti stata più al sicuro con lei che al Jordan College, malgrado tutte le apparenze. E quando ha tentato di avvelenare Lord Asriel deve aver pensato che quello che Lord Asriel stava per fare avrebbe messo in pericolo tutti quanti loro, e forse tutti quanti noi, anche; e il mondo intero, forse. Io vedo nel Maestro un uomo che deve affrontare delle scelte terribili; qualunque cosa egli faccia provocherà del male; ma può darsi che se fa la cosa giusta, di male ne accadrà un po’ meno che se fa quella sbagliata. Dio mi guardi dal trovarmi mai di fronte a una scelta del genere. «E quando è arrivato al punto in cui ha dovuto farti andare via, ti ha dato quel lettore simbolico, e ti ha raccomandato di conservarlo con cura. Chissà che cosa aveva in mente che tu dovessi farci; visto che non sei in grado di leggerlo, veramente non riesco a immaginare che cosa possa aver pensato». «Lui ha detto che lo zio Asriel aveva donato l'aletiometro al Jordan College anni fa» disse Lyra, sforzandosi di ricordare. «Stava per dire qualcos'altro, e poi qualcuno ha bussato alla porta, e ha dovuto fermarsi. Io ho pensato che poteva esser che voleva che io lo tenessi lontano anche da Lord Asriel». «O forse il contrario» disse John Faa. «Cosa vuoi dire, John?» disse Farder Coram. «Può darsi che avesse in mente di chiedere a Lyra di restituirlo a Lord Asriel, come una sorta di risarcimento per aver cercato di avvelenarlo. Può aver ritenuto che il pericolo proveniente da Lord Asriel fosse passato. O che Lord Asriel potesse trovare maggior saggezza nella lettura dello strumento. Se davvero Lord Asriel viene tenuto prigioniero, quello potrebbe essere utile per la sua liberazione. Be’, Lyra, la cosa migliore è che tu ti riprenda questo lettore simbolico e lo tenga bene al sicuro. Visto che l'hai tenuto così bene finora, non ho nessuna preoccupazione a lasciarlo a te. Ma potrebbe venire un momento in cui avremo bisogno di consultarlo, e credo che in tal caso te lo chiederemo». Ripiegò il velluto sopra di esso e lo spinse sul tavolo verso di lei. Lyra avrebbe voluto fare mille domande, ma d'improvviso si sentì intimidita da quell'uomo così grosso, con quegli occhi piccoli così acuti e gentili, in mezzo alle pieghe e alle rughe del suo viso. Una cosa doveva chiederla, però. «Chi era la donna gyziana che mi ha fatto da balia?» «Come, era la madre di Billy Costa, ovviamente. Non poteva dirtelo, perché io non glielo avevo permesso, ma ora sa che ne stiamo parlando, e quindi è tutto chiaro ed esplicito. «E adesso la cosa migliore è che tu ritorni da lei. Hai un sacco di cose a cui pensare, bambina mia. Quando saranno trascorsi tre giorni terremo un altro Ropi, e discuteremo tutto quel che c'è da fare. Fai la brava. Buona notte, Lyra». «Buona notte, Lord Faa. Buona notte, Farder Coram» disse lei educatamente, stringendosi l'aletiometro al petto e tirando su Pantalaimon con l'altra mano. I due vecchi le sorrisero dolcemente. Fuori dalla porta della sala delle riunioni, stava aspettando Ma Costa e, come se nulla fosse mai accaduto dalla nascita di Lyra in poi, la madre gyziana la strinse fra le sue grandi braccia, e la baciò prima di portarsela via e metterla a letto. Otto Frustrazione Lyra dovette adattarsi a vedere la propria storia in una luce diversa, e non era una cosa che potesse esser fatta in un giorno. Riconoscere Lord Asriel come padre era una cosa, ma accettare per madre la signora Coulter non era altrettanto facile. Un paio di mesi prima ne sarebbe stata felice, ovviamente, e anche di questo si rendeva conto, e accresceva la sua confusione. E tuttavia, essendo quel che era, non stette a preoccuparsi troppo a lungo, perché c'erano le Fens da esplorare, e un sacco di bambini gyziani da stupire. Prima che fossero passati tre giorni era diventata un'esperta (o almeno, credeva di esserlo) nell'uso del barchino e della pertica, e aveva radunato intorno a sé tutta una banda di monelli a sentire i racconti del suo possente padre, così ingiustamente imprigionato. «E poi una sera l'Ambasciatore di Turchia era ospite a cena del Jordan College. E aveva avuto l'ordine dal Sultano in persona di ammazzare mio padre, no, e aveva al dito un anello con una pietra svuotata e riempita di veleno. E quando venne fatto passare il vino lui fece come per stendere il braccio oltre il bicchiere di mio padre, e ci versò dentro il veleno. Lo fece tanto in fretta che nessun altro lo vide, ma...» «Che tipo di veleno?» volle sapere una ragazzina dal viso sottile. «Il veleno di uno speciale serpente turco» inventò Lyra, «che quelli prendono suonando un piffero per attirarlo all'aperto, e poi gli lanciano una spugna imbevuta nel miele, e il serpente la morde e non riesce a liberare i denti, e così loro lo prendono e tirano fuori il veleno. Comunque, mio padre aveva visto quel che aveva fatto il turco, e dice: Signori, voglio proporre un brindisi all'amicizia fra il Jordan College e il College di Izmir, che era quello cui apparteneva l'Ambasciatore di Turchia. E, per mostrare il nostro desiderio di amicizia, ora ci scambieremo i bicchieri, e berremo l'uno dal bicchiere dell'altro. «E allora l'Ambasciatore si trovò in trappola, perché non poteva rifiutarsi di bere senza arrecare un insulto mortale, e non poteva bere perché sapeva che era avvelenato. Impallidì e svenne, proprio lì, al tavolo. E quando rinvenne erano ancora tutti seduti lì, e lo guardavano, e aspettavano. E quindi doveva o bere il veleno o confessare». «E allora che fece?» «Lo bevve. Gli ci vollero cinque interi minuti per morire, e soffrì indicibilmente per tutto il tempo». «E tu l'hai visto?» «No, perché le ragazze non sono ammesse alla Tavola Alta. Ma ho visto il suo corpo, dopo, quando lo hanno portato via. Aveva la pelle tutta raggrinzita come una mela vecchia, e i suoi occhi sporgevano dalle orbite. Anzi, dovettero rimetterli a posto...» E così via. Nel frattempo, tutto intorno ai bordi della zona delle Fens, la polizia bussava alle porte, perquisiva cantine e rimesse, verificava documenti e interrogava tutti coloro che sostenevano di aver visto una ragazzina bionda; e a Oxford le ricerche erano ancor più ostinate e violente. Il Jordan College venne frugato dal più polveroso degli sgabuzzini alla più oscura delle cantine, e lo stesso accadde al Gabriel e al St Michael's, fino a che i responsabili di tutti i college si unirono nel formulare una protesta invocando i propri antichi diritti. La sola notizia che Lyra ebbe delle ricerche fatte nei suoi confronti fu data dall'incessante ronzio dei motori dei dirigibili che attraversavano il cielo in tutte le direzioni. Non erano visibili, perché le nuvole erano troppo basse, e per legge i dirigibili dovevano tenersi a una certa altezza minima sopra le Fens, ma chi poteva sapere di quali ingegnosi congegni-spia potevano essere equipaggiati? Meglio tenersi al coperto, quando li udiva, o tirar su quanto meno il cappuccio di tela cerata sopra i suoi chiari capelli rivelatori. E poi, interrogò Ma Costa per sapere tutti i particolari della storia della sua nascita. Continuò a intessere tutti i dettagli in un grande arazzo mentale, ancor più chiaro e netto delle storie che inventava lei, e tornò a rivivere più e più volte la fuga dal villino, l'armadio in cui si erano nascoste, la sfida gridata con voce brutale, il clangore delle spade... «Spade? Dio buono, ragazza, stai sognando?» disse Ma Costa. «Il signor Coulter aveva una pistola, e Lord Asriel gliela strappò di mano e lo buttò a terra con un sol colpo. Poi vi furono due spari. Mi meraviglio che tu non te ne ricordi: dovresti, anche se eri piccola. Il primo sparo fu quello di Edward Coulter, che aveva ripreso la sua pistola e aveva fatto fuoco; e il secondo quello di Lord Asriel, che gliela strappò una seconda volta e la rivolse su di lui. Lo colpì proprio in mezzo agli occhi, e gli fece saltare le cervella. Poi, fresco come una rosa, mi dice: “Venga fuori, signora Costa, e porti la bambina”, perché tu stavi urlando come una pazza, tu e quel tuo daimon, insieme; e lui ti prese in braccio, e ti fece le coccole, e ti portò a cavalluccio, su e giù, tutto contento, con il morto lì ai suoi piedi, e si fece portare del vino, e mi ordinò di pulire il pavimento». Arrivata alla fine della quarta ripetizione della storia, Lyra era perfettamente convinta di ricordarsene benissimo, e anzi cominciò a proporre lei stessa dei dettagli circa il colore del soprabito del signor Coulter e le cappe di pelliccia appese nell'armadio. Ma Costa rise. E ogni volta che era sola, Lyra tirava fuori l'aletiometro, e lo rimirava come un'amante il ritratto dell'amato. Dunque ognuna delle immagini aveva parecchi significati, eh? E perché non avrebbe dovuto riuscire a capirli? Non era forse la figlia di Lord Asriel? Ricordando quel che aveva detto Farder Coram, cercava di concentrarsi su tre simboli scelti a caso, e faceva scattare le lancette in maniera che li indicassero. Trovò che se teneva semplicemente l'aletiometro nei palmi delle mani e l'osservava con una certa particolare pigrizia, così la chiamava lei, la lancetta lunga poteva cominciare a muoversi con più determinazione. In luogo delle sue capricciose divagazioni sul quadrante, si spostava uniformemente da una immagine all'altra. A volte poteva fermarsi davanti a tre di esse, a volte a due, altre volte a cinque o più. E, malgrado Lyra non ci capisse niente, ne otteneva un profondo e calmo piacere che non assomigliava a nulla di ciò che aveva conosciuto fino ad allora. Pantalaimon si appollaiava al di sopra del quadrante, talora in forma di gatto, altre volte di topo, ruotando la testa all'intorno appresso all'ago; e una volta o due ebbero insieme un barlume del suo significato, che diede loro una sensazione come se un raggio di sole fosse uscito dalle nubi per accendere una maestosa linea di grandi colline all'orizzonte, qualcosa di molto lontano e di mai sospettato. E Lyra sentiva, in queste occasioni, la stessa profonda eccitazione che aveva sentito per tutta la vita nell'udir menzionare la parola Nord. Così passarono tre giorni, con molti andirivieni tra la moltitudine dei battelli e la Zaal. E giunse la sera del secondo Ropi. La sala era ancor più affollata della prima volta, se possibile. Lyra e i Costa ci arrivarono in tempo per sedersi nelle prime file, e non appena le luci danzanti mostrarono che il salone era pieno, John Faa e Farder Coram vennero fuori dalla piattaforma e sedettero al tavolo. John Faa non ebbe bisogno di fare un segno per chiedere il silenzio: bastò che posasse le grandi mani di piatto sul tavolo e levasse lo sguardo sulla gente in basso perché il frastuono cessasse. «Bene» disse, «avete fatto quel che avevo chiesto. E meglio di quanto avessi sperato. Ora chiamerò i capi delle sei famiglie, perché vengano qui e consegnino il proprio oro e ripetano le loro promesse. Nicholas Rokeby, tu sei il primo». Un uomo robusto con la barba nera salì sulla piattaforma e posò sul tavolo una pesante borsa piena d'oro. «Questo è il nostro oro» disse. «E offriamo trentotto uomini». «Grazie, Nicholas» disse John Faa. Farder Coram prendeva nota. Il primo uomo si ritirò sul retro della piattaforma e John Faa chiamò il successivo, e il successivo ancora; e ognuno di loro salì, posò una borsa sul tavolo, e annunziò il numero degli uomini che poteva fornire. I Costa facevano parte della famiglia Stefanski e naturalmente Tony era stato uno dei primi a offrirsi volontario. Lyra notò il suo falco-daimon spostare il peso da una zampa all'altra e dispiegare le ali, mentre l'oro degli Stefanski, e la promessa di ventitré uomini, vennero posti dinanzi a John Faa. Quando tutti e sei i capi delle famiglie furono saliti, Farder Coram mostrò il suo pezzo di carta a John Faa, che si alzò per tornare a parlare all'assemblea. «Amici, abbiamo arruolato cento e settanta uomini. Vi ringrazio con orgoglio. Quanto all'oro, io non ho dubbi, a giudicare dal suo peso, che tutti voi avete attinto profondamente ai vostri scrigni, e vi offro i miei più caldi ringraziamenti anche per questo. «La prossima cosa che faremo sarà questa: affitteremo una nave e navigheremo verso il Nord, e troveremo quei bambini e li libereremo. Da quel che sappiamo, potrebbe esser necessario combattere. Non sarà la prima volta, e non sarà l'ultima, ma non abbiamo ancora mai dovuto lottare con gente che rapisce i bambini, e dovremo essere insolitamente astuti. Ma non ritorneremo indietro senza i nostri bambini. Sì, Dirk Vries?» Un uomo si alzò e disse: «Lord Faa, tu sai perché hanno catturato quei bambini?» «Abbiamo sentito dire che è una questione teologica. Stanno facendo un esperimento, ma non sappiamo di che natura. Per dirvi tutta la verità, non sappiamo neppure se da esso potrà venire fuori qualche male o meno. Ma quale che sia, buono o cattivo, non hanno nessun diritto di andare in giro di notte e strappare dei bambini piccoli dal seno delle loro famiglie. Sì, Raymond van Gerrit?» L'uomo che già aveva parlato alla prima riunione si alzò e disse: «Quella bambina, Lord Faa, quella che ci hai detto che viene ricercata, quella che ora è seduta in prima fila. Ho sentito che a tutta la gente che vive intorno ai Fens stanno mettendo la casa sottosopra per causa sua. Ho sentito che c'è una proposta in Parlamento, proprio oggi stesso, per spezzare i nostri antichi privilegi a causa di questa bambina. Sì, amici» disse, al di sopra dei mormorii e dei bisbigli stupefatti, «faranno passare una legge che ci toglie i nostri diritti di libero movimento da e per le Fens. Ora, Lord Faa, ciò che voglio sapere è questo: chi è questa bambina per cui potremmo trovarci ridotti a tanto? Non è una bambina gyziana, a quanto ho sentito. Come mai una bambina dei terraioli può metterci tutti in pericolo?» Lyra alzò lo sguardo sulle massicce fattezze di John Faa. Il suo cuore batteva così forte che faticò a sentire le prime parole della sua replica. «Parla apertamente adesso, Raymond, via, non essere timido» disse. «Tu vorresti che noi consegnassimo questa bambina a coloro da cui sta fuggendo, vero?» L'uomo rimase in piedi, ostinato, accigliato, ma non disse niente. «Be’, forse vorresti farlo, e forse no» continuò John Faa. «Ma se c'è qualche uomo, o qualche donna, che ha bisogno di una ragione per fare del bene, riflettete su questo. Quella ragazzina è la figlia di Lord Asriel, nulla di meno. Per coloro che l'hanno dimenticato, è stato Lord Asriel a intercedere presso i turchi per la vita di Sam Broekman. È stato Lord Asriel a concedere alle barche dei gyziani il libero passaggio sui canali delle sue proprietà. È stato Lord Asriel a sconfiggere la Legge sui corsi d'Acqua in Parlamento, con nostro grande e duraturo beneficio. Ed è stato Lord Asriel a lottare giorno e notte durante le inondazioni del ‘53, e a gettarsi due volte in acqua per salvare i piccoli Ruud e Nellie Koopman. Avete dimenticato queste cose? Vergogna, vergogna, vergogna. «E adesso, il medesimo Lord Asriel è tenuto prigioniero nella più remota, la più fredda e la più oscura delle regioni selvagge, nella fortezza di Svalbard. C'è bisogno che sia io a dirvi di che genere sono le creature che gli fanno da guardia laggiù? E questa è la sua figlioletta, affidata a noi, e Raymond van Gerrit vorrebbe consegnarla alle autorità in cambio di un po’ di tranquillità e di pace. È così, Raymond? È vero? Alzati e rispondi». Ma Raymond van Gerrit era sprofondato al suo posto, e nulla poté convincerlo ad alzarsi. Un basso sibilo di disapprovazione si udì per tutto il vasto salone, e Lyra sentì la vergogna che doveva provare quell'uomo, insieme a una profonda fiammata di orgoglio per suo padre, così valoroso. John Faa distolse lo sguardo da lui, e guardò gli altri uomini sulla piattaforma. «Nicholas Rokeby, io ti affido l'incarico di trovare un'imbarcazione, e di esserne il comandante quando partiremo. Adam Stefanski, voglio che tu ti incarichi di armi e munizioni, e che assuma il comando nei combattimenti. Roger van Poppel, tu baderai a ogni altro tipo di approvvigionamenti, dal cibo agli abiti per affrontare il freddo. Simon Hartmann, tu sarai il tesoriere, e ci renderai conto dell'esatto impiego del nostro oro. Benjamin de Ruyter, voglio che tu ti prenda l'incarico dello spionaggio. Ci sono molte cose che abbiamo bisogno di scoprire, e io ti affido l'incarico di farlo, e di riferire a Farder Coram. Michael Canzona, tu sarai responsabile del coordinamento del lavoro dei primi quattro capi, e farai rapporto a me, e se io dovessi morire, tu sei il comandante in seconda, e prenderai il mio posto. «Adesso, io ho dato le mie disposizioni, secondo le usanze, e se c'è qualcuno, uomo o donna, che desidera esprimere il suo disaccordo, può farlo liberamente». Dopo un momento si alzò una donna. «Lord Faa, avete intenzione di portare con voi qualche donna in questa spedizione per occuparsi dei bambini una volta che li avrete ritrovati?» «No, Nell. Avremo già ben poco spazio così. I bambini che riusciremo a liberare si troveranno comunque meglio sotto le nostre cure di come stavano prima». «Ma se doveste scoprire che non siete in grado di salvarli senza una donna che si travesta da guardiana, o da infermiera, o quello che sia?» «Be’, a questo non avevo pensato» ammise John Faa. «Considereremo la questione con la massima attenzione quando ci ritireremo nella sala per le riunioni, hai la mia promessa». Lei tornò a sedersi, e si alzò un uomo. «Lord Faa, ti ho sentito dire che Lord Asriel è tenuto prigioniero. Fa parte dei tuoi piani salvare anche lui? Perché se l'una e l'altra cosa sono vere, e se lui è in balia di quegli orsi, come credo che tu abbia detto, ci vorranno ben più di cento e settanta uomini. E per quanto Lord Asriel sia per noi un buon amico, a quanto ne so non abbiamo alcun obbligo di spingerci fino a questo punto». «Adriaan Braks, tu non hai torto. Quello che avevo in testa di fare era tenere occhi e orecchie ben aperti e raccogliere tutte le informazioni possibili mentre ci troviamo al Nord. Può darsi che saremo in grado di fare qualcosa per aiutarlo, e può darsi di no, ma voi potete credermi che io non userò nulla di ciò che avete fornito, né uomini né denaro, per nessun altro scopo al di fuori di quello dichiarato, di ritrovare i nostri bambini e riportarli a casa». Si alzò un'altra donna. «Lord Faa, noi non sappiamo che cosa questi Ingoiatori stanno facendo ai nostri bambini. Tutti abbiamo sentito voci e storie di cose spaventose. Sentiamo di bambini senza testa, o di bambini tagliati in due e ricuciti insieme o di altre cose ancora troppo terribili per nominarle. Mi dispiace sinceramente dare maggior dolore e preoccupazione a chicchessia, ma tutti abbiamo sentito dire questo tipo di cose, e io voglio che se ne parli apertamente. Ora, nel caso in cui tu dovessi trovare qualcosa di terribile di questo genere, Lord Faa, io spero che tu abbia tutta l'intenzione di farne potente vendetta. Spero che non lascerai che pensieri di pietà e gentilezza trattengano il tuo braccio dal colpire, e dal colpire duramente, e dall'assestare una botta poderosa al cuore stesso di questa infernale malvagità. E sono certa di parlare anche per ognuna delle madri che hanno perso un bambino a causa degli Ingoiatori». Si udì un robusto mormorio di consenso mentre si sedeva. Molte teste annuirono in tutta la Zaal. John Faa attese che tornasse il silenzio, e disse: «Nulla tratterrà la mia mano, Margaret, salvo soltanto il mio giudizio. Se dovessi fermarla nel Nord, sarà soltanto per colpire tanto più duramente al Sud. Colpire troppo presto di un giorno è sbagliato quanto colpire a cento miglia di distanza dal punto giusto. Senza dubbio, c'è una bruciante passione dietro le tue parole. Ma se voi doveste abbandonarvi a tale passione, amici, fareste proprio quello contro cui vi ho sempre messo in guardia: mettere la soddisfazione dei vostri sentimenti al di sopra del lavoro che dovete compiere. Il nostro lavoro laggiù è prima salvare e solo dopo punire. Non è quello di soddisfare i nostri sentimenti sconvolti. I nostri sentimenti non contano. Se salviamo i bambini ma non riusciamo a punire gli Ingoiatori, avremo assolto al nostro compito. Ma se noi cercassimo per prima cosa di punire gli Ingoiatori, e per farlo perdessimo l'occasione di liberare i bambini, avremmo fallito. «E però, sii certa di questo, Margaret. Quando verrà il tempo di punire, li colpiremo con tanta forza da riempire i loro cuori di smarrimento e di terrore. Li colpiremo fino ad annullarne la forza. Li lasceremo prostrati, rovinati, spezzati e dispersi, li ridurremo in mille pezzi che poi spargeremo ai quattro venti. La testa del mio martello, anche lei ha sete di sangue, amici. È da quando ho massacrato il campione dei tartari nelle steppe del Kazakistan, che non ha più assaggiato il sapore del sangue; è rimasta appesa al chiodo nella mia barca, a sognare; ma adesso sente l'odore del sangue nel vento che viene dal Nord. Mi ha parlato, la notte scorsa, e mi ha detto della sua sete, e io ho risposto, presto, ragazza mia, presto. Margaret, ci sono mille cose di cui puoi preoccuparti e temere, ma non temere che il cuore di John Faa sia troppo tenero per colpire con forza quando viene il momento. E il momento verrà con giudizio. Non sotto la spinta della passione. «C'è ancora qualcun altro che vuole parlare? Parlate, se volete». Ma nessuno lo fece, e allora John Faa toccò la campana che annunciava la fine della riunione e la fece risuonare con forza, sonoramente, sollevandola in alto e scuotendone fuori i rintocchi fino a che non riempirono tutta la sala, riecheggiando in mezzo alle travi. John Faa e gli altri lasciarono la piattaforma per ritirarsi nella sala delle riunioni. Lyra rimase un po’ delusa. Non avevano bisogno anche di lei? Ma Tony si mise a ridere. «Loro devono fare i piani» disse. «Tu hai fatto la tua parte, Lyra. Adesso tocca a John Faa, e al consiglio». «Ma io non ho fatto ancora niente!» protestò Lyra nel seguire malvolentieri gli altri fuori dal salone e sulla strada lastricata che portava al molo. «Non ho fatto altro che scappar via dalla signora Coulter! È stato soltanto un inizio. Io voglio andare al Nord!» «Facciamo così» disse Tony. «Quando tornerò, ti porterò un dente di tricheco, ecco, te lo prometto». Lyra si accigliò. Da parte sua, Pantalaimon si mise a far smorfie al daimon di Tony, che chiuse sdegnosamente gli occhi fulvi. Lyra vagabondò fino alla banchina e rimase lì con i suoi nuovi compagni, facendo oscillare delle lanterne appese a una corda sul pelo dell'acqua per attirare i pesci dagli occhi sporgenti, che nuotavano lenti fino alla superficie e venivano a farsi prendere di mira con dei bastoncini aguzzi che finivano sempre per mancare il bersaglio. Però continuava a pensare a John Faa e alla sala delle riunioni, e non ci volle molto prima che si allontanasse e tornasse a salire la strada coperta di ciottoli fino alla Zaal. C'era una luce, alla finestra della sala delle riunioni. Era troppo in alto per guardarci attraverso, ma riusciva a sentire il basso borbottio di voci che ne usciva. E così si recò fino alla porta, e batté su di essa con fermezza per cinque volte. Le voci si arrestarono, una sedia grattò il pavimento e la porta si aprì, rovesciando all'esterno la calda luce delle lampade a nafta sugli scalini umidi. «Sì?» disse l'uomo che aveva aperto. Alle sue spalle, Lyra poté vedere gli altri uomini attorno al tavolo, con borse d'oro accatastate con cura, e carta e penne, e bicchieri e un recipiente di coccio per il ginnevro. «Io voglio venire al Nord» disse Lyra, in modo che tutti potessero udirla. «Voglio venire e aiutare a salvare i bambini. È questo che avevo deciso di fare quando sono scappata dalla signora Coulter. E ancora prima di allora, avevo deciso di salvare il mio amico Roger, il garzone di cucina del Jordan, che era stato portato via. Voglio venire e aiutarvi. So fare i calcoli di navigazione e prendere le letture ambarometriche dell'Aurora, e so quali parti dell'orso si possono mangiare e quali no, e un sacco di altre cose utili. Vi dispiacerà se arriverete lassù e capirete che avevate bisogno di me e invece mi avete lasciato indietro. E, come ha detto quella donna, che potevate aver bisogno di una donna che reciti una parte... be’, potreste aver bisogno anche di qualche ragazzino. Non potete saperlo. E così dovreste prendermi con voi, Lord Faa, e scusatemi per aver interrotto i vostri discorsi». Si trovava dentro la stanza adesso, e tutti gli uomini e i loro daimon la stavano guardando, alcuni divertiti e altri irritati, ma lei aveva occhi solamente per John Faa. Pantalaimon si trovava fra le sue braccia, e i suoi occhi di gatto selvatico lampeggiavano verdi. John Faa disse: «Lyra, è fuori discussione che noi ti mettiamo in pericolo, quindi non illuderti, bambina mia. Sta’ qui e aiuta Ma Costa e rimani al sicuro. Questo è quel che devi fare tu». «Ma io sto anche imparando a leggere l'aletiometro. Sta diventando più chiaro ogni giorno che passa! Dovrete averne bisogno, per forza!» Lui scosse il capo. «No» disse. «Lo so che ci tieni moltissimo ad andare al Nord, ma io credo che neppure la signora Coulter avesse intenzione di portartici. Se vuoi vedere il Nord dovrai aspettare fino a che tutti questi disordini saranno finiti. E adesso vai». Pantalaimon sibilò piano, ma il daimon di John Faa si levò in volo dallo schienale della sua sedia e aprì verso di loro le sue ali nere, non per minaccia, ma come un richiamo alle buone maniere; e Lyra fece dietrofront, mentre il corvo le passava sopra la testa e faceva ritorno da John Faa. La porta si chiuse dietro di lei con un definitivo scatto. «E invece noi ci andremo!» disse lei a Pantalaimon. «Che provino a fermarci. Ci andremo, sì!» Nove Le spie Nel corso dei pochi giorni che seguirono, Lyra concepì una dozzina di piani, e li scartò con impazienza; perché tutti si riducevano a nascondersi da qualche parte, e come si faceva a nascondersi su uno di quegli stretti battelli fatti per navigare nei canali? Certo, il viaggio vero e proprio prevedeva una nave vera e propria, e lei conosceva abbastanza storie da aspettarsi che una nave come si deve fosse piena di ogni specie di nascondigli: le scialuppe, la stiva, le sentine qualunque cosa fossero; ma prima doveva arrivarci, alla nave, e lasciare le Fens voleva dire viaggiare alla maniera dei gyziani. E anche se fosse arrivata alla costa per conto proprio, avrebbe potuto nascondersi sulla nave sbagliata. Sarebbe stata proprio una bella cosa nascondersi in una scialuppa e poi risvegliarsi diretta all'Alto Brasile. Nel frattempo, tutto attorno a lei il supplizio di Tantalo del lavoro di preparazione della spedizione proseguiva senza interruzioni, giorno e notte. Lyra stava appresso ad Adam Stefanski, osservandolo scegliere i volontari per le forze di combattimento. Infastidiva Roger van Poppel con i suoi suggerimenti sulle provviste che avrebbero dovuto portare con loro: si era ricordato degli occhialoni da sci? Lo sapeva qual era il posto migliore per procurarsi delle mappe dell'Artico? Ma l'uomo che più di tutti desiderava aiutare era Benjamin de Ruyter, la spia. Solo che lui era sparito nelle prime ore del mattino dopo il secondo Ropi, e naturalmente nessuno era in grado di dire dov'era andato o quando avrebbe fatto ritorno. In mancanza di meglio, quindi, Lyra si appiccicò a Farder Coram. «Io penso che è meglio se aiuto te, Farder Coram» disse, «perché probabilmente degli Ingoiatori ne so più io di chiunque altro, visto che c'è mancato poco che diventassi una di loro. Probabilmente avrai bisogno di me per capire i messaggi del signor de Ruyter». Lui ebbe compassione per quella ragazzina così ardente e disperata, e non la scacciò. Invece, parlò con lei, e stette ad ascoltare i suoi ricordi di Oxford e della signora Coulter, e l'osservò mentre leggeva l'aletiometro. «Dov'è quel libro con dentro tutti i simboli?» gli chiese un giorno lei. «A Heidelberg». «E c'è solo quello lì?» «Può darsi che ce ne siano altri, ma quello lì è quello che ho visto io». «Scommetto che ce n'è uno nella biblioteca di Bodley a Oxford» disse lei. Faceva fatica a togliere gli occhi di dosso al daimon di Farder Coram, che era il più bello che mai avesse visto. Quando faceva il gatto, Pantalaimon era magro, ispido e stridulo, ma Sophonax, perché così si chiamava lei, aveva occhi dorati ed era molto elegante, era grossa almeno il doppio di una vera gatta e aveva un pelo regale. Quando la toccava la luce del sole, si accendeva di tutte le sfumature del marrone-fulvo-castano-ruggine-nocciola-orzo-dorato-mogano-autunnale, più di quante Lyra era capace di identificarne con un nome. Aveva un gran desiderio di toccare quella pelliccia, di strofinarci contro il viso, ma ovviamente non lo faceva mai, perché sarebbe stata la più grossolana mancanza di educazione possibile e immaginabile toccare il daimon di un'altra persona. I daimon potevano toccarsi fra loro, ovviamente, o lottare; ma la proibizione dei contatti fra umani e daimon era così profonda che neppure in battaglia i guerrieri toccavano i daimon dei nemici. Era assolutamente vietato. Lyra non riusciva a ricordare che qualcuno avesse dovuto dirglielo: lo sapeva e basta, istintivamente, come sapeva che la nausea è una cosa cattiva, e la comodità una cosa buona. E così, malgrado ammirasse tanto la pelliccia di Sophonax, e cercasse anzi di immaginare che sensazione poteva dare al tatto, non fece mai il benché minimo tentativo di toccarla, e mai l'avrebbe fatto. Sophonax era lustra, bella e piena di salute quanto Farder Coram era devastato e debole. Forse era stato malato, o aveva subito un colpo tremendo, ma il risultato era che non poteva camminare senza appoggiarsi a due bastoni, e tremava costantemente come una foglia di pioppo tremulo. La sua mente, tuttavia, era acuta, chiara e possente, e ben presto Lyra giunse ad amarlo per le sue conoscenze e per la fermezza con cui sapeva istradarla. «Che cosa significa questa clessidra, Farder Coram?» chiese, piegata sopra l'aletiometro, un soleggiato mattino nella sua barca. «Continua a tornare lì». «Spesso c'è un indizio, se guardi più attentamente. Che cos'è quella cosettina sopra di essa?» Lyra aguzzò gli occhi, e si sporse a guardare. «È un teschio!» «E allora secondo te cosa può voler dire?» «Morte... È la morte?» «Proprio così. E dunque, nella gamma di significati della clessidra c'è anche la morte. E anzi, dopo il tempo, che è il primo significato, viene la morte, che è il secondo». «Sai cosa ho notato, Farder Coram? La lancetta si ferma lì al secondo giro! Al primo giro ha una specie come di fremito, e al secondo si ferma. Sta dicendo che si tratta del secondo significato, quindi?» «Probabilmente. Qual è la domanda, Lyra?» «Stavo pensando...» si fermò, sorpresa, quando si rese conto che in effetti aveva davvero formulato una domanda senza rendersene conto. «Avevo solo messo insieme tre immagini perché... Stavo pensando al signor de Ruyter, vedi... E avevo messo insieme il serpente, il crogiolo e l'alveare per chiedere come sta andando il suo lavoro di spionaggio, e...» «E perché proprio quei tre simboli?» «Perché ho pensato che il serpente era astuto, come dovrebbe essere una spia, e il crogiolo poteva significare la conoscenza, che in un certo senso viene come distillata, e l'alveare è il duro lavoro, come le api che lavorano sempre duramente; e così dal duro lavoro unito all'astuzia viene la conoscenza, no, e questo è il mestiere della spia; e allora li ho indicati con le lancette, e ho tenuto a mente la domanda, e l'ago si è fermato sulla morte... Pensi che stia funzionando veramente, Farder Coram?» «Sta funzionando sì, Lyra. Quel che non sappiamo è se la nostra lettura è quella giusta. Si tratta di un'arte sottile. Mi chiedo se...» Prima che potesse finire la frase, bussarono alla porta con urgenza, ed entrò un giovane gyziano. «Chiedo scusa, Farder Coram, c'è Jacob Huismans che è appena tornato, e ha una brutta ferita». «Era insieme a Benjamin de Ruyter» disse Farder Coram. «Cosa è successo?» «Lui non parla» disse il giovane. «È meglio che tu venga lì, Farder Coram, perché non durerà molto, ha un'emorragia interna». Farder Coram e Lyra si scambiarono uno sguardo di allarme e di meraviglia, ma solo per un istante, e poi Farder Coram si mise a saltellare sui bastoni alla massima velocità possibile, seguito a passi felpati dal suo daimon. Venne anche Lyra, saltellando d'impazienza. Il giovane li condusse a una barca ancorata al molo delle barbabietole da zucchero, dove una donna con un grembiule di flanella rossa tenne loro aperta la porta. Vedendo l'occhiata sospettosa che aveva lanciato a Lyra, Farder Coram disse: «È importante che la ragazza senta quel che ha da dire Jacob, signora». Così la donna li fece entrare e si ritirò in disparte, con il suo daimon-scoiattolo appollaiato in silenzio sopra l'orologio di legno. Sulla cuccetta, sotto una leggera coperta patchwork, giaceva un uomo dal viso madido di sudore e gli occhi vitrei. «Ho mandato a chiamare il medico, Farder Coram» disse la donna, tremante. «Per piacere, non agitatelo. Sta soffrendo le pene dell'inferno. È sceso dalla barca di Peter Hawker qualche minuto fa». «E Peter dov'è adesso?» «Sta ormeggiando. È stato lui a dirmi che dovevo mandarti a chiamare». «Hai fatto benissimo. Jacob, puoi sentirmi?» Gli occhi di Jacob ruotarono per osservare Farder Coram, seduto sulla cuccetta di fronte, a non più di mezzo metro di distanza. «Salve, Farder Coram» mormorò. Lyra guardò il suo daimon. Aveva la forma di un furetto, e giaceva ferma ferma accanto al capo di lui, raggomitolata ma sveglia, perché aveva gli occhi aperti e vitrei come quelli di lui. «Che cosa è successo?» chiese Farder Coram. «Benjamin è morto» fu la risposta. «Lui è morto, e Gerard è stato preso». La sua voce era aspra e il respiro breve e affrettato. Quando smise di parlare il suo daimon si raddrizzò faticosamente e gli leccò la guancia e lui, prendendo forza da quel gesto, riprese: «Stavamo entrando nel Ministero della Teologia, perché Benjamin aveva sentito da uno degli Ingoiatori che avevamo catturato che il quartier generale era lì, che era da lì che venivano tutti gli ordini...» Tornò a fermarsi. «Avete catturato degli Ingoiatori?» chiese Farder Coram. Jacob annuì, e poi guardò il suo daimon. Era insolito che un daimon parlasse a un umano che non fosse il proprio, ma talora accadeva, e lei parlò. «Abbiamo preso tre Ingoiatori a Clerkenwell, e ci siamo fatti dire per chi lavoravano e da dove venivano gli ordini e così via. Loro non sapevano dove venivano portati i ragazzini, eccetto che era al Nord, verso la Lapponia...» Dovette fermarsi e riprendere fiato, il piccolo petto scosso e agitato, prima di poter continuare. «E così quegli Ingoiatori ci hanno detto del Ministero della Teologia e di Lord Boreal. Benjamin ha detto che lui e Gerard Hook sarebbero entrati dentro il Ministero, mentre Frans Broekman e Tom Mendham dovevano andare a occuparsi di Lord Boreal». «E lo hanno fatto?» «Non lo sappiamo. Non sono più tornati. Farder Coram, è stato così in tutto quello che abbiamo fatto, loro lo sapevano prima ancora di noi, e per quello che ne sappiamo Frans e Tom possono essere stati mangiati vivi non appena si sono avvicinati a Lord Boreal». «Torniamo a Benjamin» disse Farder Coram, sentendo il respiro di Jacob farsi più difficile, e vedendo i suoi occhi chiudersi dal dolore. Il daimon di Jacob emise un lieve guaito di ansia e d'amore, e la donna si avvicinò di un passo o due, con la mano alla bocca; ma non parlò, e il daimon proseguì debolmente: «Benjamin e Gerard e noi due siamo andati al Ministero, a White Hall, abbiamo trovato una porticina laterale non troppo ben sorvegliata, e noi siamo rimasti a fare la guardia mentre loro aprivano la serratura ed entravano. Erano entrati da meno di un minuto quando abbiamo sentito un grido di spavento e il daimon di Benjamin è uscito in volo e ci ha chiamato in aiuto, ed è rientrato sempre volando, e noi abbiamo tirato fuori il coltello e le siamo corsi dietro; solo che era tutto buio, e pieno di forme e suoni assurdi, che ci confondevano con i loro movimenti spaventosi; ci siamo guardati intorno, ma c'è stata una spaventosa agitazione di sopra, e un urlo terrificante, e Benjamin e il suo daimon sono caduti giù da un'alta scalinata sopra di noi, con il daimon che cercava in tutti i modi di rallentare la caduta aggrappandosi a lui e agitando le ali, ma senza riuscirci, perché si sono schiantati sul pavimento di pietra e sono morti tutti e due all'istante. «E non riuscivamo a vedere Gerard da nessuna parte, ma c'è stato un ruggito da sopra, con la sua voce, e noi siamo rimasti troppo atterriti e stupefatti per muoverci, e poi da sopra una freccia ci ha colpito a una spalla, ed è entrata fino in profondità...» La voce del daimon era ancora più debole e dall'uomo ferito venne un gemito. Farder Coram si piegò in avanti e tirò indietro delicatamente il copriletto, e si videro sporgere dalla sua spalla le piume dell'estremità di una freccia in una massa di sangue coagulato. L'asta e la punta erano penetrate così in profondità nel petto del poveretto che solo una ventina di centimetri, forse, era rimasta fuori dal corpo. Lyra si sentì svenire. Giunse un suono di piedi e di voci sulla banchina. Farder Coram si raddrizzò e disse: «Ecco il medico, Jacob. Ora ti lasciamo. Parleremo più a lungo quando starai meglio». Strinse la spalla della donna, mentre si allontanavano. Lyra si tenne ben stretta a lui sulla banchina, perché si stava già radunando una folla che indicava e mormorava. Farder Coram ordinò a Peter Hawker di andare subito da John Faa, e poi disse: «Lyra, non appena sapremo se Jacob riuscirà a vivere o morirà, dovremo fare un'altra chiacchierata a proposito di quell'aletiometro. Ora va’ e fai qualche altra cosa, bambina; ti manderemo a chiamare noi». Lyra si mise a vagabondare per conto proprio, andò sulla sponda piena di canne, e si mise a gettar fango nell'acqua. Una cosa la sapeva: non era affatto orgogliosa o contenta di saper leggere l'aletiometro; aveva paura. Qualunque fosse il potere che faceva oscillare e poi fermare quell'ago, sapeva le cose come un essere intelligente. «Credo che sia uno spirito» disse Lyra, e per un momento fu tentata di gettare quel piccolo oggetto nel bel mezzo della palude. «Lo vedrei, uno spirito, se là dentro ce ne fosse uno» disse Pantalaimon. «Come quel vecchio fantasma a Godstow. Io l'ho visto anche se tu non potevi». «Esistono vari tipi di spiriti» disse Lyra in tono di rimprovero. «Non puoi mica vederli tutti. E poi, cosa mi dici di quei vecchi Accademici morti senza testa? Io li ho visti, ti ricordi?» «Quello era solo un incubo». «Niente affatto. Erano dei veri e propri spiriti in piena regola, e tu lo sai benissimo. Ma qualunque sia lo spirito che fa muovere quell'accidenti di ago non è uno spirito di quel genere lì». «Potrebbe non essere affatto uno spirito» disse Pantalaimon ostinatamente. «E che cos'altro potrebbe essere?» «Potrebbe essere... Potrebbero essere delle particelle elementari». Lei lo derise. «Potrebbe essere!» insisté. «Ti ricordi di quel mulino fotonico che hanno al Gabriel? Ecco!» Al Gabriel College c'era un oggetto di grande santità che veniva tenuto sull'altar maggiore dell'oratorio, coperto (ora che Lyra ci pensava) da un panno di velluto nero simile a quello che avvolgeva l'aletiometro. Lo aveva visto quando aveva accompagnato il Bibliotecario del Jordan a una funzione. Al culmine dell'invocazione, l'Intercessore aveva sollevato il panno a rivelare, nella semioscurità, una cupola di vetro dentro la quale c'era qualcosa di troppo lontano per poterla vedere, fino a che non aveva tirato una cordicella legata a un pannello mobile sul soffitto, lasciando passare un raggio di sole, che venne a colpire esattamente la cupola di vetro. Allora tutto divenne chiaro: un piccolo oggetto simile a una banderuola segnavento, con quattro vele nere da un lato e bianche dall'altro, che cominciò a ruotare appena fu colpito dalla luce. Illustrava una lezione morale, aveva spiegato l'Intercessore, perché il nero dell'ignoranza fuggiva dalla luce, mentre la saggezza del bianco correva ad abbracciarla. Su questo, Lyra aveva accettato la sua parola, ma le delicate palette rotanti erano una delizia qualunque cosa significassero, e tutto era dovuto alla forza dei fotoni, aveva detto il Bibliotecario mentre ritornavano a casa al Jordan. Forse Pantalaimon aveva ragione. Se le particelle elementari potevano far girare un mulino fotonico senz'altro non avrebbero fatto una gran fatica con un ago; ma la cosa continuava a preoccuparla. «Lyra! Lyra!» Era Tony Costa, che si sbracciava verso di lei dalla banchina. «Vieni subito qui» la chiamò. «Devi andare immediatamente da John Faa alla Zaal. Corri, ragazza, è urgente». Trovò John Faa e Farder Coram e gli altri capi, che sembravano turbati. Parlò John Faa: «Lyra, bambina mia, Farder Coram mi ha detto di come tu hai letto quello strumento. E mi dispiace dover dire che il povero Jacob è appena morto. Penso che ci toccherà portarti con noi; dopotutto, non sembrano esserci alternative. Non appena Jacob sarà stato sepolto secondo le usanze, ci metteremo in viaggio. Cerca di capire, Lyra: verrai anche tu, ma questa non è un'occasione di gioia o di giubilo. Ci attendono sofferenze e pericoli, nel futuro: per tutti noi. «Ti affido alle cure di Farder Coram. Non creargli difficoltà o pericoli, o sentirai tutta la forza della mia ira. E adesso sbrigati e spiega la cosa a Ma Costa, e tieniti pronta a partire». Le due settimane seguenti furono le più piene che Lyra avesse mai vissuto. Furono piene, ma non trascorsero in fretta, perché vi furono lunghi periodi di tediosa attesa, nascosta in armadi umidi e sgraziati, a contemplare un tetro paesaggio autunnale intriso di pioggia dispiegarsi dal finestrino, e poi tornare a nascondersi, e dormire vicino al tubo di scappamento dei gas di scarico del motore per poi svegliarsi in preda alla nausea e al mal di testa; e, peggio di tutto, senza che mai le fosse permesso, neanche una volta, di uscire all'aria aperta a correre lungo la banchina, o di arrampicarsi sul ponte a manovrare i meccanismi delle chiuse o ad afferrare una cima di ormeggio lanciata da terra. Perché, ovviamente, lei doveva rimanere nascosta. Tony Costa le raccontò delle chiacchiere nei bar lungo le vie d'acqua: per tutto il regno era in corso una vera e propria caccia a una ragazzina bionda, con una grossa ricompensa per il suo ritrovamento, e severe punizioni per chiunque la nascondesse. Giravano strane voci, inoltre: la gente diceva che era l'unica bambina a essere sfuggita agli Ingoiatori, e che era a conoscenza di terribili segreti. Un'altra voce diceva che non era per niente una bambina umana, ma una coppia di spiriti in forma di bambina e demone, inviati in questo mondo dalle potenze infernali per operare gran rovina; e un'altra voce ancora diceva che non era affatto una bambina, ma un'adulta pienamente cresciuta e poi ridotta per opera di magia, al soldo dei tartari per spiare il buon popolo inglese e preparare la strada a un'invasione dei tartari stessi. Lyra ascoltò tutte queste storie con allegria, al principio, ma poi con abbattuto sconforto. Tutta quella gente la odiava e la temeva. E poi anelava a venir fuori da quella scatoletta di cabina! Anelava a trovarsi già al Nord, fra le nevi sconfinate, sotto la vampa dell'Aurora. E talora desiderava ritrovarsi di nuovo al Jordan College, ad arrampicarsi sui tetti insieme a Roger, con la campana dell'Intendente che suonava la mezz'ora alla cena, e l'acciottolio, lo sfrigolare e le urla della cucina... In quei momenti desiderava appassionatamente che nulla fosse cambiato, che nulla dovesse cambiare mai, che lei potesse continuare a essere la Lyra del Jordan College, per sempre, per sempre. L'unica cosa che riusciva a tirarla fuori da quello stato di annoiata irritazione era l'aletiometro. Ne praticava la lettura tutti i giorni, talvolta con Farder Coram e talvolta per conto proprio, e trovò che riusciva sempre più facilmente a calarsi in quello stato di calma in cui il senso dei simboli si chiariva da solo, e quelle grandi catene montuose toccate dal sole emergevano fino a divenire visibili. Si sforzò di spiegare a Farder Coram quella sensazione. «È quasi come parlare con dell'altra gente, solo che non ti riesce proprio di sentirli, e allora ti senti stupida, tipo, perché loro sono più intelligenti di te, solo che non perdono la pazienza né niente... E sanno così tante cose, Farder Coram! Come se sapessero tutto quanto, quasi! La signora Coulter era intelligente, sapeva un sacco di cose, ma questo è un altro tipo di sapere... È come un comprendere, immagino...» Allora lui magari poneva delle domande specifiche, e lei si metteva a cercare la risposta. «Che sta facendo la signora Coulter, adesso?» poteva dire lui per esempio, e le mani di lei cominciavano subito a muoversi, e allora lui diceva: «Dimmi che cosa stai facendo». «Be’, la Madonna è la signora Coulter, e io penso mia madre quando metto qui la lancetta; e la formica è indaffarata, questo è facile, è il primo significato, quello in cima a tutti; e la clessidra ha il tempo fra i suoi significati, e un po’ più giù c'è adesso, e io fisso la mente su di esso». «Ma come fai a sapere dove si trovano questi significati?» «È un po’ come se li vedessi. O piuttosto li sentissi, come scendere una scala a pioli di notte, uno scende giù con il piede e ci trova un altro scalino. Be’, io scendo giù con la mente e ci trovo un altro significato e una specie di sensazione di ciò di cui si tratta. E allora rimetto tutto quanto insieme. C'è una specie di trucchetto, come mettere a fuoco». «Fallo allora, e vediamo che cosa viene fuori». Lyra lo fece. La lancetta lunga cominciò subito a oscillare, si fermò, tornò a muoversi, si fermò di nuovo, in un'esatta serie di passaggi e di pause. Era una sensazione di tale grazia e potenza che Lyra, nel condividerla, si sentiva come un giovane uccello che impara a volare. Farder Coram, osservandola dall'altro lato del tavolo, annotò i luoghi dove si fermava la lancetta, e osservò la ragazzina che con le mani teneva scostati i capelli dal viso mordicchiandosi appena il labbro inferiore e seguiva dapprima con gli occhi la lancetta ma poi, una volta che il suo percorso si era stabilizzato, spostava lo sguardo su altre zone del quadrante. Non a caso, però. Farder Coram era un giocatore di scacchi, e conosceva il modo in cui i giocatori osservano la scacchiera durante una partita. Un giocatore esperto sembra vedere linee di forza e di influenza sulla scacchiera, e segue quelle importanti ignorando le deboli; e gli occhi di Lyra si muovevano in maniera analoga, seguendo le linee di forza di una sorta di campo magnetico cui lei era sensibile e lui no. La lancetta si fermò presso il fulmine, l'infante, il serpente, l'elefante, e una creatura per la quale Lyra non riuscì a trovare un nome: una specie di lucertola con grandi occhi e la coda arricciata intorno al ramoscello su cui si trovava. Ripeté questa sequenza più volte, sotto gli occhi intenti di Lyra. «Cosa significa quella lucertola?» chiese Farder Coram, spezzando la sua concentrazione. «Non ha senso... A vedere quello che dice ci arrivo, ma probabilmente sto facendo qualche errore. Il lampo, credo, è la rabbia e il bambino... penso che sono io... stavo afferrando un senso per questa specie di lucertolone, ma poi tu mi hai rivolto la parola, Farder Coram, e io l'ho perduto. Vedi, ha ricominciato un'altra volta a muoversi a caso». «Sì, lo vedo. Mi dispiace, Lyra. Ti sei stancata? Preferisci smettere?» «No, no» disse lei, ma aveva le guance arrossate e gli occhi accesi. Manifestava tutti i segni di uno stato di irritabile sovreccitazione, aggravati dal lungo confino in quell'opprimente cabina. L'uomo guardò fuori dall'oblò. Era quasi buio, e stavano viaggiando lungo l'ultimo tratto da percorrere in acque interne prima della costa. La vasta distesa bruna e piena di sporcizia di un estuario giungeva sotto un cielo monotono fino a un lontano gruppo di serbatoi per lo spirito di carbone, tutti arrugginiti e circondati da una ragnatela di tubi, accanto a una raffineria dove una densa striscia di fumo saliva con riluttanza a unirsi alle nubi. «Dove siamo?» chiese Lyra. «Posso andare fuori, solo un pochino, Farder Coram?» «Siamo nelle acque di Colby» disse lui. «L'estuario del fiume Cole. Quando arriveremo in città ci ormeggeremo dalle parti del mercato dei fumi e andremo a piedi fino alle banchine. Ci arriveremo entro un'ora o due...» E intanto si stava facendo buio, e nella vasta desolazione della profonda insenatura nulla si muoveva salvo la loro stessa barca e una distante chiatta carica di carbone faticosamente diretta alla raffineria; e Lyra era così arrossata e stanca, ed era stata al chiuso tanto a lungo; e Farder Coram allora disse: «Be’, non credo che sarà un gran guaio se passi solo un paio di minuti all'aria aperta. Chiamarla fresca è troppo, visto che sarebbe fresca solo se il vento venisse dal mare; però puoi sederti di sopra e guardarti intorno fino a che non arriviamo un po’ più vicino». Lyra balzò in piedi e Pantalaimon divenne subito un gabbiano, impaziente di distendere le ali all'aperto. Faceva freddo, fuori, e malgrado fosse ben coperta Lyra cominciò ben presto a rabbrividire. Pantalaimon, d'altra parte, balzò in aria con un potente grido di piacere, e si mise a roteare, a sfiorare la superficie dell'acqua, a slanciarsi ora oltre la prora ora dietro la poppa della barca. Lyra esultava del suo volo, godendone con lui, e cercando mentalmente di incitarlo a sfidare il cormorano-daimon del vecchio timoniere a fare una gara. Quella, però, lo ignorò completamente, e si posò sonnacchiosa sulla barra del timone, accanto al suo uomo. Non c'era vita in tutto quell'aspro spazio bruno, e solo lo scoppiettio costante del motore e il tenue rumore dell'acqua che si apriva sotto la carena spezzavano il vasto silenzio. Basse nubi pesanti incombevano senza offrir pioggia; l'aria, lì sotto, era fuligginosa e affumicata. Solo l'eleganza lampeggiante di Pantalaimon aveva in sé uno sprazzo di vita e di gioia. Mentre risaliva uscendo da una picchiata, con le ali bianche aperte contro il grigio, qualcosa di nero si scagliò su di lui, e lo colpì. Lui cadde di lato, in un frullo di sorpresa e di dolore, e Lyra gridò, sentendolo acutamente anche lei. Un'altra piccola cosa nera si unì alla prima; non si muovevano come uccelli ma come degli insetti, dei coleotteri volanti, pesanti e diretti, dal rumore ronzante. Mentre Pantalaimon cadeva, contorcendosi di lato per cercare di raggiungere la barca e le braccia disperate di Lyra, quelle cose nere continuarono a gettarglisi contro, rumorose, ronzanti, e assassine. Lyra era quasi impazzita, per la paura di Pantalaimon unita alla sua, ma in quel momento qualcosa le passò potentemente accanto, e si levò in alto. Era il daimon del timoniere, e malgrado paresse goffo e pesante, il suo volo era possente e rapido. Il suo capo scattò da una parte e dall'altra – vi fu un frullo d'ali nere, un brivido bianco – e un piccolo oggetto nero cadde sul tetto incatramato della cabina ai piedi di Lyra proprio mentre Pantalaimon atterrava sulle sue braccia tese. Prima che lei potesse cominciare a confortarlo, lui mutò nella forma di gatto selvatico e balzò su quella creatura, rigettandola indietro dal bordo del tetto, ove stava rapidamente strisciando per fuggire. Pantalaimon la tenne fermamente bloccata con una zampa piena d'artigli e alzò lo sguardo al cielo sempre più scuro, dove si vedevano i lembi neri delle ali del cormorano descrivere circoli sempre più alti mentre cercava di individuare l'altra. Poi il cormorano planò giù rapido e gracchiò qualcosa al timoniere, che disse: «È andato. Non lasciate scappare quell'altro. Tieni...» e scosse via i residui rimasti sul fondo della tazza di latta da cui aveva poco prima bevuto, e la lanciò a Lyra. Lei la rovesciò immediatamente sopra quella creatura. Ronzava facendo un rumore come di macchinetta. «Tienilo fermo» disse Farder Coram da dietro di lei, e poi lo vide inginocchiarsi per far scivolare un pezzo di carta sotto la tazza. «Ma che cos'è, Farder Coram?» disse con voce scossa. «Andiamo di sotto e guardiamola bene. Stai bene attenta, Lyra. Tienila ben stretta». Lei guardò il daimon del timoniere, mentre passava, con l'intenzione di ringraziarla, ma quella aveva gli occhi chiusi. Al suo posto, allora, ringraziò l'uomo. «Tu dovevi star giù di sotto» fu tutta la sua risposta. Lei portò la tazza nella cabina, dove Farder Coram aveva trovato un bicchiere da birra. Tenne la tazza rovesciata, con l'apertura sopra la bocca del bicchiere, e poi fece scivolar via il foglio di carta che li separava, e la creatura vi cadde dentro. Lui la tenne sollevata, così che potessero vedere chiaramente quel cosetto rabbioso. Era lungo più o meno quanto il pollice di Lyra, e verde scuro, non nero. Le sue elitre erano ritte, come quelle di una coccinella sul punto di spiccare il volo, e le ali lì sotto battevano tanto furiosamente da ridursi a una macchia confusa. Le sue sei zampe artigliate disegnavano arabeschi sul vetro liscio. «Che cos'è?» disse lei. Pantalaimon, ancora in forma di gatto selvatico, si accucciò sul tavolo a quindici centimetri di distanza, seguendone con gli occhi verdi il movimento dentro il bicchiere. «Se tu dovessi aprirlo a forza» disse Farder Coram, «lì dentro non ci troveresti nulla di vivente. O almeno, nessun animale, nessun insetto. Ho già visto una di queste cose, una volta, e non avrei mai creduto di rivederne un'altra così a Nord. È una cosa africana. Lì dentro c'è un meccanismo a orologeria e, inchiodato alla molla che lo alimenta, c'è uno spirito maligno con un incantesimo che gli attraversa il cuore». «Ma chi lo ha mandato?» «Non c'è neppure bisogno che tu legga i simboli, Lyra; puoi indovinare facilmente anche tu». «La signora Coulter?» «Certo. Non è andata in esplorazione solo al Nord; e anche nel selvaggio Sud di cose strane ce ne sono quante ne vuoi. È stato in Marocco che ho visto uno di questi cosi, da ultimo. Sono pericolosissimi, mortali; fino a che lo spirito è lì dentro non si fermerà mai, e quando liberi lo spirito quello è così carico di rabbia che è pronto a uccidere la prima cosa che riesce a beccare». «Ma cosa cercava?» «Spiava. Sono stato un maledetto imbecille a lasciarti salire. E avrei dovuto lasciarti pensare a modo tuo su quei simboli senza interromperti». «Ora capisco!» disse Lyra, d'improvviso eccitata. «Vuol dire aria, quella specie di lucertola! L'avevo intuito, ma non riuscivo a capire perché, e quindi ho cercato di arrivarci per ragionamento, e mi sono persa». «Ah» disse Farder Coram, «a questo punto ci arrivo anch'io. Non è una lucertola, ecco perché; è un camaleonte. E significa aria perché sono animali che non mangiano e non bevono, vivono soltanto d'aria». «E l'elefante...» «Africa» disse lui, e poi «Aha». Si guardarono l'un l'altra. A ogni nuova rivelazione del potere dell'aletiometro, cresceva la loro soggezione nei suoi confronti. «Ci stava parlando di questi cosi tutto il tempo» disse Lyra. «Dovevamo starlo a sentire. Ma cosa possiamo fare con questo qui, Farder Coram? Non possiamo ammazzarlo, o qualcosa?» «Non so proprio che cosa potremmo fare. Ci toccherà tenerlo ben chiuso in una scatola, e non farlo uscire mai più. Quello che mi preoccupa di più è l'altro, quello che è scappato. Starà tornando a volo dalla signora Coulter, adesso, con la notizia che ti ha visto. Accidenti a me, Lyra, certo che sono proprio un cretino». Frugò in una credenza e trovò una scatola di latta per foglie da fumo di sette o otto centimetri di diametro. Era stata utilizzata per tenerci delle viti, ma lui le rovesciò fuori e pulì l'interno con uno straccio, prima di rovesciarci sopra il bicchiere, sempre chiuso da quel pezzetto di carta. Dopo un istante di difficoltà, in cui una delle zampe della creatura riuscì a sfuggire, e allontanò la scatola con forza inattesa, riuscirono a imprigionarlo e avvitarono a fondo il coperchio. «Non appena arriveremo a bordo della nave prenderò un saldatore e sigillerò tutto, per sicurezza» disse Farder Coram. «Ma non si scarica il meccanismo a orologeria?» «I meccanismi normali, sì. Ma, come ti ho detto, questo è tenuto sempre al massimo della carica dallo spirito inchiodato lì dentro. Più si dibatte e più si carica la molla, e più è grande la sua forza. Adesso, togliamo di mezzo questo bravo ragazzo...» Avvolse la scatola in un panno di flanella per attenuare il rumoroso incessante ronzio e la mise sotto la propria cuccetta. Era buio adesso, e dall'oblò Lyra guardò le luci di Colby farsi sempre più vicine. L'aria pesante si andava condensando in caligine e nel momento in cui giunsero a ormeggiare alla banchina lungo il mercato dei fumi ogni cosa visibile era ormai diventata vaga e indistinta. L'oscurità sfumava in veli perlacei di grigio argentato posati sopra i magazzini e le gru, i chioschi di legno del mercato e gli edifici di granito dai numerosi camini, dove giorno e notte era appeso del pesce ad affumicarsi nel fumo fragrante del legno di quercia. I camini stavano contribuendo per la loro parte a ispessire l'aria viscosa e gelida, mentre il gradevole odore delle aringhe, degli sgombri e dei merluzzi affumicati pareva spirare dai ciottoli stessi del lastricato. Lyra, imbacuccata in una cerata e con un gran cappuccio che le nascondeva i caratteristici capelli, camminava tenendosi fra Farder Coram e il timoniere. Tutti e tre i daimon erano vigili, controllavano dietro gli angoli del percorso da seguire, si guardavano alle spalle, ascoltavano cercando di captare anche il più lieve rumor di passi. Ma le loro erano le uniche figure in vista. I cittadini di Colby erano tutti in casa, probabilmente a sorseggiare del ginnevro accanto alle stufe ruggenti. Non videro nessuno fino a che non giunsero alle banchine del porto, e la prima persona che incontrarono fu Tony Costa, che faceva la guardia ai cancelli. «Grazie a Dio siete arrivati» disse piano, facendoli entrare. «Abbiamo appena saputo che hanno sparato a Jack Verhoeven e affondato la sua barca, e nessuno sapeva dov'eravate voi. John Faa è già a bordo, e non vede l'ora di partire». La nave parve immensa a Lyra: la timoneria e un fumaiolo a mezza nave, un alto castello di prora e una robusta gru di carico al di sopra di un boccaporto coperto di tela, luce gialla ammiccante negli oblò e sul ponte, un fanale bianco in testa d'albero; e tre o quattro uomini sul ponte, occupati a lavorare urgentemente su cose che lei non riusciva a vedere. Si affrettò per la passerella di legno, davanti a Farder Coram, e si guardò attorno eccitata. Pantalaimon divenne una scimmia e si arrampicò immediatamente su per l'albero della gru, ma lei lo richiamò in basso; Farder Coram la voleva dentro, o sottocoperta, come si diceva a bordo di una nave. Dopo aver sceso una scaletta – una scaletta di boccaporto – c'era un piccolo salotto dove John Faa stava parlando tranquillamente con Nicholas Rokeby, il gyziano che aveva la responsabilità della nave. John Faa non faceva nulla in maniera affrettata. Lyra attese il suo saluto, ma lui concluse le osservazioni che stava facendo sulla marea e sulla questione del pilota prima di voltarsi verso i nuovi venuti. «Buona sera, amici» disse. «Il povero Jack Verhoeven è morto, come avrete forse sentito. E hanno preso i suoi ragazzi». «Anche noi abbiamo una brutta notizia» disse Farder Coram, e raccontò del loro incontro con gli spiriti volanti. John Faa scosse la grossa testa, ma non li rimproverò. «Dov'è ora quella creatura?» disse. Farder Coram tirò fuori la scatola per la foglia da fumo e la posò sul tavolo. Ne uscì un ronzio talmente furioso che la scatola stessa cominciò a muoversi lentamente sul piano di legno. «Avevo sentito parlare di questi diavoli a orologeria, ma non ne avevo mai visto uno» disse John Faa. «Non c'è nessun modo di addomesticarlo e farlo smettere, questo lo so. Né servirebbe a niente zavorrarlo con del piombo e buttarlo nell'oceano, perché un giorno finirebbe per corrodersi e quel diavolo verrebbe fuori e si metterebbe a cercare la bambina, dovunque lei fosse. No, ci toccherà tenerlo sotto controllo noi, con la massima vigilanza». Essendo l'unica persona di sesso femminile a bordo (perché John Faa aveva deciso, dopo lunga riflessione, di non portare altre donne), Lyra aveva una cabina tutta per sé. Non una gran cabina, certo; anzi, poco più di uno stanzino con una cuccetta e un boccaporto, che era il nome esatto di quella specie di oblò. Lei sistemò le sue poche cose nel cassetto sotto la cuccetta e corse eccitata di sopra per appoggiarsi contro la ringhiera e guardare l'Inghilterra svanire dietro di lei, solo per trovare che in realtà gran parte dell'Inghilterra era già svanita nella nebbia prima ancora che lei arrivasse lassù. Ma l'acqua che scorreva sotto di lei, il movimento nell'aria, le luci della nave che brillavano ardite nel buio, il rombo del motore, l'odore di sale, e di pesce, e di spirito di carbone, erano già di per sé sufficientemente eccitanti. Non ci volle molto prima che a queste si unisse un'altra sensazione, quando la nave prese a rollare fra le ondate dell'Oceano Germanico. Quando qualcuno chiamò Lyra di sotto per mangiar qualcosa, lei si accorse di aver meno fame di quanto aveva creduto, e subito dopo anzi decise che sarebbe stata una buona idea andare a stendersi un po’; per amore di Pantalaimon, perché il poveretto stava cominciando a sentirsi davvero poco bene. E così iniziò il suo viaggio verso il Nord. Parte seconda Bolvangar Dieci Il console e l'orso John Faa e gli altri capi avevano deciso di dirigersi verso Trollesund, il principale porto della Lapponia. In quella città le streghe avevano un consolato, e John Faa sapeva che senza il loro aiuto, o quanto meno la loro benevola neutralità, salvare i bambini imprigionati sarebbe stato impossibile. Spiegò la sua idea a Lyra e a Farder Coram il giorno dopo, quando il mal di mare di Lyra si era un po’ attenuato. Il sole era chiaro e brillante e le onde verdi si abbattevano contro la prora per poi incurvarsi lontano fra bianchi torrenti di spuma. All'aperto, sul ponte, con il soffio della brezza, e tutto quel mare scintillante di movimento e di luce, la sensazione di nausea era scomparsa, o quasi; e ora che Pantalaimon aveva scoperto le delizie del fare il gabbiano, e poi la procellaria, sfiorando in picchiata la cima delle onde, Lyra era troppo assorbita dalla sua gioia per perder tempo con quei malesseri da terraioli. John Faa, Farder Coram e due o tre altri sedevano a poppa, in pieno sole, e parlavano delle prossime cose da fare. «Ora, Farder Coram queste streghe della Lapponia le conosce» disse John Faa. «E se non sbaglio c'è anche un debito di riconoscenza, una specie di favore da ricambiare». «È così, John» disse Farder Coram. «È stato quarant'anni fa, ma questo per una strega è niente. Alcune di loro vivono molto più a lungo». «Ma cosa avvenne, in che modo si è formato questo debito di riconoscenza, Farder Coram?» chiese Adam Stefanski, l'uomo al comando della forza combattente. «Ho salvato la vita a una strega» spiegò Farder Coram. «Lei precipitò mentre era in volo ed era inseguita da un grande uccello rosso che non assomigliava a niente che avessi mai visto fino ad allora. Cadde, ferita, nella palude, e io mi misi a cercarla. Era sul punto di affogare, e io la tirai su a bordo, sparai a quell'uccello e lo buttai giù, solo che cadde in uno stagno e affondò, con mio grande dispiacere, perché era grosso come un tarabuso e di color rosso fiamma». «Ah» mormorarono gli altri, affascinati dalla storia di Farder Coram. «Be’, una volta che l'ebbi tirata sulla barca» continuò lui, «mi presi il peggior colpo di tutta la mia vita, perché quella giovane donna era priva di daimon». Era come se avesse detto che era senza testa. Già il solo pensiero era ripugnante. Gli uomini rabbrividirono, i loro daimon rizzarono il pelo o si scossero o lanciarono rauchi guaiti, e gli uomini cercarono di calmarli. Pantalaimon si insinuò sul petto di Lyra, il cuore che batteva all'unisono con il suo. «Almeno» disse Farder Coram, «pareva proprio che fosse così. Dal momento che era caduta giù dall'aria, avevo qualcosa di più di un sospetto che dovesse essere una strega. Sembrava proprio uguale a una giovane donna, più snella di tante altre, e più carina della maggior parte delle altre, ma il fatto di non vedere il suo daimon mi faceva star male». «Ma allora queste streghe non ce l'hanno, il daimon?» disse l'altro uomo, Michael Canzona. «Avranno dei daimon invisibili, direi» intervenne Adam Stefanski. «Sarà stato lì tutto il tempo, e Farder Coram non ha potuto vederlo». «No, no, Adam, ti sbagli» disse Farder Coram. «Non era affatto lì. Le streghe hanno la capacità di separarsi dai loro daimon molto ma molto più di noi. Se ce n'è bisogno, possono mandare il loro daimon lontanissimo, a cavallo del vento o delle nuvole, o giù giù sotto l'oceano. E questa strega che avevo trovato non era rimasta con me a riposare per più di un'ora che il suo daimon tornò in volo da lei, perché aveva sentito che era spaventata e ferita, naturalmente. E io sono convinto, anche se questo lei non l'ha mai voluto ammettere, che il grande uccello rosso che avevo colpito era il daimon di un'altra strega, e che la stava inseguendo. Dio mio! Mi diede i brividi, quando ci pensai. Avrei fermato la mia mano; avrei fatto qualsiasi cosa fosse necessaria, in terra o in mare; ma ormai era fatta. E a ogni modo non c'era alcun dubbio che le avevo salvato la vita, e lei mi diede una specie di pegno, e mi disse che avrei dovuto chiamarla in aiuto se mai ne avessi avuto bisogno. E infatti una volta me l'ha fatto avere, il suo aiuto, quando gli Skraeling mi colpirono con una freccia avvelenata. E abbiamo avuto anche altri rapporti... Sono tanti anni che non la vedo, ma lei si ricorderà». «E vive a Trollesund, questa strega?» «No, no. Loro vivono nelle foreste e nella tundra, non in un porto di mare fra gli uomini e le donne. Sono fatte per la natura selvaggia. Però hanno un console, laggiù, e il mio messaggio le arriverà, non dovete aver dubbi su questo». Lyra avrebbe tanto voluto saperne di più, sulle streghe, ma gli uomini avevano preso a discorrere di questioni di combustibile e provviste, e lei allora sentì crescere l'impazienza di vedere il resto della nave. Si aggirò sul ponte in direzione della prua, e ben presto fece conoscenza con un marinaio esperto, con l'espediente di tirargli addosso i semi di una mela che aveva mangiato a colazione, e che aveva conservato con cura. Si trattava di un uomo grosso e placido, e una volta che l'ebbe presa a male parole, e si fu preso le sue brave male parole in risposta, si trovarono a essere grandi amici. Si chiamava Jerry. Sotto la sua guida lei scoprì che avere qualcosa da fare serviva a prevenire il mal di mare, e che persino un lavoro come quello di lavare il ponte poteva essere soddisfacente, purché lo si facesse in stile marinaresco. Questo concetto la conquistò completamente, e più tardi ripiegò le coperte della sua cuccetta in stile marinaresco e sistemò nell'armadietto ciò che possedeva in stile marinaresco, e utilizzò la parola “stivare” invece di “mettere a posto” per indicare il relativo procedimento. Dopo due giorni in alto mare, Lyra decise che quella era la vita che faceva per lei. Aveva a disposizione tutta la nave, dal ponte alla sala macchine, e arrivò ben presto a darsi del tu con l'intero equipaggio. Il capitano Rokeby le permise di salutare una fregata olandese tirando con le sue mani la maniglia della sirena; il cuoco sopportò che lo aiutasse nel preparare il ciambellone; e solo una severa parola di John Faa poté impedirle di arrampicarsi sull'albero di trinchetto per esplorare l'orizzonte dalla coffa. Nel frattempo, si dirigevano a tutto vapore verso Nord, e ogni giorno faceva più freddo. Tutta la nave fu frugata per cercare una cerata che potesse essere ridotta alla sua misura, e Jerry le insegnò a cucire, arte che da lui apprese volentieri pur avendola disprezzata quando era al Jordan, sfuggendo le istruzioni della signora Lonsdale. Insieme, fecero una borsa impermeabile per l'aletiometro che Lyra poteva legarsi intorno alla vita, nel caso, disse lei, in cui fosse caduta in mare. Messo così al sicuro lo strumento, Lyra si aggrappava alle ringhiere delle murate tutta bardata con la sua cerata e il sud-ovest, per affrontare gli spruzzi pungenti delle onde che si rompevano sopra la prora per poi spazzare tutto il ponte. Subì qualche altro attacco di mal di mare, ogni tanto, soprattutto quando si levava il vento e la nave si tuffava pesantemente da sopra le creste delle onde grigio-verdi, e allora toccava a Pantalaimon distrarla slanciandosi a sfiorare le onde in forma di procellaria, perché così le trasmetteva la sua gioia senza limiti nel gettarsi dentro l'infuriare del vento e dell'acqua, facendole dimenticare ogni senso di nausea. Di tanto in tanto, Pantalaimon provò anche a essere un pesce, e una volta si unì a un branco di delfini, con loro sorpresa e piacere. Lyra rimase a tremare sul castello di prora, e rise deliziata quando il suo amato Pantalaimon, agile e forte, balzò dall'acqua insieme a un'altra dozzina di rapide forme grigiastre. Era un piacere, ma non puro piacere, perché conteneva anche dolore e paura. E se lui avesse amato essere un delfino più di quanto amava lei? Il suo amico marinaio era lì accanto e si fermò, nel sistemare la copertura di tela di un boccaporto prodiero, per osservare il daimon della ragazzina lanciarsi nelle sue evoluzioni insieme ai delfini. Il suo proprio daimon, un gabbiano, stava ritto sull'argano, la testa infilata sotto l'ala. Capì quali erano i sentimenti che agitavano Lyra. «Mi ricordo che la prima volta che andai in mare, la mia Belisaria non si era ancora stabilizzata in un'unica forma; ero molto giovane, e a lei piaceva tantissimo essere una focena. Avevo paura che si stabilizzasse in quella forma. C'era un vecchio marinaio, sulla mia prima nave, che non poteva mai mettere piede a terra, perché il suo daimon si era stabilizzato in un delfino, e così lui non poteva mai allontanarsi dall'acqua. Era un magnifico marinaio, il miglior navigatore che si potesse trovare; avrebbe potuto fare una fortuna con la pesca, ma non era felice, in quel modo. Non fu mai davvero felice fino a che non morì, e non poté venir seppellito in mare». «Ma perché i daimon si devono stabilizzare?» disse Lyra. «Io voglio che Pantalaimon continui a poter mutare forma per sempre. E anche lui desidera la stessa cosa». «Ah, ma sempre si sono stabilizzati, e sempre lo faranno. Fa parte del fatto di crescere. Verrà un momento in cui tu comincerai a stancarti di tutti quei suoi cambiamenti, e desidererai per lui una forma stabile». «Io? Mai e poi mai!» «E invece sì. Desidererai crescere, come le altre ragazze. E comunque, c'è qualche compenso, per questa stabilità». «E quale sarebbe?» «Sapere che tipo di persona sei. Prendi la mia vecchia Belisaria. Lei è un gabbiano, e questo vuol dire che sono una specie di gabbiano anch'io. Non sono grandioso e splendido, e neppure particolarmente bello, ma sono un vecchio tipo coriaceo, e posso sopravvivere dovunque, e riesco sempre a procurarmi qualcosa da mangiare e un po’ di compagnia. E questa è una cosa che vale la pena di sapere, altroché. Così, quando il tuo daimon si stabilizzerà, tu saprai che tipo di persona sei». «Ma, e se il tuo daimon si stabilizza in una forma che non ti piace?» «Be’, diventi uno scontento, non ti pare? A un sacco di gente piacerebbe avere per daimon un leone, e vanno a finire con un barboncino. E fino a quando non imparano a esser soddisfatti di quello che sono, sono destinati a rimanere degli irrequieti. Un vero spreco di energie». Ma Lyra non era poi tanto convinta che prima o poi sarebbe diventata grande anche lei. Una mattina si sentì un odore diverso nell'aria, e la nave si muoveva in modo strano, rollando invece di tuffarsi per poi risalire sull'onda. Appena sveglia, Lyra arrivò sul ponte nel giro di un minuto e si mise a fissare avidamente la terra: un ben strano spettacolo, dopo tutta quell'acqua, perché malgrado fossero stati in mare solo per qualche giorno, Lyra si sentiva come se avesse percorso gli oceani per dei mesi interi. Dritta dinanzi alla nave sorgeva una montagna dai fianchi verdi e coperta di neve, e sotto di essa si stendevano una cittadina e un porto: case di legno dai tetti ad angolo acuto, la cupola di un oratorio, gru sulle banchine del porto, e una nuvola di gabbiani che giravano in tondo e stridevano. L'odore era di pesce, ma mischiato a esso vi erano anche dei sentori di terra, resina di pino e terreno bagnato, e un qualche cosa di animale e muschiato, e qualcos'altro, che era freddo e informe e selvaggio: poteva forse essere neve. Era l'odore del Nord. Attorno alla nave facevano capriole le foche, mostrando sull'acqua le loro facce da pagliacci per poi rituffarsi giù senza sollevare un solo spruzzo. Il vento che sollevava goccioline di spuma dalle onde biancheggianti era mostruosamente freddo, e riusciva a trovare ogni apertura nella pelliccia di lupo di Lyra, che ben presto ebbe le mani dolenti e il viso intorpidito. Pantalaimon, in forma di ermellino, le riscaldava il collo, ma faceva troppo freddo per rimanere all'aperto a lungo senza un lavoro da fare, neppure per guardare le foche, e così Lyra tornò sottocoperta a mangiare la zuppa d'avena della colazione e si mise a sbirciare dall'oblò della cabina. All'interno del porto l'acqua era calma e, mentre avanzavano e superavano il massiccio molo frangiflutti, Lyra cominciò a sentirsi malferma sulle gambe perché la nave aveva smesso di muoversi. Lei e Pantalaimon osservarono avidamente la lenta ponderosa avanzata della nave, centimetro dopo centimetro, verso la banchina d'ormeggio. Nell'ora che seguì, il rumore del motore morì in un lieve rombo indistinto di fondo, molte voci gridarono ordini o richieste, vennero lanciate funi, abbassate passerelle, aperti boccaporti. «Vieni, Lyra» disse Farder Coram. «I bagagli sono a posto?» I bagagli di Lyra, con tutte le cose che bene o male possedeva, erano pronti sin da quando svegliandosi aveva visto la terra. Tutto quel che aveva da fare era correre in cabina a prendere la sua borsa, ed era pronta. La prima cosa che lei e Farder Coram fecero una volta a terra fu una visita alla casa del console delle streghe. Non ci volle molto a trovarla; la cittadina era tutta raccolta attorno al porto, con l'oratorio e l'abitazione del governatore per unici edifici di una certa grandezza. Il console delle streghe viveva in una casa di legno dipinta di verde, in vista del mare, e quando premettero il campanello il suo suono stridulo invase tutta la strada tranquilla. Un servitore li fece accomodare in un salottino e portò loro del caffè. Poco dopo il console stesso venne a riceverli. Era un uomo grasso dal viso florido, con un sobrio abito nero, e si chiamava Martin Lanselius. Il suo daimon era un serpentello dello stesso verde intenso e brillante dei suoi occhi, che erano l'unica cosa stregonesca di tutto il suo aspetto; anche se Lyra non era poi sicura di quale aspetto si sarebbe aspettata di trovare in uno stregone. «In che modo posso esserle utile, Farder Coram?» disse. «In due modi, dottor Lanselius. In primo luogo, desidero ansiosamente mettermi in contatto con una strega che conobbi alcuni anni fa, nel paese delle Fens dell'Anglia Orientale. Il suo nome è Serafina Pekkala». Il dottor Lanselius prese un appunto con una matita d'argento. «Quanto tempo fa è avvenuto questo vostro incontro?» «Circa quarant'anni fa. Ma credo che se ne ricordi». «E qual è il secondo modo in cui vuol chiedere il mio aiuto?» «Io rappresento qui un gran numero di famiglie gyziane che hanno perduto dei bambini. Abbiamo ragione di ritenere che esista un'organizzazione attiva nel catturare questi bambini, i nostri e anche degli altri, e li conduce qui al Nord per qualche scopo sconosciuto. Mi piacerebbe sapere se lei o la sua gente avete sentito qualcosa di queste faccende». Il dottor Lanselius sorseggiò con calma il suo caffè. «Non è impossibile che delle notizie di un'attività del genere possano esserci giunte, in un modo o nell'altro» disse. «Lei se ne rende conto, le relazioni tra il mio popolo e i Nordovegesi sono perfettamente cordiali. Sarebbe difficile per me giustificare l'arrecarvi disturbo». Farder Coram annuì come a esprimere piena comprensione. «Certamente» disse. «E io non mi troverei nella necessità di chiederlo a lei se disponessi di un qualsiasi altro modo per ottenere l'informazione. È per questo che per prima cosa le ho chiesto della strega di cui sono amico». Fu il dottor Lanselius ad annuire come fosse il suo turno, adesso, di comprendere pienamente. Lyra osservava quella partita con stupore e rispetto. C'erano cose d'ogni genere che si muovevano sotto la superficie, e lei poté vedere che il console delle streghe stava per giungere a una decisione. «Molto bene» disse. «Questo, ovviamente, è vero, e lei si renderà conto, Farder Coram, che il suo nome non ci è sconosciuto. Serafina Pekkala è la regina di un clan di streghe della regione del lago Enara. Quanto all'altra sua domanda, resta naturalmente inteso che questa informazione lei non l'ha avuta attraverso di me». «Senz'altro». «Insomma, già qui, in questo stesso paese, c'è una filiale di un'organizzazione chiamata Compagnia Esplorativa per il Progresso del Settentrione, che finge di cercare minerali, ma in realtà è controllata da un qualcosa che si chiama Intendenza Generale per l'Oblazione, di Londra. Questa organizzazione, come si dà il caso che io sappia, è dedita all'importazione di bambini. Questo fatto non è di dominio pubblico, in paese; il governo della Nordovegia non ne è ufficialmente informato. I bambini non restano qui a lungo, comunque, e vengono portati a una certa distanza verso l'interno. «Lei sa dove, dottor Lanselius?» «No. Se così fosse, glielo direi». «E sa che cosa ne è di loro, laggiù?» Per la prima volta, il dottor Lanselius lanciò un'occhiata a Lyra. Lei la ricambiò, con aria stolida. Il suo serpentello-daimon verde levò il capo dal colletto del console e gli bisbigliò, dardeggiando la lingua, qualche cosa all'orecchio. Il console disse: «Ho sentito usare l'espressione processo Maystadt, in collegamento con questa faccenda. Credo che la usino per evitare di indicare quello che fanno con il termine esatto. Ho anche sentito usare la parola intercisione, ma a che cosa si riferisca non potrei certo dirlo». «E ci sono bambini in città al momento?» chiese Farder Coram. Stava accarezzando il pelo del suo daimon, che gli sedeva in grembo. Lyra notò che la gatta aveva smesso di fare le fusa. «No, credo di no» disse il dottor Lanselius. «Un gruppo di una dozzina, forse, è arrivato una settimana fa, ed è ripartito l'altro ieri». «Ah! Così poco tempo fa? Questo ci dà un po’ di speranza. Con quale mezzo viaggiano, dottor Lanselius?» «Con la slitta». «E lei non ha alcuna idea di dove siano andati?» «Praticamente no. Non è una questione cui portiamo grande interesse». «Indubbiamente. E ora, dottore, lei ha risposto a tutte le mie domande con grande disponibilità, e io ne ho ancora soltanto una. Se lei fosse nei miei panni, quale domanda porrebbe al console delle streghe?» Per la prima volta il dottor Lanselius sorrise. «Gli chiederei dove potrei procurarmi i servizi di un orso corazzato» disse. Lyra si raddrizzò sulla sedia e sentì fra le mani il balzo del cuore di Pantalaimon. «Credevo che gli orsi corazzati fossero al servizio dell'Intendenza per l'Oblazione» disse Farder Coram, sorpreso. «Cioè, della Compagnia per il Progresso del Settentrione o come si chiamino». «Ce n'è almeno uno che non è al loro servizio. Lo troverà al deposito di slitte alla fine di Langlokur Street. Al momento si guadagna da vivere lì, ma fra il suo caratteraccio e la paura che incute ai cani, è probabile che il suo impiego non duri a lungo». «È un rinnegato, quindi?» «Così pare. Il suo nome è Iorek Byrnison. Lei mi ha chiesto che cosa le avrei domandato io, al suo posto, e io le rispondo così. Questo è ciò che farei: cercherei di sfruttare la possibilità di arruolare un orso corazzato anche se fosse assai più remota di questa». Lyra faceva fatica a rimanere ferma e seduta. Farder Coram, tuttavia, conosceva l'etichetta di questo genere di incontri, e prese dal piatto un altro dolcetto speziato al miele. Mentre lo mangiava, il dottor Lanselius si rivolse a Lyra. «Mi par di capire che lei possiede un aletiometro» disse, sorprendendola grandemente; perché, come poteva aver fatto a saperlo? «Sì» disse, e poi, sotto la spinta di un pizzicotto di Pantalaimon, aggiunse: «Le piacerebbe vederlo?» «Mi piacerebbe davvero moltissimo». Lei frugò, con ben poca eleganza, nella grande tasca della cerata e gli porse l'involto di velluto. L'uomo lo disfece e sollevò lo strumento con gran cura, osservandone il quadrante come uno studioso può fissare una pagina di un raro manoscritto. «È magnifico!» disse. «Ne ho visto un altro esemplare, ma era meno perfetto di questo. E possiede anche il libro per leggerlo?» «No» cominciò Lyra, ma prima che potesse dir altro prese a parlare Farder Coram. «No, è un gran peccato e, anche se Lyra possiede fisicamente l'aletiometro, non c'è alcun modo per riuscire a leggerne i responsi» disse. «È semplicemente un mistero, tanto quanto gli inchiostri che usano gli indù per leggere il futuro. E il più vicino libro per la sua lettura che io conosca si trova nell'Abbazia di San Giovanni di Heidelberg». Lyra capì benissimo il motivo di quelle parole: Farder Coram non voleva che il dottor Lanselius sapesse delle sue capacità. Però vide anche una cosa che a Farder Coram sfuggiva, e cioè l'agitazione del daimon del dottor Lanselius, e si rese conto che fingere non sarebbe servito a nulla. Così disse: «In realtà, io a leggerlo ci riesco» rivolgendosi un po’ al dottor Lanselius e un po’ a Farder Coram; a risponderle comunque fu il console. «È una prova di saggezza da parte sua» disse. «E quest'oggetto, dove se lo è procurato?» «Me lo ha dato il Maestro del Jordan College di Oxford» disse lei. «Dottor Lanselius, lei sa chi li ha costruiti?» «Si dice che abbiano avuto origine nella città di Praga» disse il console. «Il sapiente che inventò il primo aletiometro era a quanto pare alla ricerca di un metodo per misurare le influenze dei pianeti, secondo le idee dell'astrologia. Intendeva costruire uno strumento che rispondesse all'idea di Marte o di Venere così come una bussola risponde all'idea del Nord. In questa impresa, fallì, ma comunque il meccanismo da lui inventato stava con tutta evidenza rispondendo a qualche cosa, anche se nessuno sapeva cosa fosse». «E i simboli da dove li hanno presi?» «Oh, questo succedeva nel diciassettesimo secolo. Allora, simboli ed emblemi erano dappertutto. Edifici e dipinti erano fatti per essere letti come libri. Ogni cosa stava per qualcos'altro; se uno aveva il giusto dizionario poteva leggere persino la Natura stessa. Non c'è affatto da sorprendersi se i filosofi hanno adoperato il simbolismo del loro tempo per interpretare un sapere proveniente da una fonte misteriosa. Comunque, sa, non sono mai più stati usati sul serio nell'ultimo paio di secoli, o giù di lì». Restituì lo strumento a Lyra e aggiunse: «Posso chiederle una cosa? Come fa, senza il libro dei simboli, a leggerlo?» «Basta che io lasci che la mente mi si schiarisca, e allora è un po’ come guardare delle cose immerse sott'acqua. Bisogna lasciare che gli occhi trovino il giusto livello, perché è il solo che sia ben a fuoco. Una cosa del genere» rispose lei. «Vorrei poterle chiedere di farmi vedere» disse lui. Lyra guardò Farder Coram, desiderando dire di sì ma in attesa della sua approvazione. Il vecchio annuì. «Cosa devo chiedere?» disse Lyra. «Quali sono le intenzioni dei tartari per quel che riguarda la Kamciakta?» Non era una cosa difficile. Lyra puntò le lancette sul cammello, che significava l'Asia, che a sua volta significava i tartari; sulla cornucopia, per la Kamciakta, dove si trovavano delle miniere d'oro; e sulla formica, che significava attività, che a sua volta significava progetti e intenzioni. Poi rimase ferma lasciando che la sua mente tenesse contemporaneamente a fuoco i tre livelli di significato, e si rilassò in attesa della risposta, che venne quasi subito. Il lungo ago tremò sul delfino, l'elmetto, l'infante e l'àncora, danzando fra queste figure, e poi ancora verso il crogiolo, in un complesso disegno che gli occhi di Lyra seguirono senza esitazione, ma restò incomprensibile per i due uomini. Quando ebbe completato i suoi movimenti diverse volte Lyra sollevò lo sguardo. Sbatté le palpebre un paio di volte, come uscendo da uno stato di trance. «Fingeranno di attaccarla, ma non hanno intenzione di farlo davvero, perché è troppo lontana e le loro linee sarebbero troppo estese» disse. «Può dirmi come ha fatto a leggere tutto questo?» «Il delfino... uno dei suoi significati profondi è quello di gioco, essere giocherelloni, più o meno» spiegò. «So che qui si tratta di questo perché si è fermato quel certo numero di volte, e la cosa è diventata chiara proprio a quel livello, e a nessuno degli altri. E l'elmetto vuol dire guerra, e tutti e due insieme significano far finta di fare la guerra ma non farla sul serio. E il neonato vuol dire... vuol dire difficile, cioè che sarebbe dura per loro attaccarla sul serio, e l'àncora dice perché, cioè che le loro linee sarebbero in tensione come la cima di un'àncora. O almeno, capisce, io la vedo così». Il dottor Lanselius annuì. «Molto notevole» disse. «Le sono molto grato. Non lo dimenticherò». Poi guardò Farder Coram in modo strano e tornò a rivolgersi a Lyra. «Potrei chiederle un'altra dimostrazione?» disse. «Nel cortile dietro la casa, troverà diverse frasche di pino-nuvola appese al muro. Una di esse è stata usata da Serafina Pekkala, e le altre no. È in grado di individuare qual è la sua?» «Ma certo!» esclamò Lyra, sempre pronta a esibirsi, e afferrato l'aletiometro si precipitò fuori. Desiderava con impazienza di vedere il pino-nuvola, perché le streghe lo usavano per volare, e lei non ne aveva mai visto uno. Una volta uscita, il console disse: «Lei si rende conto di chi è questa bambina?» «È la figlia di Lord Asriel» disse Farder Coram. «E sua madre è la signora Coulter, dell'Intendenza per l'Oblazione». «E a parte questo?» Il vecchio gyziano dovette scuotere il capo. «No» disse, «non so nulla di più. Ma è una creatura strana e innocente, e non permetterei che le venisse fatto del male per niente al mondo. Come sia arrivata a leggere quello strumento io non lo so, però le credo quando ne parla. Ma perché questa domanda, dottor Lanselius? Che cosa ne sa, lei?» «Sono secoli che le streghe parlano di questa bambina» disse il console. «Poiché vivono tanto vicine al luogo dove il velo fra i mondi è sottile, di tanto in tanto sentono i bisbigli immortali, provenienti dalle voci di coloro che passano da un mondo all'altro. E parlano di questa bambina, cui spetta un grande destino che può compiersi solamente altrove: non in questo mondo, ma molto al di là di esso. Senza questa bambina, noi moriremo tutti. Così dicono le streghe. Lei, però, deve realizzare il suo destino restando ignara di quello che fa, perché solo nella sua ignoranza noi potremo esser salvati. Lei capisce, Farder Coram?» «No» disse Farder Coram, «non sono in grado di dire che capisco». «Il senso è che lei dev'essere libera di sbagliare. Noi dobbiamo sperare che non faccia errori, ma non possiamo guidarla. Sono contento di aver visto questa bambina prima di morire». «Ma come ha fatto a riconoscere in lei proprio quella particolare bambina? E cosa intendeva dire, parlando degli esseri che passano tra un mondo e l'altro? Non arrivo proprio a comprenderla, dottor Lanselius, con tutto che la giudico senz'altro un uomo onesto...» Ma prima che il console potesse replicare, la porta si aprì, e rientrò trionfalmente Lyra, con una fronda di pino. «È questo!» disse. «Li ho provati tutti, ed è questo, ne sono sicura». Il console l'osservò attentamente, e poi annuì. «Esatto» disse. «Be’, Lyra, è una cosa notevole. Lei è fortunata ad avere uno strumento simile, e le auguro che le porti bene. Mi piacerebbe darle qualcosa che lei possa tenere con sé...» Prese la fronda e ne spezzò un ramoscello per lei. «Ma lei ci ha volato, con questo?» chiese Lyra, piena di soggezione. «Sì, lo ha fatto, proprio così. Non posso darglielo tutto, perché ho bisogno di mettermi in contatto con lei, ma questo basterà. Abbine cura». «Lo farò» disse lei. «Grazie». E se lo infilò nella borsa accanto all'aletiometro. Farder Coram toccò la fronda di pino come si potrebbe fare con un portafortuna, e sul suo viso si dipinse un'espressione che Lyra non aveva mai visto prima: quasi un anelito di malinconico desiderio. Il console li accompagnò alla porta, dove strinse la mano a Farder Coram, e anche a Lyra. «Spero che abbiate successo» disse, e rimase sulla porta nel freddo pungente a guardarli percorrere la stradina. «Sui tartari, lui sapeva già la risposta prima che gliela dicessi io» disse Lyra a Farder Coram. «L'aletiometro me lo ha detto, però io sono stata zitta. Era il crogiolo». «Immagino che ti stesse mettendo alla prova, bimba mia. Ma hai fatto bene a essere cortese, visto che non possiamo esser certi di che cosa sapeva già e cosa no. E il suggerimento a proposito dell'orso è piuttosto utile. Non so come altro avremmo potuto saperlo, senza di lui». Trovarono la strada per il deposito, che era costituito da un paio di magazzini di cemento in una zona malconcia di terreno incolto, dove sottili sterpaglie crescevano fra sassi grigi e pozze di fango gelato. Un uomo scortese in un ufficio disse loro che avrebbero potuto trovare l'orso che smontava dal lavoro alle sei, ma avrebbero dovuto far presto, perché quello se ne andava dritto dritto al cortile dietro il bar di Einarsson, dove gli davano da bere. Poi Farder Coram portò Lyra al miglior negozio della città e le comprò degli abiti veramente adatti ai climi freddi. Comprarono un parka fatto di pelle di renna, perché il pelo della renna è cavo, e fortemente isolante; e il cappuccio era orlato con pelliccia di ghiottone, che non trattiene il ghiaccio che si forma quando uno respira. Comprarono della biancheria e le fodere per gli stivali in pelle di cucciolo di renna, e guanti di seta da mettere sotto i grossi guantoni di pelliccia. Stivali e guantoni erano di cuoio fatto con le zampe anteriori della renna, perché è particolarmente resistente, e le suole degli stivali erano in cuoio di foca barbuta, che è duro quanto la pelle di tricheco, ma più leggero. Infine comprarono una cappa impermeabile che l'avvolgeva completamente, semitrasparente, fatta di intestino di foca. Con tutta questa roba addosso, e una sciarpa di seta attorno al collo e un cappello di lana sulle orecchie, e il gran cappuccio tirato su, lei si sentì fin troppo calda; ma erano diretti verso regioni assai più fredde di quella. John Faa, che era stato occupato a sorvegliare lo scarico della nave, si interessò molto a ciò che aveva detto il console delle streghe, e ancor più alla questione dell'orso. «Andremo da lui stasera stessa» disse. «Hai mai parlato con una di queste creature, Farder Coram?» «Sì; e ne ho anche affrontata una, anche se non da solo, grazie a Dio. Dobbiamo essere pronti a trattare con lui, John. Chiederà molto, senz'altro, e sarà scostante e difficile da trattare; ma dobbiamo averlo con noi». «Certo, dobbiamo. E la tua strega?» «Be’, è molto lontana, ed è diventata la regina di un clan» disse Farder Coram. «In effetti, speravo che un messaggio potesse raggiungerla, ma ci vorrebbe troppo tempo per aspettare una risposta». «Ah, va bene. E adesso lascia che ti dica che cosa ho trovato io, caro amico». John Faa, infatti, era impaziente di dir loro qualcosa. Sulla banchina aveva incontrato un cercatore di metalli, un tizio della Nuova Danimarca di nome Lee Scoresby, venuto dal Paese del Texas, e quest'uomo, roba da non credere, aveva con sé un aerostato. La spedizione cui aveva sperato di unirsi era fallita per mancanza di fondi prima ancora di lasciare Amsterdam, e lui si era trovato bloccato lì. «Pensa a quello che potremmo fare con l'aiuto di un aeronauta, Farder Coram!» disse John Faa fregandosi le grandi mani. «L'ho impegnato ad arruolarsi con noi. Mi pare proprio che abbiamo avuto fortuna a venire qui». «Sarebbe ancora meglio se sapessimo chiaramente dove dobbiamo andare» disse Farder Coram, ma nulla poteva sminuire il piacere di John Faa nel sentirsi di nuovo in azione. Dopo che fu venuto il buio e quando tutte le provviste e l'equipaggiamento furono stati scaricati e accatastati per bene sulla banchina, pronti all'uso, Farder Coram e Lyra percorsero il lungomare in cerca del bar di Einarsson. Lo trovarono senza difficoltà: una rozza baracca di cemento con un'insegna al neon che brillava irregolarmente sulla porta e un gran suono di voci proveniente dalle finestre incrostate di brina. Un vicoletto tutto buche accanto a esso conduceva a un cancello di lamiera che dava accesso a un cortile sul retro, dove un'assurda tettoia, appoggiata all'edificio principale, copriva uno spazio di fango gelato. Una pallida luce proveniente dalle finestre posteriori del bar mostrava una vasta forma indistinta seduta sul terreno, occupata a masticare un quarto di carne tenendolo con tutte e due le zampe anteriori. Lyra ebbe l'impressione di vedere un muso e una faccia macchiati di sangue, dei piccoli occhi malevoli e neri, e un'immensità di pelliccia giallastra sporca e opaca. Mentre mordeva la carne, emetteva orribili suoni ringhiosi, rumori d'ossa spezzate e risucchi. Farder Coram si fermò presso il cancello e lo chiamò: «Iorek Byrnison!» L'orso smise di mangiare. Per quel che potevano dire li stava guardando dritti in viso, ma era impossibile comprendere l'espressione della sua faccia. «Iorek Byrnison» ripeté Farder Coram. «Posso parlare con te?» Il cuore di Lyra batteva forte, perché c'era qualcosa nella presenza dell'orso che la faceva sentire vicina al gelo, al pericolo, a una forza brutale; una forza controllata dall'intelligenza, ma assolutamente non umana, perché gli orsi ovviamente non avevano daimon. Quella strana presenza torreggiante che masticava la sua carne non assomigliava a nulla di quel che poteva aver immaginato, e lei sentiva una profonda ammirazione, e pietà, per quella creatura solitaria. Questi lasciò cadere la sua zampa di renna per terra, e si avvicinò a quattro zampe alla saracinesca. Poi si impennò, massiccio, tre metri e più di altezza, come per mostrare la sua possanza, per ricordar loro quanto impotente fosse quel cancello a difenderli, e da quell'altezza parlò. «Be’? Chi siete, voi?» La sua voce era così profonda che pareva scuotere la terra intera. Il puzzo rancido proveniente dal suo corpo era quasi insopportabile. «Io sono Farder Coram, del popolo gyziano dell'Anglia Orientale. E questa ragazzina è Lyra Belacqua». «Cosa volete?» «Vogliamo offrirti un impiego, Iorek Byrnison». «Ho già un impiego». L'orso si rimise a quattro zampe. Era molto difficile individuare qualche tono espressivo nella sua voce, di ironia o di rabbia, perché era così profonda, e piatta. «Che cosa fai al deposito delle slitte?» «Io aggiusto macchinari rotti e articoli in ferro. Io sollevo oggetti pesanti». «Che lavoro è questo per un panserbjørne?» «Lavoro pagato». Dietro l'orso, la porta del bar si aprì un poco e un uomo posò una grossa brocca di terracotta, poi alzò lo sguardo a sbirciarli. «Chi sono?» «Stranieri» disse l'orso. Il barista aveva l'aria di voler chiedere qualcosa di più, ma l'orso si mosse d'improvviso verso di lui, e l'uomo chiuse la porta, allarmato. L'orso infilò una zampa attraverso il manico della brocca e la portò alla bocca. Lyra sentì l'odore della grossolana bevanda alcolica che ne spruzzò via. Dopo diverse sorsate, l'orso mise giù la brocca e si voltò per tornare a mangiare la carne, senza più badare a Farder Coram e a Lyra, pareva. Ma poi parlò ancora. «Che lavoro mi offrite?» «Combattere, con tutta probabilità» disse Farder Coram. «Noi andremo a Nord fino a che non troveremo un posto dove tengono prigionieri dei bambini. Quando lo troveremo, dovremo combattere per liberarli; e poi li riporteremo indietro». «E cosa mi pagherete?» «Non so che cosa offrirti, Iorek Byrnison. Se l'oro per te è desiderabile, abbiamo dell'oro». «Inutile». «Cosa ti pagano al deposito delle slitte?» «Il mio mantenimento in carne e alcolici». Silenzio da parte dell'orso; e poi lasciò cadere l'osso semimasticato e sollevò la brocca al muso un'altra volta, tracannando la forte bevanda alcolica come acqua. «Perdonami questa domanda, Iorek Byrnison» disse Farder Coram, «ma tu potresti vivere una superba vita libera sulla banchina, dando la caccia a foche e trichechi, o potresti andare in guerra e ottenere grandi trofei. Che cosa ti tiene legato a Trollesund e al bar di Einarsson?» Lyra si sentì tremare in tutto il corpo. Avrebbe creduto che una domanda del genere, che era quasi un insulto, avrebbe fatto infuriare quella gigantesca creatura oltre ogni controllo, e si chiese come faceva Farder Coram ad avere il coraggio di porla. Iorek Byrnison posò la brocca e si avvicinò alla saracinesca per guardar meglio il viso del vecchio. Farder Coram non indietreggiò. «Conosco la gente che cerchi, quelli che tagliano i bambini» disse l'orso. «Hanno lasciato la città avant'ieri per andare al Nord, con altri bambini ancora. Nessuno vi dirà di loro: fanno finta di non vedere, perché quelli che tagliano i bambini portano denaro, e affari. Ora, a me non piace chi taglia i bambini, e per questo ti risponderò con cortesia. Io resto qui, e bevo alcolici, perché gli uomini di qui mi hanno portato via l'armatura e, senza di essa, io posso dare la caccia alle foche ma non posso andare in guerra; e io sono un orso corazzato; la guerra è il mare in cui nuoto, e l'aria che respiro. Gli uomini di questa città mi hanno dato degli alcolici e mi hanno lasciato bere fino a che non mi sono addormentato, e poi mi hanno portato via l'armatura. Se sapessi dove la tengono, butterei giù la città intera per riaverla. Se volete i miei servigi, il prezzo è questo: ridatemi la mia armatura. Fatelo, e io vi servirò nella vostra campagna, fino a che non sarò morto o fino a che voi non avrete vinto. Il prezzo è la mia armatura. Voglio riaverla indietro; e allora non avrò più bisogno di alcolici, mai più». Undici L'armatura Una volta tornati alla nave, Farder Coram, John Faa e gli altri capi trascorsero molto tempo in una lunga riunione nel quadrato, e Lyra andò nella sua cabina a consultare l'aletiometro. Nel giro di cinque minuti seppe esattamente dov'era l'armatura dell'orso e perché sarebbe stato difficile recuperarla. Si chiese se doveva andare nel quadrato a dirlo a John Faa e agli altri, ma decise che se volevano saperlo glielo avrebbero chiesto; e magari lo sapevano già. Si stese sulla sua cuccetta pensando a quel selvaggio orso possente, alla noncuranza con cui beveva quella fortissima bevanda alcolica e alla sua solitudine nella sporcizia di quella tettoia. Com'era diverso per gli esseri umani, che avevano sempre il proprio daimon con cui parlare! Nel silenzio della nave ferma in porto, senza più i continui scricchiolii del metallo e del legno, o il rombo del motore, e lo scroscio dell'acqua lungo le fiancate, Lyra gradualmente si addormentò, con Pantalaimon sul cuscino, anche lui addormentato. Stava sognando del suo gran padre imprigionato quando d'improvviso, senza alcuna ragione al mondo, si svegliò. Non aveva idea di che ora fosse. C'era una debole luce nella cabina che a lei parve quella della luna, e le mostrava i suoi nuovi abiti di pelliccia adatti al freddo, sistemati rigidamente in un angolo della cabina. Non appena li vide, provò un gran desiderio di provarseli di nuovo. Una volta che li ebbe indossati, sentì il bisogno di andare sul ponte, e un minuto più tardi aprì la porta in cima al boccaporto e uscì all'aperto. Subito vide che qualcosa di strano stava succedendo nel cielo. Pensò che fossero le nuvole, che si muovessero e tremassero come per un'agitazione nervosa, ma Pantalaimon mormorò: «L'Aurora!» Il suo stupore fu così grande che dovette aggrapparsi alla ringhiera per non cadere. Lo spettacolo riempiva l'intero cielo nordico; si faceva fatica a concepirne l'immensità. Come venute dal più alto dei cieli, grandi cortine di delicata luce parevano sospese in aria, e tremavano. Verde pallido e tante sfumature di rosa, e trasparenti quanto la più fragile delle stoffe, e all'orlo inferiore di uno scarlatto infuocato quanto le fiamme d'Inferno, oscillavano e scorrevano libere come il più abile dei danzatori. Lyra credette persino di riuscire a sentirle: un vasto distante mormorante fruscio. In quell'evanescente delicatezza sentiva qualcosa di profondo quanto ciò che aveva provato accanto all'orso. Se ne sentì commossa: era così bello da esser poco meno che sacro; sentì le lacrime pizzicarle gli occhi, e le lacrime scomposero ancor più quelle luci in prismi d'arcobaleno. Non ci volle molto prima che sentisse che stava entrando nello stesso tipo di trance di quando consultava l'aletiometro. Forse, pensò con calma, la forza che muove l'ago dell'aletiometro, qualunque essa sia, è la stessa che fa brillare l'Aurora Boreale. Poteva essere persino la Polvere stessa. Lo pensò senza rendersi conto che stava pensando, e presto lo dimenticò, per ricordarsene solo molto più tardi. E, mentre fissava in questo modo gli occhi, parve formarsi dietro ai veli e ai torrenti di colori translucidi l'immagine di una città: torri e cupole, templi color del miele e colonnati, ampi viali e parchi inondati dal sole. Guardarla le dava un senso di vertigine, come se stesse guardando non in alto ma verso il basso, e attraverso una distanza così grande che nulla avrebbe mai potuto superarla. Era lontana un intero universo. Eppure c'era qualcosa che in realtà si muoveva attraverso di essa, e nel cercare di mettere a fuoco gli occhi su quel movimento si sentì mancare e le girò la testa, perché il piccolo oggetto che si muoveva non era parte dell'Aurora né dell'altro universo dietro di essa. Era nel cielo sopra i tetti della cittadina. Quando riuscì a vederlo chiaramente, era ormai del tutto sveglia, e la città nel cielo era scomparsa. Quella cosa volante si avvicinò e si mosse in cerchio sopra la nave, con le ali spiegate. Poi planò in basso e atterrò con un vivace movimento delle potenti penne remiganti, e venne a fermarsi sul ponte di legno, a pochi metri da Lyra. Nella luce dell'Aurora vide un grande uccello, una splendida oca dalla testa coronata da un lampo di bianco purissimo. Eppure, non era un uccello: era un daimon, anche se in vista non c'era nessuno, a parte la stessa Lyra. Era un'idea che la faceva star male, e la impauriva. L'uccello disse: «Dov'è Farder Coram?» E d'improvviso Lyra capì di chi si trattava. Era il daimon di Serafina Pekkala, la regina del clan, la strega amica di Farder Coram. Balbettò nel rispondere: «Va-a-a... lui è... vado a chiamarlo...» Si voltò e corse giù per il boccaporto fino alla cabina occupata da Farder Coram, aprì la porta e parlò nell'oscurità: «Farder Coram! È venuto il daimon della strega! Ti aspetta sul ponte! È volato qui tutto solo, l'ho visto venire nel cielo...» Il vecchio disse: «Chiedigli di aspettarmi sul ponte di poppa, bambina mia». L'oca si portò maestosamente verso la poppa della nave, dove si guardò intorno, elegante e selvaggia al medesimo tempo, suscitando fascino e terrore in Lyra, che si sentiva come se stesse facendo gli onori di casa a un fantasma. Poi salì Farder Coram, avvolto nei suoi abiti contro il freddo, seguito da John Faa. Tutti e due i vecchi si inchinarono rispettosamente, e anche i loro daimon salutarono il visitatore. «Ti saluto» disse Farder Coram. «E sono felice e orgoglioso di rivederti, Kaisa. Ti farebbe piacere venire dentro, o preferisci rimanere qui all'aperto?» «Preferirei rimanere all'aperto, grazie, Farder Coram. Sei abbastanza coperto per star fuori un po’ di tempo?» Le streghe e i loro daimon non sentivano il freddo, ma si rendevano conto che gli altri esseri umani ne soffrivano. Farder Coram gli assicurò che erano ben coperti, e disse: «Come sta Serafina Pekkala?» «Ti manda i suoi saluti, Farder Coram, e sta bene e in forze. Chi sono queste due persone?» Farder Coram gli presentò entrambi. L'oca-daimon guardò fissamente Lyra. «Ho sentito di questa bambina» disse. «Di lei si parla tra le streghe. Dunque siete venuti qui per fare la guerra?» «Non guerra, Kaisa. Abbiamo intenzione di liberare i bambini che ci sono stati portati via. E spero che le streghe ci aiuteranno». «Non tutte lo faranno. Alcuni clan lavorano a fianco dei cacciatori della Polvere». «È così che chiamate l'Intendenza Generale per l'Oblazione?» «Non so cosa possa essere questa Intendenza. Sono cacciatori della Polvere. Sono venuti nelle nostre regioni dieci anni fa con i loro strumenti filosofici. Ci hanno pagato perché permettessimo loro di installare delle stazioni sui nostri territori, e ci hanno trattato con gentilezza». «Cos'è questa Polvere?» «Viene dal cielo. Alcuni dicono che c'è sempre stata, altri che ha preso a cadere da poco. Quel che è certo è che quando la gente se n'è resa conto, è stata invasa da una grande paura, e nulla potrebbe fermarli nel tentativo di scoprire cos'è. Ma non interessa affatto alle streghe». «E dove si trovano ora, questi cacciatori della Polvere?» «Quattro giorni a Nord-Est di qui, in un luogo chiamato Bolvangar. Il nostro clan non ha fatto alcun accordo con loro, e dati i nostri antichi obblighi verso di te, Farder Coram, io sono venuto a mostrarvi come trovare questi cacciatori della Polvere». Farder Coram sorrise, e John Faa batté insieme le grandi mani per la soddisfazione. «La ringrazio caldamente, signore» disse all'oca. «Ma ci dica questo: sapete qualcosa di più su questi cacciatori della Polvere? Cosa fanno in questo Bolvangar?» «Hanno innalzato grandi edifici di metallo e cemento e alcune camere sotterranee. Bruciano spirito di carbone, che portano lì con grande spesa. Non sappiamo che cosa facciano, ma c'è un'aria di odio e paura intorno al posto e per miglia e miglia all'intorno. Le streghe possono vedere queste cose dove gli altri umani non possono. Anche gli animali se ne tengono alla larga. Nessun uccello vola laggiù: lemming e volpi se ne sono andati. Da qui il nome di Bolvangar: i campi del male. Loro non lo chiamano così. Lo chiamano “La Stazione”. Ma per tutti gli altri è Bolvangar». «E come sono difesi?» «Hanno una compagnia di tartari del Nord armati di fucili. Sono dei buoni soldati ma fuori esercizio, perché mai nessuno ha attaccato quella stazione da quando è stata costruita. Poi c'è un recinto di filo spinato tutto intorno, che è riempito di forza ambarica. Possono esservi altri mezzi di difesa a me ignoti, perché come ho detto noi non proviamo alcun interesse per loro». Lyra scoppiava dalla voglia di fare una domanda, e l'oca-daimon lo sapeva, e la guardò come per dargliene il permesso. «Ma perché le streghe parlano di me?» «A causa di tuo padre, e della sua conoscenza degli altri mondi» replicò il daimon. Ciò li sorprese tutti e tre. Lyra guardò Farder Coram, che ricambiò lo sguardo un po’ stupito, e poi John Faa, che aveva un'espressione preoccupata. «Altri mondi?» disse. «Chiedo scusa, signore, ma quali sarebbero questi mondi? Intende dire le stelle?» «No, certamente no». «Forse il mondo degli spiriti?» disse Farder Coram. «Neppure quello». «È la città nella luce?» disse Lyra. «È quella, vero?» L'oca volse a lei la sua testa maestosa. I suoi occhi erano neri, circondati da una linea sottile di puro celeste, e il suo sguardo era intenso. «Sì» disse. «Le streghe sanno degli altri mondi da migliaia di anni. A volte si riesce a vederli nell'Aurora Boreale. Non fanno parte, in nessun modo, di questo universo; anche le stelle più lontane fanno parte di questo universo, ma le luci ci mostrano un universo del tutto differente. Non più lontano ma interpenetrato in questo. Qui, sul ponte di questa nave, milioni di altri universi esistono, senza nulla sapere gli uni degli altri...» Sollevò le ali e le dispiegò al massimo prima di tornare a ripiegarle. «Ecco» disse, «ho appena sfiorato dieci milioni di altri mondi, ed essi non se ne sono minimamente accorti. La distanza è pari a un battito del mio cuore, ma non possiamo mai toccare, vedere o sentire questi altri mondi, se non nell'Aurora Boreale». «E perché lì sì?» disse Farder Coram. «Perché le particelle cariche dell'Aurora hanno la proprietà di assottigliare la materia di questo mondo così che per un breve tempo noi possiamo vedere attraverso di esse. Le streghe lo hanno sempre saputo, ma ne parlano di rado». «Mio padre ci crede» disse Lyra. «Lo so perché l'ho sentito mentre lo diceva, e faceva vedere delle immagini dell'Aurora». «Ha niente a che fare con la Polvere?» «Chi può dirlo?» disse l'oca-daimon. «Tutto ciò che posso dirvi è che i cacciatori della Polvere ne hanno paura come se fosse un veleno mortale. È per questo che hanno imprigionato Lord Asriel». «Ma perché?» chiese Lyra. «Pensano che lui intenda utilizzare la Polvere per creare un ponte fra questo mondo e il mondo al di là dell'Aurora». Lyra sentì la testa girare. Sentì Farder Coram dire: «Ed è vero?» «Sì» disse l'oca-daimon. «Loro non credono che possa riuscirci, perché tanto per cominciare credono che lui sia matto a credere negli altri mondi. Però è vero: questa è la sua intenzione. E si tratta di un personaggio talmente potente che hanno avuto paura che potesse rovinare i loro piani, così hanno fatto un patto con gli orsi corazzati perché lo catturassero e lo tenessero imprigionato nella fortezza di Svalbard, ben lontano. C'è chi dice che abbiano aiutato il nuovo re degli orsi a ottenere il trono, come parte di tutto l'affare». Lyra disse: «E le streghe desiderano che lo faccia, questo ponte? Sono con lui o contro di lui?» «Questa è una domanda cui sarebbe troppo complicato rispondere. In primo luogo, le streghe non sono unite. Vi sono differenze di opinione tra di noi. In secondo luogo, il ponte di Lord Asriel influenzerebbe una guerra attualmente in corso tra alcune streghe e varie altre forze, alcune delle quali fanno parte del mondo degli spiriti. Il possesso del ponte, se mai dovesse esistere, darebbe un enorme vantaggio a chiunque lo avesse. In terzo luogo, il clan di Serafina Pekkala – il mio clan – non fa ancora parte di nessuna alleanza, anche se vengono esercitate grandi pressioni su di noi perché ci schieriamo da una parte o dall'altra. Vedi, si tratta di questioni di alta politica cui non è facile rispondere». «E gli orsi?» disse Lyra. «Da che parte stanno?» «Dalla parte di chiunque li paghi. Non hanno nessunissimo interesse per queste cose; non hanno daimon, non si preoccupano dei problemi umani. Almeno, così erano gli orsi una volta, ma abbiamo sentito che il loro nuovo re è deciso a cambiare le loro vecchie usanze... Comunque, i cacciatori della Polvere li hanno pagati per imprigionare Lord Asriel, e loro lo terranno lì a Svalbard fino a che l'ultima goccia di sangue non stillerà dal corpo dell'ultimo orso rimasto vivo». «Ma non tutti gli orsi!» disse Lyra. «Ce n'è uno che non è per niente a Svalbard. È un reietto fra gli orsi, e verrà insieme a noi». L'oca indirizzò a Lyra un altro dei suoi sguardi penetranti. Questa volta lei ne sentì la fredda sorpresa. Farder Coram si mosse, a disagio, e disse: «Il fatto è, Lyra, che non credo che lo farà. Abbiamo saputo che sta servendo in qualità di lavoratore a contratto; non è libero, come pensavamo che potesse essere, ma è sotto condanna. Fino a che non sarà rilasciato non sarà libero di venire, con o senza la sua armatura; e quella non gliela restituiranno mai, comunque». «Ma ha detto che lo hanno imbrogliato! Lo hanno fatto ubriacare e gliel'hanno portata via!» «Noi abbiamo sentito un'altra storia» disse John Faa. «È un pericoloso criminale, a quanto abbiamo sentito». «Se...» Lyra era piena di passione; quasi non riusciva a parlare per l'indignazione. «Se l'aletiometro dice una cosa, io so che è vera. E io gliel'ho chiesto, e quello ha risposto che lui stava proprio dicendo la verità, che lo hanno imbrogliato e che sono loro che mentono, e non lui. Io gli credo, John Faa! Farder Coram, anche tu l'hai visto, e gli credi, non è vero?» «Pensavo di sì, bimba mia. Ma non sono tanto sicuro quanto te». «Ma di che cosa hanno paura? Pensano che se ne andrà in giro ad ammazzare la gente, non appena avrà addosso la sua armatura? Potrebbe ammazzarli a dozzine già ora!» «Lo ha fatto» disse John Faa. «Be’, non dozzine, ma comunque qualcuno. La prima volta che hanno portato via la sua armatura ha devastato mezza città per cercarla. Ha sfondato la sede della polizia, la banca e non so cos'altro, e ci sono stati almeno due uomini che sono stati ammazzati. La sola ragione per cui non l'hanno preso a fucilate è la sua meravigliosa abilità con i metalli; volevano utilizzarlo come lavoratore». «Come schiavo!» disse Lyra ardentemente. «Non ne hanno il diritto!» «Sia come sia, avrebbero potuto sparargli per gli omicidi che ha compiuto, ma non l'hanno fatto. E lo hanno condannato a lavorare nell'interesse della città fino a che non avrà ripagato i danni e il risarcimento di sangue». «John» disse Farder Coram, «io non so come tu ti senta, ma io credo che non gli permetteranno mai di riavere indietro la sua armatura. Più a lungo se la tengono loro, e più arrabbiato sarà lui quando la riavrà». «Però se siamo noi a ridargli l'armatura lui verrà con noi e non li disturberà mai più» disse Lyra. «Lo prometto, Lord Faa». «E come possiamo farlo?» «Io so dove si trova!» Ci fu un silenzio in cui tutti e tre si resero conto che il daimon della strega stava guardando fissamente Lyra. Tutti e tre si voltarono verso di lui, e lo stesso fecero i loro daimon, che fino ad allora avevano mostrato l'estrema cortesia di tener gli occhi modestamente lontani da quella singolare creatura, che si trovava lì senza il suo corpo. «Non vi sorprenderà» disse l'oca, «venire a sapere che questo aletiometro è un'altra delle ragioni per cui le streghe si interessano a te, Lyra. Il nostro console ci ha detto della tua visita di questa mattina. Credo che sia stato il dottor Lanselius a parlarvi dell'orso». «Sì, è stato lui» disse John Faa. «E lei e Farder Coram sono andati insieme a parlare con lui. Oserei dire che ciò che Lyra sostiene è vero, ma se noi infrangiamo la legge di questa gente non faremo che trovarci coinvolti in un conflitto con loro, e invece quel che dovremmo fare è spingerci verso Bolvangar, con o senza l'orso». «Ah, ma tu non l'hai visto, John» disse Farder Coram. «E io credo a Lyra. Forse potremmo assumerci noi un impegno a suo nome. Lui potrebbe fare la differenza». «Lei cosa ne pensa, signore?» disse John Faa al daimon della strega. «Noi abbiamo ben pochi rapporti con gli orsi. I loro desideri ci sembrano strani quanto i nostri paiono strani a loro. Se quest'orso è un reietto, può essere meno affidabile di quanto si dica che siano in genere. Dovrete decidere per conto vostro». «È quel che faremo» disse John Faa con fermezza. «Ma ora, signore, può dirci come arrivare a Bolvangar da qui?» L'oca-daimon cominciò a spiegare. Parlò di valli e colline, del limite della foresta e della tundra, delle stelle da avvistare. Lyra ascoltò per un po’, e poi si lasciò andare sul sedile del ponte con Pantalaimon avvolto intorno al collo, e pensò alla grandiosa visione che quell'oca-daimon aveva portato con sé. Un ponte fra due mondi... Era assai più splendido di qualunque cosa lei potesse aver sperato! E solo il suo grande padre avrebbe potuto concepirlo. Non appena avessero salvato i bambini, lei sarebbe andata a Svalbard con l'orso e avrebbe portato a Lord Asriel l'aletiometro, e l'avrebbe usato per aiutare a liberarlo; e avrebbero costruito il ponte insieme e sarebbero stati i primi ad attraversarlo... In un qualche momento della notte John Faa doveva aver portato Lyra nella sua cuccetta, perché è lì che si risvegliò. Il pallido sole aveva ormai raggiunto la sua massima altezza nel cielo, non più che la larghezza di una mano al di sopra della linea dell'orizzonte, quindi doveva essere quasi mezzogiorno, pensò. Ben presto, quando si fossero diretti ancora più a nord, il sole non ci sarebbe stato affatto. Si vestì in fretta e corse sul ponte e trovò che non stava succedendo un granché. Tutte le provviste erano state scaricate, le slitte e i relativi cani erano stati affittati e aspettavano di partire; tutto era pronto e nulla si muoveva. La maggior parte dei gyziani si trovava in un locale pieno di fumo di fronte al mare, a mangiare dolci speziati bevendo caffè dolce e forte ai lunghi tavoli di legno, sotto i fischi e i gorgoglii di una specie di venerabile luce ambarica. «Dov'è Lord Faa?» disse, sedendosi al tavolo con Tony Costa e i suoi amici. «E Farder Coram? Stanno recuperando l'armatura dell'orso?» «Stanno parlando con il Sysselman. È così che qui chiamano il governatore. E così tu l'hai visto quest'orso, eh, Lyra?» «Già!» disse lei, e raccontò tutto. Mentre parlava, qualcun altro aggiunse una sedia al tavolo e si unì al loro gruppo. «E così tu hai parlato con il vecchio Iorek?» Lei guardò il nuovo venuto con sorpresa. Era un uomo alto e asciutto con sottili baffi neri e piccoli occhi blu, e una perpetua espressione di distante e sardonico divertimento. Provò immediatamente un forte sentimento nei suoi confronti, ma non sapeva bene se perché le piaceva o perché le dispiaceva. Il suo daimon era una lepre male in arnese, magra, e dall'aria dura quanto lui. L'uomo tese la mano e lei la strinse con diffidenza. «Lee Scoresby» disse lui. «L'aeronauta!» esclamò lei. «Dov'è il tuo pallone? Posso salirci sopra?» «Al momento è tutto impacchettato e sistemato, signorina. Tu devi essere la famosa Lyra. Come ti sei trovata con Iorek Byrnison?» «Lo conosci?» «Ho combattuto al suo fianco nella campagna di Tunguska. All'inferno, sono anni che lo conosco. Gli orsi sono clienti difficili sempre, ma lui è un gran problema, guarda. Ehi, dico, non è che qualcuno di voi signori ha voglia di una partitina d'azzardo?» Un mazzo di carte era apparso dal nulla nelle sue mani. Lui le smazzò con uno schiocco. «Ecco, io ho sentito parlare della bravura alle carte della vostra gente» stava dicendo Lee Scoresby, tagliando e risistemando il mazzo di carte con una mano e pescando un sigaro nella tasca sul petto con l'altra, «e pensavo che poteste esser disposti a dare a un semplice viaggiatore texano l'opportunità di giostrare con la vostra abilità e audacia sul campo dei tornei di carte. Cosa ne dite, signori?» I gyziani erano orgogliosi della loro abilità alle carte, e diversi degli uomini parvero interessati, e accostarono le loro sedie. Mentre si mettevano d'accordo con Lee Scoresby sul gioco e la posta, il suo daimon fece un segnale con le orecchie a Pantalaimon, che comprese e si portò al suo fianco in forma di scoiattolo. La lepre parlava anche per Lyra, ovviamente, e Lyra le sentì dire con calma: «Vai subito dall'orso e digli tutto. Non appena sapranno quello che sta succedendo, questi sposteranno la sua armatura da un'altra parte». Lyra si alzò, portandosi via il suo dolce alle spezie, e nessuno le badò; Lee Scoresby stava già dando le carte, e tutti gli occhi sospettosi erano puntati sulle sue mani. Nella luce fioca, morente per tutto il corso di un interminabile pomeriggio, trovò la strada fino al deposito delle slitte. Era una cosa che sapeva di dover fare, ma era a disagio, e anche impaurita. Davanti alla più grossa delle baracche di cemento l'orso era al lavoro, e Lyra si fermò presso il cancello aperto a guardare. Iorek Byrnison stava smontando un trattore che aveva avuto un incidente; la copertura metallica del motore era tutta contorta e deformata, e uno dei cingoli era piegato all'insù. L'orso sollevò il metallo come fosse stato semplice cartoncino, e lo torse in questa e in quella direzione come per saggiarne una qualche qualità; poi appoggiò una delle zampe posteriori in un angolo, e piegò l'intera lastra in un modo tale che le ammaccature si ricomposero, e il metallo riprese la sua forma. Appoggiatolo accanto alla parete, sollevò tutto il gran peso del trattore con una zampa e lo poggiò di lato, per poi piegarsi a esaminare il cingolo rovinato. Mentre lo faceva, si accorse di Lyra. Lei si sentì attraversare da una fredda lama di paura, perché lui era così grosso, e così estraneo. Lo stava guardando dalla catena del recinto, a una dozzina di metri di distanza, e pensò a come lui avrebbe potuto coprirla in un balzo o due appena, e spazzar via la catena come una ragnatela, e per poco non si voltò e non scappò via; ma Pantalaimon disse: «Ferma! Ora vado a parlargli io». Aveva la forma di una rondine di mare, e prima che lei potesse rispondere superò in volo il recinto e si posò sul terreno gelato dall'altra parte. C'era un cancello aperto, poco distante, e Lyra avrebbe potuto seguirlo, ma invece rimase indietro, indecisa. Pantalaimon la guardò, e poi si trasformò in un tasso. Lei sapeva quel che stava per fare. I daimon non potevano allontanarsi dai propri umani di più di qualche metro, e se lei restava accanto al recinto, e lui manteneva la forma di un uccello, non avrebbe potuto avvicinarsi all'orso; quindi aveva intenzione di tirarla. Lyra si sentì male, e irritata. Gli artigli di tasso di Pantalaimon si aggrapparono al terreno, e lui fece un passo in avanti. Era una sensazione davvero strana e tormentosa, quando il tuo daimon si metteva a tendere al massimo il legame che lo univa a te; in parte un dolore fisico nel profondo del petto, in parte profonda tristezza, e amore. E sapeva che era lo stesso per lui. Tutti ci provavano, quando crescevano: controllavano di quanto potevano riuscire ad allontanarsi, e poi tornavano insieme, con intenso sollievo. Lui tirò un po’ più forte. «No, Pan!» Ma lui non si fermò. L'orso guardava, immobile. Il dolore nel cuore di Lyra si fece sempre più insopportabile, e un singhiozzo anelante le salì dal profondo della gola. «Pan...» E poi si ritrovò oltre il cancello, correndo disordinatamente sul fango ghiacciato verso di lui, e lui si trasformò in un gatto selvatico e le balzò fra le braccia, e poi si abbracciarono stretti stretti, emettendo entrambi lievi suoni incerti carichi di dolore. «Pensavo che avresti davvero...» «No...» «Non riuscivo a credere quanto fa male...» E poi lei spazzò via con rabbia le lacrime, e tirò su dal naso con forza. Lui le si accoccolò fra le braccia, e lei seppe che avrebbe preferito morire che accettare una separazione e affrontare di nuovo una tristezza simile; l'avrebbe fatta impazzire di dolore e terrore. Se lei fosse morta, sarebbero stati ancora insieme, come gli Accademici nella cripta del Jordan. Poi la ragazza e il suo daimon alzarono insieme lo sguardo sull'orso solitario. Lui non aveva un daimon. Era solo, sempre solo. Lei si sentì rimescolare tutta di pietà e gentilezza verso di lui, tanto che quasi stese la mano a toccarne la pelliccia arruffata, e fu solo un senso di cortesia verso quegli occhi freddi e feroci a fermarla. «Iorek Byrnison» disse. «Be’?» «Lord Faa e Farder Coram stanno cercando di recuperare per te la tua armatura». Lui non si mosse, né parlò. Era chiaro che stava calcolando le loro possibilità. «Io però so dove si trova» disse lei, «e se te lo dicessi, tu potresti forse riprendertela da solo. Non so». «Come fai a sapere dove si trova?» «Possiedo un lettore simbolico. Penso che te lo dovrei dire, Iorek Byrnison, visto che sono stati loro a cominciare a imbrogliarti. Io non credo che sia giusto. Lord Faa è andato a discutere con il Sysselman, ma probabilmente loro non ti lasceranno avere indietro la tua armatura, qualunque cosa lui si metta a dire. Quindi, se io te lo dico, tu verrai con noi ad aiutarci a liberare i bambini prigionieri a Bolvangar?» «Sì». «Io...» Non voleva essere una ficcanaso, ma non poteva evitare di esser curiosa. Disse: «Ma perché non ti limiti a fare un'altra armatura con il metallo che hai qui, Iorek Byrnison?» «Perché non vale niente. Guarda» disse, e poi, sollevando il cofano del motore con una zampa, distese un artiglio dell'altra, e lo tagliò come con un apriscatole. «La mia armatura è fatta di ferro celeste, fatta per me. L'armatura di un orso è la sua anima, proprio come il tuo daimon è la tua anima. È come se ti portassero via lui» – e indicò Pantalaimon – «per poi rimpiazzarlo con una bambola piena di segatura. Questa è la differenza. E allora, dov'è la mia armatura?» «Ascolta, però devi promettere di non vendicarti. Loro ti hanno fatto un torto nel portarla via, ma tu dovrai sopportarlo e basta». «Va bene. Niente vendetta, dopo. Però neppure mi tratterrò nel riprendermela. Se vogliono combattere, moriranno». «È nascosta nella cantina della casa del prete» gli disse lei. «Lui pensa che ci sia uno spirito dentro, e ha cercato di farlo uscire. Ma comunque è lì». Lui si alzò sulle zampe posteriori, e guardò a ovest, così che l'ultimo sole colorò il suo muso di un brillante color bianco-giallo cremoso in mezzo alla semioscurità. Lei sentì la forza di quella gigantesca creatura venir verso di lei come in ondate di calore. «Devo lavorare fino al tramonto» disse. «Ho dato la mia parola stamattina al padrone. Gli devo ancora qualche minuto di lavoro». «Il sole è già tramontato dove sto io» gli fece notare lei, perché dal suo punto di vista era già svanito dietro il capo roccioso a sud-ovest. Lui si mise a quattro zampe. «È vero» disse, col volto in ombra adesso, come il suo. «Qual è il tuo nome, bambina?» «Lyra Belacqua». «Allora io ho un debito con te, Lyra Belacqua». Poi si voltò e scattò via, percorrendo tanto in fretta il terreno gelato che Lyra non riuscì a tenergli dietro, neppure correndo. Corse, comunque, e Pantalaimon si levò in volo in forma di gabbiano per vedere da che parte andava l'orso, e indicarle da sopra dove andare per seguirlo. Iorek Byrnison balzò fuori dal deposito e lungo le strette stradine prima di svoltare nella strada principale della cittadina, superando il cortile della residenza del Sysselman dove una bandiera pendeva nell'aria tranquilla e una sentinella marciava rigidamente su e giù, scendendo la collina oltre la fine della strada in cui viveva il console delle streghe. La sentinella a questo punto si era resa conto di quel che stava accadendo, e stava cercando di raccapezzarcisi, ma Iorek Byrnison stava già svoltando un angolo vicino al porto. La gente si fermava a guardare, o si affrettava a togliersi dalla sua inarrestabile traiettoria. La sentinella sparò due colpi in aria e si slanciò giù per la collina sulle tracce dell'orso, ma rovinò l'effetto scivolando sul pendio ghiacciato e recuperando l'equilibrio solo aggrappandosi alla più vicina ringhiera. Lyra non era molto più indietro. Mentre passava accanto alla casa del Sysselman si rese conto che c'era un certo numero di figure che stavano uscendo nel cortile per vedere che stava succedendo, e le parve di vedere anche Farder Coram; ma poi li superò, slanciandosi per la strada verso l'angolo che la sentinella stava già svoltando per seguire l'orso. La casa del prete era più vecchia della maggior parte delle altre, ed era fatta di costosi mattoni. Tre scalini conducevano al portone principale, di cui ora non restavano che dei brandelli di legno appesi ai cardini, e da dentro la casa giungevano grida e rumori di altro legno sfondato e spaccato. La sentinella esitò all'esterno, il fucile in posizione di attenti; ma poi, man mano che i passanti cominciarono a radunarsi e la gente ad affacciarsi alle finestre dall'altro lato della strada, si rese conto che doveva pur fare qualcosa, e sparò un colpo in aria prima di entrare di corsa. Un momento più tardi l'intera casa parve scossa dalle fondamenta. I vetri di tre finestre andarono in pezzi e una tegola scivolò giù dal tetto, poi una servetta corse fuori, terrorizzata, seguita dal suo daimon, una gallina chiocciante che batteva l'aria con le ali arruffate. Un altro sparo venne da dentro la casa, e allora un ruggito a piena gola fece urlare la serva. Come sparato dalla bocca di un cannone, venne fuori il prete in persona, con il suo daimon-pellicano in un arruffio inestricabile di piume e di orgoglio offeso. Lyra sentì gridare degli ordini, si voltò e vide una squadra di poliziotti armati, chi di pistola e chi di fucile, e non lontano dietro di essi venivano John Faa e la figura del Sysselman, grosso e agitato. Il suono di uno strappo, di qualcosa che andava in mille pezzi, li fece tutti tornare a voltarsi verso la casa. Una finestra al pianterreno, che ovviamente dava accesso a una cantina, stava venendo sfondata tra tintinnii di vetro e scricchiolii di legno strappato. La sentinella che aveva seguito Iorek Byrnison dentro la casa ne uscì di corsa e si mise di fronte alla porta della cantina, col fucile in spalla; e poi la finestra venne definitivamente sfondata, e ne uscì fuori Iorek Byrnison, l'orso in armatura. Senza di essa, era formidabile. Con l'armatura addosso, era terrificante. Era di color rosso-ruggine, e rozzamente inchiodata insieme: grandi fogli e piastre di metallo ammaccato e scolorito, che raschiavano e scricchiolavano nell'articolarsi l'una sull'altra. L'elmo era appuntito come il suo muso, con delle fessure per gli occhi, e lasciava nuda la parte inferiore della mascella, in modo che potesse mordere e sbranare. La sentinella sparò diversi colpi, e i poliziotti puntarono anch'essi le loro armi, ma Iorek Byrnison non fece che scrollar via le pallottole come gocce di pioggia, e si slanciò in avanti tra scricchiolii e clangori di metallo prima che la sentinella potesse fuggire, e sbatté l'uomo a terra. Il suo daimon, un cane tutto rugoso, si slanciò alla gola dell'orso, ma Iorek Byrnison non gli diede più retta di quanto avrebbe fatto con una mosca e, trascinando con sé la sentinella con una delle sue immense zampe, si curvò e ne chiuse la testa fra le mascelle. Lyra poté comprendere esattamente ciò che sarebbe successo dopo: avrebbe schiacciato la testa dell'uomo come un uovo, e ne sarebbe seguita una sanguinosa lotta, altre morti e altri ritardi; e loro non si sarebbero mai liberati da quel posto, né con l'orso né senza. Senza neppure pensarci si slanciò in avanti e mise la mano nell'unico punto vulnerabile dell'armatura dell'orso, l'intervallo che appariva tra l'elmo e la grande piastra che gli copriva le spalle quando chinava il capo, dove poteva vedere la pelliccia bianco-giallastra tra i margini rugginosi del metallo. Vi affondò dentro le dita, e Pantalaimon volò all'istante allo stesso posto e divenne un gatto selvatico, rannicchiato e pronto a difenderla; ma Iorek Byrnison rimase fermo, e i fucilieri trattennero il fuoco. «Iorek!» disse lei sottovoce con intensità feroce. «Ascolta! Tu hai un debito con me, no? Bene, adesso puoi ripagarlo. Fa’ come ti dico. Non combattere con questi uomini. Girati e vieni via con me, e basta. Noi abbiamo bisogno di te, e tu non puoi restare qui. Vieni giù al porto con me, e non guardarti neppure indietro, e basta. Farder Coram e Lord Faa, lascia che ci pensino loro a parlamentare, e vedrai che sistemeranno tutto quanto. Lascia andare quest'uomo e vieni con me...» Lentamente, l'orso aprì le mascelle. La testa della sentinella, sanguinante, bagnata e d'un pallore cinereo, cadde a terra quando lui svenne, e il suo daimon si mise a tranquillizzarlo e carezzarlo mentre l'orso si allontanava con Lyra. Nessun altro si mosse. Guardarono l'orso lasciare la sua vittima al comando della ragazzina con il daimon a forma di gatto, e poi si spostarono di lato per far spazio quando Iorek Byrnison camminò pesantemente in mezzo a loro accanto a Lyra e si diresse al porto. Lei non pensava che a lui, e non vide la confusione che si lasciava alle spalle, la paura e la rabbia che esplose, al sicuro, una volta che fu andato via. Camminò con lui, e Pantalaimon li precedette entrambi, come ad aprire la strada. Quando arrivarono al porto, Iorek Byrnison chinò il capo e si tolse l'elmo con una zampa facendolo cadere rumorosamente sul terreno gelato. I gyziani uscirono dal caffè, intuendo che stava succedendo qualcosa, e stettero a guardare nel bagliore delle luci ambariche della nave Iorek che si toglieva il resto della sua armatura e ne lasciava i pezzi ammucchiati sulla banchina. Senza dire una parola, si avviò verso l'acqua, vi si immerse senza un'increspatura e scomparve. «Che cosa è successo?» chiese Tony Costa, sentendo le voci indignate provenire dalle strade circostanti mentre i poliziotti e i cittadini arrivavano al porto. Lyra glielo disse, con la massima chiarezza di cui fu capace. «Ma adesso dov'è andato?» disse. «Non avrà mica lasciato l'armatura lì a terra, così, e basta? Se la riprenderanno, appena arrivano qui!» Anche Lyra temeva che potessero farlo, perché il primo poliziotto stava girando l'angolo, e poi gli altri, e poi il Sysselman e il prete e venti o trenta curiosi, con John Faa e Farder Coram che cercavano di star loro dietro. Ma quando videro il gruppo sulla banchina si fermarono, perché era comparso qualcun altro. Seduta sull'armatura dell'orso, con una caviglia appoggiata al ginocchio opposto, c'era la forma allampanata di Lee Scoresby, e nella sua mano c'era la più lunga pistola che Lyra avesse mai visto, casualmente puntata verso l'ampio stomaco del Sysselman. «A me pare che non l'abbiate trattata con tanta cura, l'armatura del mio amico» disse in tono di conversazione. «Ma insomma, guardate la ruggine! E non mi stupirei che avesse fatto anche le tarme. Adesso basta che voi ve ne stiate fermi dove siete, buoni e tranquilli, e che nessuno si muova fino a che l'orso non ritorna con un po’ di lubrificante. O magari direi che potreste andarvene a casa a leggere il giornale. Come volete voi, potete scegliere». «Eccolo!» disse Tony, indicando una rampa dall'altra parte della banchina, dove Iorek Byrnison stava emergendo dall'acqua, trascinandosi dietro qualcosa di scuro. Una volta che fu salito sulla banchina si scosse tutto, gettando grandi spruzzi d'acqua in tutte le direzioni, finché la sua pelliccia non tornò a gonfiarsi come prima. Poi si chinò per riprendere l'oggetto nero tra i denti e lo trascinò dove si trovava la sua armatura. Era una foca morta. «Iorek» disse l'aeronauta, alzandosi pigramente e tenendo la pistola fermamente puntata verso il Sysselman. «Come va?» L'orso alzò lo sguardo e grugnì brevemente prima di sventrare la foca con uno degli artigli. Lyra l'osservò, affascinata, posare da un lato la pelle appiattita e fare a strisce lo strato di grasso sottocutaneo, che poi strofinò su tutta la sua armatura, infilandolo accuratamente nei punti in cui le piastre si articolavano muovendosi l'una sull'altra. «Stai con questa gente?» chiese l'orso a Lee Scoresby continuando a lavorare. «Certo. Direi che siamo stati assunti tutti e due, Iorek». «Dov'è il tuo pallone?» chiese Lyra al texano. «Impacchettato e caricato su due slitte» rispose. «Ecco che arriva il capo». John Faa e Farder Coram, insieme al Sysselman, vennero sulla banchina con quattro poliziotti armati. «Orso!» disse il Sysselman, con una voce acuta e aspra. «Per adesso, ti sarà permesso di partire in compagnia di questa gente. Ma lascia che io ti dica che se ti farai rivedere dentro i confini di questa città, sarai trattato senza alcuna pietà». Iorek Byrnison non se ne diede minimamente per inteso, ma continuò a strofinare il grasso di foca su tutte le parti della sua armatura; e la cura e l'attenzione con cui eseguiva questo compito fecero pensare a Lyra alla propria devozione nei confronti di Pantalaimon. Proprio come aveva detto l'orso: l'armatura era la sua anima. Il Sysselman e i poliziotti si allontanarono e lentamente gli altri abitanti della cittadina se ne andarono per i fatti propri, salvo qualcuno che rimase a guardare. John Faa si portò la mano alla bocca e chiamò: «Gyziani!» Erano pronti a muoversi. Era dal momento dello sbarco che non vedevano l'ora di mettersi in marcia: le slitte erano cariche, i cani pronti con i finimenti addosso. John Faa disse: «È ora di muoverci, amici. Siamo tutti pronti, ormai, e la strada è aperta. Signor Scoresby, ha caricato tutto?» «Pronti a marciare, Lord Faa». «E tu, Iorek Byrnison?» «Appena mi sarò vestito» disse l'orso. Aveva finito di lubrificare l'armatura. Non volendo sprecare la carne della foca, sollevò la carcassa con i denti e la gettò sul retro della più grossa delle slitte di Lee Scoresby prima di indossare l'armatura. Era stupefacente vedere la leggerezza con cui la maneggiava: le piastre di metallo erano spesse in alcuni punti anche più di un paio di centimetri, eppure lui le faceva ruotare e le sistemava al loro posto come fossero state una stoffa di seta. Ci impiegò meno di un minuto, e questa volta non si udì il minimo scricchiolio di ruggine. E così, in meno di mezz'ora, la spedizione si mise in marcia verso Nord. Sotto un cielo popolato di milioni di stelle e una luna splendente, le slitte urtarono e inciamparono sopra le carreggiate e le pietre, fino a che non raggiunsero la neve vergine al limite della città. Qui i suoni cambiarono in un quieto scricchiolio di neve e di legno, e il loro moto divenne rapido e uguale. Lyra, tutta imbacuccata sul retro della slitta di Farder Coram, con solo gli occhi esposti, bisbigliò a Pantalaimon: «Ce la fai a vedere Iorek?» «Sta camminando accanto alla slitta di Lee Scoresby» replicò il daimon, guardando indietro in forma di ermellino e tenendosi aggrappato alla pelliccia di ghiottone del suo cappuccio. Dinanzi a loro, sopra le montagne del Nord, i pallidi archi e anelli dell'Aurora Boreale presero a brillare tremuli. Lyra li vide con gli occhi semichiusi, e sentì un sonnolento brivido di perfetta felicità, in quel correre a Nord sotto l'Aurora. Pantalaimon lottò contro la sua sonnolenza, ma era troppo forte; e si accoccolò in forma di topo dentro il suo cappuccio. Avrebbe potuto dirglielo quando si svegliavano, e poi probabilmente era una martora, o un sogno o una qualche specie di innocuo spirito locale; ma c'era qualcosa che seguiva il convoglio delle slitte, oscillando leggero da un ramo all'altro dei pini addossati lì accanto, e gli ricordava fastidiosamente una scimmia. Dodici Il ragazzo perduto Viaggiarono per parecchie ore e poi si fermarono a mangiare. Mentre gli uomini erano occupati ad accendere i fuochi e a sciogliere neve per procurarsi dell'acqua, e Iorek Byrnison osservava Lee Scoresby arrostire la carne della foca accanto a lui, John Faa si rivolse a Lyra. «Lyra, ti basta la luce per vedere lo strumento e per leggerlo?» chiese. La luna era tramontata da un bel pezzo. La luce proveniente dall'Aurora era più intensa di quella della luna, ma incostante. Tuttavia, Lyra aveva buoni occhi, e quindi frugò dentro la sua pelliccia e ne tirò fuori la borsa di velluto nero. «Sì, lo vedo benissimo» disse. «Ma ormai lo so a memoria, dove sta la maggior parte dei simboli, comunque. Cosa devo chiedere, Lord Faa?» «Voglio saperne di più sulle difese di quel posto, Bolvangar» disse. Senza neppure doverci pensare, sentì le proprie dita muovere le lancette a indicare l'elmo, il grifone e il crogiolo, e sentì la propria mente raggiungere i significati esatti come un complesso diagramma tridimensionale. Subito l'ago cominciò a oscillare, indietro, avanti e poi di nuovo avanti, come un'ape che danza il suo messaggio all'alveare. Lei l'osservò con calma, contenta di non sapere, all'inizio, ma sicura che un significato stava per giungere; e poi prese a chiarirsi. Lasciò che continuasse a danzare finché non fu certa. «È proprio come aveva detto il daimon della strega, Lord Faa. C'è una compagnia di tartari di guardia alla Stazione, e hanno dei fili disposti tutto intorno a essa. Non si aspettano realmente di essere attaccati, questo dice il lettore simbolico. Però, Lord Faa...» «Che c'è, bambina?» «Mi sta dicendo qualche altra cosa. Nella vallata qui accanto c'è un villaggio in riva a un lago dove la gente viene turbata da un fantasma». John Faa scosse la testa con impazienza e disse: «Questo non ha importanza adesso. Per forza ci devono essere spiriti di ogni genere in mezzo a queste foreste. Dimmi ancora di quei tartari. Quanti sono, per esempio? Come sono armati?» Lyra fece disciplinatamente la domanda, e ripeté la risposta: «Ci sono sessanta uomini armati di fucili, e hanno anche due armi più grosse, una specie di cannoni. Hanno anche degli scaglia-fuoco. E... i loro daimon sono tutti quanti dei lupi, è questo che dice». Questo causò una certa agitazione fra i gyziani più anziani, quelli che avevano già partecipato ad altre campagne. «I reggimenti di Sibirsk hanno dei lupi per daimon» disse uno di loro. John Faa disse: «Non ho mai affrontato gente più feroce. Ci toccherà combattere come tigri. E chiedete all'orso: quello è un grande guerriero». Lyra era impaziente e disse: «Ma, Lord Faa, questo fantasma: credo che sia il fantasma di uno dei bambini!» «Be’, anche se è così, Lyra, non so proprio cosa ci si possa fare. Sessanta fucilieri di Sibirsk, e scaglia-fuoco... Signor Scoresby, venga qui un momento, per favore». Mentre l'aeronauta si avvicinava alla sua slitta, Lyra si allontanò e parlò all'orso. «Iorek, sei già stato da queste parti?» «Una volta» disse lui con la sua piatta voce profonda. «C'è un villaggio, qui vicino, vero?» «Dopo quella cresta» disse, alzando lo sguardo verso gli alberi sparsi. «È lontano?» «Per te o per me?» «Per me». «Troppo lontano. Per nulla lontano per me». «Quanto ti ci vorrebbe per arrivarci, allora?» «Potrei andare avanti e indietro tre volte prima del prossimo sorgere della luna». «Perché, Iorek, ascoltami: ho questo lettore simbolico che mi dice che c'è qualcosa di importante che io devo fare in quel villaggio, e Lord Faa non vuole che io ci vada. Lui vuole soltanto andare avanti in fretta, e io so che anche questo è importante. Ma se io non vado lì, e non vedo di che si tratta, potremmo non riuscire a sapere che cosa in realtà gli Ingoiatori stanno facendo». L'orso non disse nulla. Era seduto eretto come un umano, le grandi zampe ripiegate in grembo, gli occhi scuri fissati nei suoi da dietro l'intera lunghezza del muso. Sapeva che lei voleva qualcosa. Parlò Pantalaimon: «Puoi portarci laggiù, e ricongiungerti più tardi alle slitte?» «Potrei farlo. Ma ho dato a Lord Faa la mia parola di obbedire a lui e a nessun altro». «E se mi faccio dare il suo permesso?» disse Lyra. «Allora sì». Lei si voltò e tornò indietro di corsa nella neve. «Lord Faa! Se Iorek Byrnison mi porta oltre le colline fino al villaggio, possiamo scoprire di che si tratta, e poi raggiungere le slitte più avanti. Lui sa la strada» insisté. «E io non te lo chiederei, solo che è come le altre volte. Farder Coram, ti ricordi del camaleonte? Non lo capii allora, ma era vero, e ce ne rendemmo conto poco dopo. Ho la stessa sensazione, adesso. Non riesco a capire perfettamente quel che sta dicendo, so solo che è importante. E Iorek Byrnison sa la strada, dice che potrebbe andare avanti e indietro da qui a lì tre volte prima che sorga la luna, e io non potrei essere più al sicuro che con lui, no? Ma lui non vuole andare, se non avrò il permesso di Lord Faa». Vi fu un momento di silenzio. Farder Coram sospirò. John Faa si accigliò e la sua bocca si atteggiò severamente dentro il cappuccio di pelliccia. Ma prima che potesse parlare, intervenne l'aeronauta. «Lord Faa, se Iorek Byrnison si prende cura della ragazzina, sarà al sicuro come se fosse qui con noi. Tutti gli orsi sono leali, ma io Iorek lo conosco da anni, e nulla al mondo gli farà mai mancare di parola. Gli dia l'incarico di badare alla bambina e lui lo farà, senza errore. Quanto alla velocità, lui può trottare per ore senza stancarsi». «Ma perché non mandare anche qualcuno degli uomini?» disse John Faa. «Be’, dovrebbero camminare» fece notare Lyra, «perché non si può far passare una slitta sopra quelle rocce. Iorek Byrnison può andare più veloce di qualsiasi uomo, su un terreno come quello, e io sono abbastanza leggera da non rallentarlo. E ti prometto, Lord Faa, ti prometto di non star via più del necessario, e di non rivelare nulla su di noi, e di non correre alcun rischio». «Sei sicura di doverlo fare? Non è che quel lettore simbolico ti sta facendo un brutto scherzo?» «Non lo fa mai, Lord Faa. E non credo che potrebbe». John Faa si strofinò il mento. «Be’, se tutto va bene, avremo qualche informazione in più di quelle che abbiamo ora. Iorek Byrnison» chiamò, «sei disposto a fare quel che ti dice questa bambina?» «Io faccio quel che mi dice lei, Lord Faa. Mi dica di portare la bambina laggiù, e io lo farò». «Molto bene. Dovrai portarla dove vuole andare, e fare quel che ti dice. Lyra, ora sto per dare degli ordini a te, mi capisci?» «Sì, Lord Faa». «Vai e cerca tutto ciò che può esserci d'aiuto, e quando l'avrai trovato, torna immediatamente indietro. Iorek, noi nel frattempo riprenderemo a viaggiare, quindi dovrai raggiungerci». L'orso annuì con la grossa testa. «Ci sono soldati in quel villaggio?» chiese a Lyra. «Avrò bisogno della mia armatura? Sarò più veloce senza». «No» disse lei. «Ne sono sicura, Iorek. Grazie, Lord Faa, e ti prometto che farò esattamente come hai detto tu». Tony Costa le diede una striscia di carne di foca essiccata da masticare e, con Pantalaimon in forma di topo rintanato nel cappuccio, Lyra si arrampicò sulla vasta schiena dell'orso, aggrappandosi alla sua pelliccia con i guanti e alla parte più stretta della schiena muscolosa con le ginocchia. La pelliccia era meravigliosamente fitta, e il senso di straordinaria potenza che la invase fu schiacciante. Come se il suo peso fosse stato nullo, lui si voltò e trottò via, con lunghi balzi oscillanti, verso la cresta e fra gli alberi bassi. Le ci volle un po’ per abituarsi al movimento, e poi cominciò a sentirsi presa in una selvaggia corsa esilarante. Era a cavalcioni di un orso! E l'Aurora si dispiegava sopra di loro in arcate e circoli d'oro, e tutto intorno c'era l'aspro freddo dell'Artico, e l'immenso silenzio del Nord. Le zampe di Iorek Byrnison calpestavano la neve quasi del tutto in silenzio. Gli alberi erano radi e stenti, qui, perché si trovavano ai limiti della tundra, ma vi erano arbusti e cespugli nani sul loro cammino. L'orso ci passava attraverso sfondandoli come semplici ragnatele. Salirono oltre la bassa cresta, fra nere rocce occhieggianti, e ben presto persero di vista il drappello che si erano lasciati alle spalle. Lyra desiderava parlare con l'orso, e se fosse stato un umano sarebbe già stata in termini di amicizia con lui; ma lui era così estraneo, selvaggio e gelido che si sentiva intimidita, forse per la prima volta nella sua vita. E così, mentre lui continuava a trottare, le grandi zampe oscillanti senza fatica, lei si adattò al movimento e stette zitta. Forse lui preferiva così, pensò; doveva sembrare una cucciolotta chiacchierona, appena più di una pupetta, agli occhi di un orso corazzato. Solo di rado si era messa a pensare a se stessa, prima di allora, e trovò la cosa interessante ma scomoda: proprio come cavalcare l'orso, in effetti. Iorek Byrnison correva veloce, muovendo insieme le zampe di uno stesso lato del corpo, e oscillando da un lato all'altro in un ritmo costante e possente. Lei capì che non poteva limitarsi a star lì ferma, ma doveva assecondare il movimento. Avevano viaggiato per un'ora e più, e Lyra era rigida e dolorante ma profondamente felice, quando Iorek Byrnison rallentò e si fermò. «Guarda lassù» disse. Lyra alzò gli occhi, e dovette strofinarli con l'interno dei polsi, perché faceva tanto freddo che erano offuscati dalle lacrime. Quando poté vedere chiaramente, lo spettacolo del cielo la lasciò a bocca aperta. L'Aurora si era sbiadita e ridotta a un evanescente luccichio tremolante, ma le stelle brillavano come diamanti, e attraverso la grande volta piena di piccole luci c'erano centinaia e centinaia di piccole forme nereggianti che volavano da est e da sud verso il Nord. «Sono uccelli?» chiese. «Sono streghe» disse l'orso. «Streghe! Cosa fanno?» «Volano alla guerra, forse. Non ne ho mai viste tante tutte insieme». «Tu conosci qualche strega, Iorek?» «Ho servito agli ordini di qualcuna. E ne ho combattute altre. È uno spettacolo da metter paura a Lord Faa. Se stanno volando in aiuto ai vostri nemici, dovreste aver tutti paura». «Lord Faa non si spaventerà. Tu non hai paura, vero?» «Non ancora. Quando ne avrò, saprò padroneggiarla. Ma faremo meglio a dire a Lord Faa delle streghe, perché gli uomini potrebbero non averle viste». Proseguì più lentamente; lei continuò a guardare il cielo, fino a che i suoi occhi non tornarono a riempirsi di lacrime di freddo, e continuò a non veder la fine della cavalcata innumerevole delle streghe in volo verso il Nord. Infine, Iorek Byrnison si fermò e disse: «Ecco il villaggio». Guardavano, dall'alto di un pendio rotto e ineguale, un gruppetto di costruzioni di legno, accanto a una vasta spianata di neve estremamente piatta, che Lyra pensò fosse il lago. Un molo di legno le mostrò che aveva ragione. Non erano a più di cinque minuti di distanza da quel posto. «Cosa vuoi fare?» chiese l'orso. Lyra scivolò giù dalla sua schiena, e trovò difficile rimanere in piedi. Aveva il viso irrigidito dal freddo e le gambe molli, ma si aggrappò alla pelliccia dell'orso e batté i piedi a terra fino a che non si sentì più in forze. «C'è un bambino, o un fantasma, o qualcosa, in quel villaggio» disse, «o forse nelle vicinanze, non lo so con certezza. Voglio andar lì e trovarlo, e riportarlo a Lord Faa e agli altri, se posso. Pensavo che fosse un fantasma, ma il lettore simbolico potrebbe aver cercato di dirmi qualcosa che non ho capito». «Se è all'aperto» disse l'orso, «sarà meglio che abbia trovato un rifugio». «Non credo che sia morto...» disse Lyra, ma era tutt'altro che sicura. L'aletiometro aveva indicato qualcosa di misterioso e innaturale, il che era allarmante; ma chi era lei? La figlia di Lord Asriel. E chi aveva sotto il suo comando? Un orso possente. Come poteva mai mostrare di aver paura? «Be’, andiamo a vedere» disse. Si arrampicò di nuovo sulla sua schiena, e lui scese per il pendio irregolare, camminando invece di correre, adesso. I cani del villaggio sentirono all'odorato, o all'udito, o per intuito, il loro arrivo, e cominciarono a ululare spaventosamente; le renne nei loro recinti si mossero nervosamente, facendo con le corna un rumore come di stecchini secchi. Nell'aria ferma, ogni movimento poteva esser sentito da molto lontano. Quando raggiunsero le prime case, Lyra guardò a destra e a sinistra, sforzandosi di vedere nella luce fioca, perché l'Aurora stava sbiadendo e la luna era ancora lontana. Qui e là baluginava una luce sotto un tetto innevato, e Lyra credette di aver visto dei pallidi visi dietro ai pannelli di alcune delle finestre, e immaginò il loro stupore nel vedere una bambina a cavallo di un grande orso bianco. Al centro del piccolo villaggio c'era uno spazio aperto accanto alla banchina, dov'erano state tirate in secca delle barche, ridotte ora a monticelli di neve. Il rumore dei cani era assordante, e proprio mentre Lyra pensava che oramai dovevano aver svegliato tutti quanti nel villaggio, una porta si aprì e ne venne fuori un uomo armato di fucile. Il suo daimon, un ghiottone, balzò sulla catasta di legna ammucchiata accanto alla porta, tra spruzzi di neve. Lyra scivolò subito giù e si mise tra lui e Iorek Byrnison, consapevole di aver detto all'orso che non avrebbe avuto bisogno dell'armatura. L'uomo parlò con parole che lei non riuscì a capire. Iorek Byrnison rispose nella stessa lingua, e l'uomo emise un lieve gemito di paura. «Pensa che siamo diavoli» disse Iorek a Lyra. «Cosa devo dirgli?» «Digli che non siamo diavoli, ma che abbiamo degli amici fra di loro. E che stiamo cercando... solo un bambino. Un bambino strano. Digli questo». Non appena l'orso lo ebbe detto, l'uomo indicò verso destra, mostrando un qualche posto più in là, e parlò in fretta. Iorek Byrnison disse: «Chiede se siamo venuti a portar via quel bambino. Loro ne hanno paura. Hanno cercato di cacciarlo via, ma quello continua a tornare». «Digli che lo porteremo via con noi, ma loro sono stati molto cattivi a trattarlo così. Dov'è?» L'uomo spiegò, gesticolando impaurito. Lyra temeva che avrebbe sparato un colpo di fucile involontariamente, ma non appena ebbe finito si affrettò a tornare in casa e chiuse la porta. Lyra vide facce a ogni finestra. «Dov'è il bambino?» disse. «Nella baracca del pesce» le disse l'orso, e si voltò per avviarsi verso il molo. Lyra lo seguì. Era terribilmente nervosa. L'orso si dirigeva verso una stretta baracca di legno, sollevando la testa per annusare l'aria da una parte e dall'altra, e quando raggiunse la porta si fermò e disse: «Qui dentro». Il cuore di Lyra batteva così forte che respirare le costava fatica. Sollevò la mano per bussare alla porta, poi realizzò che sarebbe stato ridicolo e trasse un profondo respiro per lanciare un richiamo, ma si rese conto di non sapere che dire. Oh, era così buio, adesso! Avrebbe dovuto portare una lanterna... Non c'era scelta, e comunque non voleva far vedere all'orso di aver paura. Lui aveva parlato di vincere la sua paura: era quello che doveva fare anche lei. Sollevò il legaccio di cuoio di renna che teneva al suo posto il chiavistello e spinse con forza contro la brina che bloccava la porta. Si aprì con uno schiocco. Dovette spazzar via a calci la neve ammucchiata ai piedi della porta prima di riuscire a spalancarla, e Pantalaimon non fu di alcun aiuto, correndo su e giù, in forma di ermellino, massa bianca sul terreno bianco, emettendo piccoli suoni di spavento. «Pan, per amor di Dio!» disse lei. «Trasformati in pipistrello. Vammi a dare un'occhiata lì...» Ma lui non lo fece, e neppure parlò. Non l'aveva mai visto in quello stato se non una volta, quando lei e Roger nella cripta del Jordan avevano scambiato le monete-daimon fra i teschi. Era ancor più spaventato di lei. Quanto a Iorek Byrnison, si era disteso nella neve lì accanto e guardava in silenzio. «Vieni fuori» disse Lyra, con tutta la forza che riuscì a metterci. «Vieni fuori!» Neppure un suono giunse in risposta. Spinse ancora un poco la porta, e Pantalaimon le balzò in braccio e cercò di allontanarla di là con insistenza, in forma di gatto, dicendo: «Va’ via! Non restare qui! Oh, Lyra, vattene! Subito! Torna indietro!» Mentre Lyra cercava di tenerlo buono, si rese conto che Iorek Byrnison stava alzandosi in piedi, e si voltò; vide una figura che si affrettava verso di loro sul sentiero del villaggio, con una lanterna. Quando giunse abbastanza vicino da poter parlare, sollevò la lanterna e la tenne in modo da mostrare il suo viso: un vecchio dalla faccia ampia e rugosa, gli occhi quasi perduti in mezzo alle mille linee della faccia incartapecorita. Il suo daimon era una volpe artica. Parlò, e Iorek Byrnison disse: «Dice che non è il solo bambino di quel tipo. Ne ha visti altri nella foresta. A volte muoiono in fretta, altre volte non muoiono. Questo è di quelli duri, pensa. Ma sarebbe meglio per lui se morisse». «Chiedigli se mi presta la lanterna» disse Lyra. L'orso parlò, e l'uomo gliela porse subito, annuendo vigorosamente. Lei si rese conto che era venuto fin lì proprio per portargliela e lo ringraziò, e lui tornò ad annuire e si allontanò, lontano da lei e dall'orso, e anche dalla capanna. Lyra pensò all'improvviso: “E se questo bambino è Roger?” E pregò con tutte le sue forze che non fosse lui. Pantalaimon le si stringeva addosso, di nuovo in forma di ermellino, i piccoli artigli profondamente affondati dentro la sua pelliccia. Sollevò la lanterna e fece un passo dentro la capanna e fu allora che vide che cosa stava facendo l'Intendenza per l'Oblazione, e qual era la natura del sacrificio che i bambini erano costretti a fare. Il ragazzino era addossato alla rastrelliera dove si faceva essiccare il pesce, fatta di legno, su cui si trovavano schierate file su file di pesce eviscerato, duro come tavole di legno. Stringeva un pezzo di pesce secco come Lyra stava stringendo Pantalaimon, con tutte e due le mani, con forza, contro il suo cuore; ma era tutto quel che aveva, un pezzo di pesce secco; perché non aveva più il suo daimon. Gli Ingoiatori lo avevano staccato da lui. Era questa l'intercisione, ed era questo un bambino reciso. Tredici Scherma Il suo primo impulso fu di voltar le spalle e scappare via, o di cedere alla nausea e vomitare. Un essere umano senza daimon era come una persona senza faccia, o uno cui fosse stata aperta la gabbia toracica e strappato via il cuore: una cosa contro natura e inquietante, che apparteneva al mondo degli incubi e non al mondo diurno della ragionevolezza. Così Lyra strinse forte Pantalaimon, sentì girare la testa e un rigurgito acre le risalì in gola; e, malgrado il freddo della notte, un sudore malsano le inumidì il corpo, dandole un senso di gelo ancor più intenso. «Ratter» disse il ragazzo. «Ce l'avete voi, la mia Ratter?» Lyra non ebbe alcun dubbio su cosa intendeva. «No» rispose, con una voce fragile e spaventata, proprio come si sentiva in quel momento. E poi: «Come ti chiami?» «Tony Makarios» rispose. «Dov'è Ratter?» «Non lo so...» cominciò lei, e inghiottì con forza per controllare la nausea. «Gli Ingoiatori...» Ma non riuscì a finire. Dovette uscire dalla baracca e sedersi nella neve da sola; salvo che però ovviamente non era affatto sola; lei non era mai sola, perché c'era sempre Pantalaimon. Oh, venir tagliata via da lui come quel ragazzino era stato separato dalla sua Ratter! La cosa peggiore del mondo! Si trovò a singhiozzare, e anche Pantalaimon stava frignando, e tutti e due erano pieni di appassionata pietà e di dolore per quel ragazzo spezzato in due. Poi riuscì a rimettersi in piedi. «Vieni» chiamò con voce tremante. «Tony, vieni fuori. Ti porteremo in un posto sicuro». Qualcosa si mosse dentro la baracca, e Tony apparve alla porta, sempre stringendo il suo pezzo di pesce secco. Aveva addosso degli abiti sufficientemente caldi, una giacca a vento con il cappuccio dalla spessa imbottitura fatta di carbonseta e stivali di pelliccia, che però avevano un'aria di seconda mano, e non erano esattamente della sua misura. Nella più vasta luce dell'esterno, proveniente dagli ultimi bagliori dell'Aurora e dal terreno coperto di neve, parve ancor più pietosamente sperduto di prima, quando l'aveva visto accovacciato accanto alle rastrelliere del pesce. L'abitante del villaggio che aveva portato la lanterna si era allontanato di qualche metro e gridò loro qualcosa. Iorek Byrnison tradusse: «Dice che devi pagare quel pesce». Lyra provò l'impulso di dire all'orso di ucciderlo su due piedi, ma poi invece disse: «Li stiamo liberando dal bambino. Possono permettersi di dare un pesce in cambio». L'orso parlò. L'uomo borbottò, ma non si mise a discutere. Lyra appoggiò la lanterna sulla neve e prese la mano del ragazzo dimezzato per guidarlo dall'orso. Lui la seguì macchinalmente e non mostrò né sorpresa né paura di fronte a quella grande bestia bianca così vicina e, quando Lyra lo aiutò a sistemarsi sulla schiena dell'orso, tutto quello che disse fu: «Io non so dov'è la mia Ratter». «Neppure noi, Tony» rispose lei. «Ma noi... Noi puniremo quegli Ingoiatori. Ti prometto che li puniremo. Iorek, ce la fai a portarci in groppa tutti e due?» «La mia armatura pesa molto più di due bambini». E così lei si arrampicò dietro a Tony e fece in modo che anche lui si aggrappasse a quella pelliccia folta e rigida e Pantalaimon le si sistemò all'interno del cappuccio, caldo, vicino, e traboccante di compassione. Lyra sapeva bene che l'impulso di Pantalaimon sarebbe stato quello di avvicinarsi a quel bambino dimezzato per abbracciarlo, leccargli il viso e coccolarlo e scaldarlo come avrebbe fatto il suo, di daimon; ma naturalmente c'era il grande tabù che glielo impediva. Attraversarono il villaggio e risalirono verso la cresta rocciosa, e le facce dei paesani erano piene d'aperto orrore e di una sorta di atterrito sollievo nel veder portar via quella creatura orrendamente mutilata da una ragazzina e da un grande orso bianco. Nel cuore di Lyra, il senso di repulsione lottava con la pietà, ma fu quest'ultima a vincere. Passò un braccio attorno a quel corpo magro magro, per tenerlo ben stretto. Il viaggio di ritorno fino al loro gruppo fu più freddo e più buio, ma ciò malgrado parve finire più in fretta. Iorek Byrnison era instancabile, e per Lyra assecondarne i movimenti divenne una cosa automatica così che non corse mai il rischio di cadere giù. Il corpo freddo che aveva fra le braccia era così leggero che in un certo senso era facile da controllare, ma rimaneva del tutto inerte; restò lì tutto rigido, senza minimamente assecondare i movimenti dell'orso, e quindi in un altro senso le difficoltà non mancarono. Di tempo in tempo, il ragazzo dimezzato parlava. «Che hai detto?» chiedeva Lyra. «Dico, ma lei lo sa dove vado?» «Sì, lo sa, tornerà da te, la ritroveremo noi. Reggiti forte, adesso, Tony. Non manca molto...» A lunghi balzi, l'orso continuava ad avanzare. Lyra non si rese minimamente conto di quanto era stanca fino a che non si ricongiunsero con i gyziani. Le slitte si erano fermate per lasciar riposare i cani e d'improvviso se li trovò tutti quanti intorno, Farder Coram, Lord Faa, Lee Scoresby, e tutti si slanciavano ad aiutarla per poi allontanarsi in silenzio non appena scorgevano l'altra figura che aveva con sé. Lei aveva le giunture così irrigidite che non riuscì nemmeno a rilasciare la stretta delle braccia attorno al suo corpo, e dovette pensarci lo stesso John Faa ad aprirgliele con dolcezza, e a separarli prendendola in braccio. «Dio buono, ma cos'è questo?» disse. «Lyra, bambina mia, che cosa hai trovato?» «Si chiama Tony» mormorò lei con le labbra gelate. «E gli hanno tagliato via il suo daimon. Ecco cosa fanno gli Ingoiatori». Gli uomini si tennero a distanza, spaventati; ma l'orso parlò, sorprendendo Lyra nella sua stanchezza, rimproverandoli. «Vergognatevi! Pensate a quello che ha fatto questa bambina! Potete anche non avere il suo coraggio, ma dovreste almeno vergognarvi di farlo vedere». «Hai ragione, Iorek Byrnison» disse John Faa, e si voltò per impartire gli ordini necessari. «Attizzate quel fuoco e scaldate un po’ di zuppa per la bambina. Per tutti e due i bambini. Farder Coram, il tuo riparo è pronto?» «Sì, John, lo abbiamo montato. Portala qui e la faremo scaldare...» «E anche il ragazzino» disse qualcun altro. «Potrà pure mangiare e scaldarsi almeno, anche se...» Lyra cercò di dire a John Faa delle streghe, ma tutti si stavano dando tanto da fare, e lei si sentiva così stanca. Dopo qualche minuto pieno di confusione, fra la luce delle lanterne, il fumo dei fuochi alimentati a legna, gente che si affrettava avanti e indietro, si sentì morsicare gentilmente sull'orecchio dai denti d'ermellino di Pantalaimon, e si svegliò con il volto dell'orso a pochi centimetri dal suo. «Le streghe» bisbigliò Pantalaimon. «Ti ho chiamato Iorek». «Oh, già» borbottò lei. «Iorek, ti ringrazio per avermi portato fino a lì e poi di nuovo qui. Forse potrei dimenticarmi di dire a Lord Faa delle streghe, quindi è meglio che glielo dica tu». Sentì l'orso acconsentire, e poi si addormentò come si deve. Quando si svegliò, c'era già tutta la luce che la giornata avrebbe potuto vedere. Il cielo a sud-est era pallido e l'aria era soffusa di una nebbiolina grigia, attraverso la quale i gyziani si muovevano come massicci fantasmi, caricando le slitte e aggiogando i cani alle loro tirelle. Lei vide ogni cosa dal riparo montato sulla slitta di Farder Coram, dentro cui rimase distesa sotto un mucchio di pellicce. Pantalaimon si svegliò del tutto prima di lei, e provò a prendere la forma di una volpe artica prima di ritornare al suo preferito ermellino. Iorek Byrnison era addormentato lì vicino nella neve, il capo appoggiato sulle grandi zampe; ma Farder Coram era in piedi, e già affaccendato, e non appena vide uscire Pantalaimon si avvicinò zoppicando per finire di svegliare Lyra. Lei lo vide arrivare e si alzò a sedere per parlargli. «Farder Coram, adesso so che cos'era quello che non riuscivo a capire! L'aletiometro continuava a dirmi uccello e no, e per me non significava niente, perché voleva dire niente daimon, e io non riuscivo a capire come poteva essere... Ma che c'è?» «Lyra, mi dispiace moltissimo dovertelo dire dopo quello che hai fatto, ma quel ragazzino è morto un'ora fa. Non riusciva a star tranquillo, non ce la faceva a restare fermo in un solo posto; continuava a chiedere del suo daimon, dove si trovava, se sarebbe tornata presto, e tutto; e continuava a tenere stretto stretto quel povero pezzo di pesce come se... Oh, non ce la faccio a parlarne, bambina mia; però alla fine ha chiuso gli occhi ed è rimasto fermo, ed è stata la prima volta che mi è sembrato in pace, perché a quel punto lui era uguale a qualsiasi altra persona morta, che perde il suo daimon nel corso naturale delle cose. Hanno cercato di scavargli una fossa, ma la terra è dura come il ferro. Così John Faa ha ordinato di costruire una pira di legno, per poterlo cremare, in modo che non venga sfigurato dagli animali. «Bambina mia, tu hai fatto una cosa coraggiosa e giusta, e sono davvero orgoglioso di te. Adesso che sappiamo di quale terribile malvagità sia capace questa gente, il nostro dovere ci sembra più chiaro e semplice che mai. Quello che tu devi fare adesso è riposarti e mangiare, perché questa notte ti sei addormentata senza aver cenato, e a queste temperature bisogna nutrirsi se non ci si vuole indebolire.» E intanto si affaccendava senza scopo, risistemava le pellicce, tendeva ancora un poco la corda della slitta, facendosi passare fra le mani i finimenti dei cani in modo da districarli. «Farder Coram, dov'è adesso quel ragazzo? L'hanno già cremato?» «No, Lyra, è disteso sul terreno, laggiù». «Voglio andare a vederlo». Lui non poteva certo rifiutarglielo, dato che aveva già visto cose ben peggiori di un cadavere, e ciò avrebbe potuto calmarla un po’. E così, con Pantalaimon in forma di lepre bianca che avanzava a balzi delicati al suo fianco, lei seguì faticosamente la linea delle slitte fino al punto in cui alcuni uomini lavoravano ad ammucchiare la legna dei cespugli circostanti. Il corpo del ragazzino giaceva sotto una coperta a scacchi a lato del sentiero. Lei si inginocchiò e sollevò con la mano guantata di seta la coperta. Uno degli uomini stava per fermarla, ma gli altri scossero la testa. Pantalaimon le si avvicinò ancor di più mentre Lyra guardava quel povero viso segnato dalla sofferenza. Liberò una mano anche dal guanto sottile per toccarne gli occhi. Erano freddi come il marmo, e Farder Coram aveva detto giusto: il povero Tony Makarios non era diverso ormai da qualsiasi altro essere umano il cui daimon fosse svanito nella morte. Oh, se mai le avessero portato via Pantalaimon! Lo raccolse con forza da terra e lo strinse, quasi avesse voluto premerselo fin dentro il cuore. E tutto quel che aveva quel povero piccolo Tony era quel miserabile pezzo di pesce... Ma, dov'era quel pezzo di pesce? Tirò via la coperta. Non c'era più. In un momento fu in piedi, gli occhi lampeggianti di furia verso gli uomini lì accanto. «Dov'è il suo pesce?» Quelli si fermarono, perplessi, senza capire bene quel che intendeva; anche se c'era qualcuno dei loro daimon che aveva capito, e quelli si guardavano l'un l'altro. Uno degli uomini abbozzò un sogghigno incerto. «Non ti permettere di ridere! Ti strapperò i polmoni, se ti metti a ridere di lui! Aveva solo quello e nient'altro, a cui aggrapparsi, solo un vecchio pesce secco, era tutto quello che aveva, come daimon, da amare e da coccolare! Chi è che gliel'ha portato via? Dov'è finito?» Pantalaimon era un ringhioso leopardo delle nevi, proprio uguale al daimon di Lord Asriel, ma lei non lo vide; tutto quel che vedeva erano il torto e la ragione. «Calmati, Lyra» disse un uomo. «Calmati, piccola». «Chi è stato a prenderlo?» si infiammò di nuovo, e il gyziano fece un passo indietro di fronte alla sua furia appassionata. «Non lo sapevo» disse un altro uomo in tono di scusa. «Credevo che fosse solo una cosa che aveva mangiato. L'ho tolto dalle sue mani perché ho pensato che fosse più rispettoso. È tutto qui, Lyra». «E dov'è, allora?» L'uomo, a disagio, disse: «Non pensavo che lui ne avesse bisogno e così l'ho dato ai miei cani. Ti chiedo davvero perdono». «Non è a me che devi chiedere perdono, è a lui» disse lei, e si voltò immediatamente per tornare a inginocchiarsi, e posare la mano sulla guancia ghiacciata del ragazzino morto. Poi le venne un'idea e si mise a frugare fra le pellicce che aveva addosso. L'aria fredda si fece sentire duramente quando aprì il giaccone, ma lei in pochi secondi trovò quel che voleva, e tirò fuori una moneta d'oro dal borsellino prima di tornare a imbacuccarsi ben bene. «Voglio prendere in prestito il tuo coltello» disse all'uomo che aveva preso il pesce, e quando lui glielo diede chiese a Pantalaimon: «Com'è che si chiamava?» Lui capì subito, naturalmente, e disse: «Ratter». Lyra tenne stretta la moneta in una mano coperta dal guanto sottile, e, tenendo il coltello come una matita, incise in profondità il nome del perduto daimon nell'oro. «Spero che vada bene, se ti tratto come gli Accademici del Jordan» bisbigliò al ragazzo morto, e aprì a forza i denti per fargli scivolare la moneta in bocca. Fu difficile, ma ce la fece, e poi riuscì anche a richiudergli la mascella. Poi restituì a quell'uomo il suo coltello e si voltò, in quel mattutino crepuscolo, per ritornare da Farder Coram. Lui le diede un boccale pieno di zuppa appena tolta dal fuoco e lei la sorbì avidamente. «Cosa faremo con tutte quelle streghe, Farder Coram?» chiese. «Mi chiedo se fra loro c'era anche la tua». «La mia strega? Non esagerare, Lyra. Potrebbero esser state dirette dovunque. Ci sono un sacco di cose di cui si preoccupano le streghe, e che influenzano le loro vite: cose per noi invisibili; misteriose indisposizioni di cui loro cadono preda mentre per noi non avrebbero la minima importanza; ragioni di guerra del tutto al di là della nostra comprensione; gioie e dolori legati alla fioritura di piccole piante della tundra... Però vorrei averle viste volare, Lyra. Mi piacerebbe aver potuto vedere uno spettacolo simile. E ora bevila tutta, quella zuppa. Ne vuoi ancora un po’? C'è anche del pane fritto, lo stanno preparando. Mangia, piccola, perché ripartiremo presto». Il cibo fece riprender le forze a Lyra, e infine il gelo che aveva nell'anima cominciò a sciogliersi. Con gli altri, andò a guardare la deposizione del ragazzino dimezzato sulla sua pira funeraria, chinò il capo e chiuse gli occhi alle preghiere di John Faa; poi gli uomini la spruzzarono di spirito di carbone, vi applicarono dei fiammiferi e in un momento fu avvolta da una vampata. Non appena furono certi che era bruciato senza problemi, si rimisero in marcia. Fu un viaggio spettrale. Ben presto prese a cadere la neve, e il mondo si ridusse alle ombre grigie dei cani davanti a loro, i sobbalzi e gli scricchiolii delle slitte, il morso del gelo e i mulinelli dei fiocchi di neve, appena un po’ più scuri del cielo, e appena un po’ più chiari del terreno. In tutto questo i cani continuarono a correre, le code erette, emettendo nuvolette di vapore dalle narici. Corsero verso Nord, sempre più a Nord, mentre il pallido mezzogiorno veniva e passava, e la semioscurità tornava ad avvolgersi sul mondo intero. Si fermarono a mangiare e bere, e a riposare; in uno spazio fra le colline, fecero il punto, e mentre John Faa parlava con Lee Scoresby a proposito del modo migliore in cui si poteva utilizzare il suo pallone, Lyra ripensò alla mosca-spia; e chiese a Farder Coram cosa ne era stato della scatola di foglia da fumo in cui lui l'aveva rinchiusa. «L'ho impacchettata e messa via» disse lui. «È laggiù, in fondo a quella sacca, però non c'è niente da vedere; a bordo della nave l'ho chiusa saldandola tutto intorno al bordo, come ti avevo detto. Non so cosa ne potremo fare, a dirti la verità; magari potremmo lasciarla cadere in una miniera di fuoco, forse questo la sistemerebbe. Però non ti devi preoccupare, Lyra. Finché ce l'ho io, non corri alcun pericolo». Non appena ne ebbe la possibilità, Lyra infilò un braccio nella sacca di tela irrigidita dalla brina e tirò fuori la scatoletta. Sentì il ronzio che faceva prima ancora di toccarla. Mentre Farder Coram era occupato a parlare con gli altri capi, lei portò la scatola a Iorek Byrnison e gli spiegò la sua idea. Le era venuta ripensando alla facilità con cui lui aveva tagliato il metallo del cofano del motore. Lui ascoltò, poi prese il coperchio di una scatola di biscotti e abilmente lo ripiegò a formare un cilindro appiattito. Lei si stupì delle grandi capacità delle sue mani: contrariamente alla maggior parte degli orsi, lui e tutti quelli della sua specie avevano l'artiglio del pollice opponibile alle altre dita, e con esse potevano tener fermo un pezzo per lavorarci. E lui aveva un senso innato della resistenza e della flessibilità dei metalli, che significava che gli bastava sollevarne un pezzo, fletterlo un po’ qua e là, e poi era in grado di tracciarci sopra un circolo con un artiglio per segnare il punto in cui ripiegarlo. Fu quello che fece adesso, continuando a piegare i due lati fino a realizzare un bordo rialzato e poi preparando un coperchio per chiuderlo. Dietro richiesta di Lyra, fece due scatole: una della stessa misura dell'originaria scatola da foglia da fumo, e un'altra abbastanza grande per poterla appunto contenere, insieme a un bel po’ di peli, muschio e licheni tutti ben pressati per smorzare il rumore. Una volta chiusa, risultò della stessa forma e dimensione dell'aletiometro. Una volta che ciò fu portato a termine, lei si sedette accanto a Iorek Byrnison, occupato a masticare un cosciotto di renna congelato, duro come un pezzo di legno. «Iorek» gli disse, «è dura non avere un daimon? Non ti senti solo?» «Solo?» disse lui. «Non lo so. Mi dicono che qui fa freddo. Io non so cos'è il freddo perché non lo sento. E così non so neppure che vuol dire sentirsi solo. Gli orsi sono fatti per esser solitari». «E gli orsi di Svalbard?» disse lei. «Ce ne sono migliaia, laggiù, non è vero? Almeno, così ho sentito dire». Lui non rispose, ma spezzò l'osso con un suono simile a quello di un ciocco spaccato in due. «Ti chiedo scusa, Iorek» disse lei. «Spero di non averti offeso. È solo che sono curiosa. Vedi, sono particolarmente curiosa su Svalbard a causa di mio padre». «Chi è tuo padre?» «Lord Asriel. E loro lo hanno fatto imprigionare a Svalbard, capisci? Penso che gli Ingoiatori lo abbiano tradito, e paghino gli orsi per tenerlo in prigione». «Non lo so. Io non sono uno degli orsi di Svalbard». «Credevo che lo fossi...» «No. Sono stato uno degli orsi di Svalbard, ma adesso non lo sono. Sono stato cacciato come punizione per aver ucciso un altro orso. Così sono stato spogliato del mio rango, della mia ricchezza e della mia armatura, e cacciato a vivere ai margini del mondo degli uomini, a combattere quando riesco a trovare chi mi impiega per farlo, o svolgere lavori da bestia annegando la mia memoria in rozze bevande alcoliche». «E perché hai ucciso quell'altro orso?» «Rabbia. Ci sono dei modi, fra noi orsi, per deviare la rabbia che sorge fra di noi, ma io avevo perduto il controllo. Così l'ho ucciso, e sono stato giustamente punito». «Ed eri ricco, e di nobile rango» disse Lyra, stupita. «Proprio come mio padre, Iorek! È andata proprio nello stesso modo, per lui, dopo che sono nata io. Anche lui ha ucciso una persona e gli hanno tolto tutte le sue ricchezze. Questo è successo molto prima che lo imprigionassero a Svalbard, però. Io non so niente di Svalbard, a parte che è nel più remoto Nord... È tutto coperto di ghiaccio? Ci si può arrivare camminando sul mare congelato?» «Da questa costa no. In direzione Sud il mare a volte è congelato, e a volte no. Ti ci vorrebbe una barca». «O magari un pallone». «O un pallone, sì, ma allora ti ci vorrebbe il vento giusto». Tornò a sbranare la zampa di renna, e a Lyra venne un'idea pazzesca, ripensando a tutte quelle streghe nel cielo notturno; però non ne parlò minimamente. Invece, continuò a chiedere a Iorek Byrnison di Svalbard e ascoltò appassionatamente quando lui le parlò del lento strisciare dei ghiacciai, delle rocce e dei ghiacci galleggianti dove i trichechi dalle zanne brillanti giacevano in gruppi di cento e più; dei mari brulicanti di foche e di narvali che incrociavano i lunghi bianchi corni d'avorio sopra l'acqua gelida; della gran tetra costa ferrigna, le scogliere alte trecento metri e più, dove stavano appollaiati e pronti a lanciarsi in picchiata i demoni delle falesie; di pozzi di carbone e miniere di fuoco ove gli orsi fabbri ferrai martellavano gigantesche lastre di ferro, e le articolavano insieme per farne delle armature. «Ma se loro ti hanno portato via l'armatura, Iorek, questa che hai ora dove l'hai presa?» «L'ho fatta io stesso in Nuova Zembla, a partire da metallo celeste. Fino a quel momento ero incompleto». «E così gli orsi sono in grado di fabbricarsi la propria anima...» disse lei. C'erano un sacco di cose da sapere, al mondo. «Chi è il re di Svalbard?» proseguì. «Ce l'hanno un re, gli orsi?» «Si chiama Iofur Raknison». Il nome fece squillare un campanello nella mente di Lyra. Lo aveva già sentito, ma dove? E non era stata una voce d'orso, oltretutto, e neppure quella di un gyziano. La voce che ne aveva parlato era quella di un Accademico, precisa e pedante e pigramente arrogante, proprio una voce da Jordan College. Cercò di risentirne il suono nella sua mente. Oh, la conosceva benissimo! E poi si ricordò: il Salotto Privato. Gli Accademici in ascolto di Lord Asriel. Era stato il titolare della Cattedra Palmeriana a dire qualcosa a proposito di Iofur Raknison. Aveva usato la parola panserbjørne, che Lyra allora non conosceva, e allora non sapeva neppure che Iofur Raknison era un orso; ma cosa mai aveva detto? Il re di Svalbard era vanesio, e lo si poteva lusingare. C'era qualcos'altro, se solo avesse potuto ricordare, ma da allora erano successe tante di quelle cose... «Se tuo padre è prigioniero degli orsi di Svalbard» disse Iorek Byrnison, «non fuggirà mai. Laggiù non c'è abbastanza legno per fare una barca. Dall'altra parte, se è un nobile, verrà trattato come si deve. Gli daranno una casa dove vivere, e un servitore che si occupi di lui, e cibo e combustibile». «Sarebbe mai possibile che gli orsi vengano sconfitti, Iorek?» «No». «Con l'inganno, forse?» Lui smise di masticare e la guardò in pieno viso. Poi disse: «Voi non sconfiggerete mai gli orsi corazzati. La mia armatura l'hai vista: ora guarda le mie armi». Lasciò cadere la carne e tese le zampe, all'insù, in modo che lei potesse guardarle. Ognuno dei cuscinetti neri delle zampe era coperto di uno strato corneo spesso due o tre centimetri almeno, e ognuno degli artigli era lungo quanto tutta la mano di Lyra e affilato come un coltello. Lei ci passò sopra un dito, meravigliata. «Basta un colpo per sfondare il cranio di una foca» disse lui. «O spezzare la schiena di un uomo, o strappare un arto. E posso anche mordere. Se tu non mi avessi fermato a Trollesund, avrei schiacciato il cranio di quell'uomo come un uovo. Questo per la forza; e ora per l'inganno. Non si può imbrogliare un orso. Ne vuoi la prova? Prendi un bastoncino, e facciamo un po’ di scherma». Lei, impaziente di provare, strappò un ramoscello da un cespuglio carico di neve, lo pulì staccandone tutti i rametti laterali, e lo agitò da una parte all'altra come uno stocco. Iorek Byrnison rimase seduto sulle zampe posteriori, le zampe anteriori ferme in grembo. Quando fu pronta lei gli si mise di fronte, ma non voleva colpirlo, perché aveva un'aria troppo pacifica. E allora agitò il bastoncino, facendo delle finte a destra e a sinistra, ma senza nessuna intenzione di colpirlo, e lui non si mosse. Lo fece più di una volta, e lui ancora non si mosse di neanche un centimetro. Infine lei decise di mirare diritto contro di lui, non forte, solo per toccargli lo stomaco con il bastoncino. Immediatamente la sua zampa scattò in avanti e deviò il bastoncino di lato. Sorpresa, lei provò ancora, con lo stesso risultato. Iorek si muoveva con assai maggiore rapidità e sicurezza. Lei cercò di colpirlo sul serio, muovendo il bastoncino come un fioretto, e neppure una volta riuscì a fargli toccare il suo corpo. Sembrava che lui sapesse quel che voleva fare prima ancora di lei, e ogni volta che mirava alla sua testa la grande zampa spazzava via il bastoncino di lato, rendendolo innocuo, mentre quando lei faceva una finta non si muoveva neppure. A un certo punto, esasperata, lei si lanciò in un attacco furioso con puntate brevi, fendenti, stoccate e affondi, e non le riuscì di passare al di là delle grandi zampe. Parevano arrivare ovunque nell'esatto momento per la parata, nel punto esatto per bloccarla. Alla fine si spaventò, e si fermò. Era tutta sudata, sotto le pellicce, esausta e senza più fiato, e l'orso era ancora seduto impassibile. Anche se avesse avuto una vera spada dalla punta assassina, lui non avrebbe ancora subito alcun danno. «Scommetto che riusciresti a fermar le pallottole» disse lei, e gettò via il bastoncino. «Ma come fai?» «È perché non sono un essere umano» spiegò Iorek. «È per questo che voi non potrete mai ingannare un orso. Noi vediamo inganni e imbrogli con la stessa chiarezza con cui vediamo braccia e gambe. Vediamo in un modo che gli umani hanno dimenticato. Ma tu queste cose le sai, tu che capisci il lettore simbolico». «Ma non è la stessa cosa, no?» disse lei. L'orso la innervosiva, adesso, più di quando ne aveva visto la rabbia. «È lo stesso» disse lui. «Gli adulti non sono in grado di usarlo, a quanto ho capito. Quello che io sono in rapporto ai combattenti umani, sei tu rispetto agli adulti con il lettore simbolico». «Sì, credo di capire» disse lei, perplessa, e malvolentieri. «E questo significa che mi dimenticherò di come si fa, quando diventerò grande?» «E chi lo sa? Io non avevo mai visto un lettore simbolico e neppure una persona capace di usarlo. Forse tu sei diversa dagli altri». Si mise nuovamente a quattro zampe e tornò a occuparsi della carne. Lyra aveva aperto le sue pellicce, ma ora il freddo era tornato a farsi sentire e le toccò richiudere tutto. A pensarci bene, era un episodio inquietante. Desiderava consultare l'aletiometro proprio lì, in quel momento, ma faceva troppo freddo, e in più la stavano chiamando perché era ora di ripartire. Lei prese le scatole di latta che le aveva preparato Iorek Byrnison, rimise quella vuota nella borsa di Farder Coram, e sistemò quella con la mosca-spia insieme con l'aletiometro nella borsa che teneva attorno alla vita. Fu contenta quando ripresero la marcia. I capi avevano concordato con Lee Scoresby che al momento della sosta successiva avrebbero gonfiato il suo pallone in modo che lui potesse spiare i nemici dall'alto. Naturalmente Lyra ci teneva moltissimo a volare con lui, e altrettanto naturalmente le venne proibito; e allora gli rimase accanto lungo tutta la strada, e lo tempestò di domande. «Signor Scoresby, ma lei come farebbe a volare fino a Svalbard?» «Avrei bisogno di un dirigibile a motore, più o meno come uno zeppelin, o altrimenti ci vorrebbe un bel vento da Sud. Ma, diavolo, non ne avrei mai il coraggio. Lo hai mai visto, quel posto? Il più spoglio e il più inospitale dei posti abbandonati da Dio, un vicolo cieco in mezzo al nulla assoluto». «Stavo solo pensando, se mai Iorek Byrnison volesse tornare indietro...» «Lo ammazzerebbero. Iorek è in esilio. Non appena mettesse piede lassù lo farebbero a pezzi». «Ma come fa a gonfiare il suo pallone, signor Scoresby?» «In due modi. Posso preparare dell'idrogeno versando acido solforico su della limatura di ferro. Si raccoglie il gas che ne sprigiona e in questo modo piano piano si riempie il pallone. L'altro modo è trovare uno sfiatatoio di gas nel terreno vicino a una miniera di fuoco. C'è un sacco di gas sottoterra qui sotto, e anche dell'olio di pietra. Posso ottenere il gas anche dall'olio di pietra, se necessario, e anche dal carbone; non è difficile ottenere del gas. Ma il modo migliore è usare uno sfiatatoio del terreno. Se ne trovo uno buono, posso riempire il mio pallone nel giro di un'ora». «E quanta gente può portare?» «Sei persone, se è necessario». «Ce la farebbe a portare Iorek Byrnison, con tutta l'armatura?» «L'ho fatto. Una volta l'ho salvato dai tartari, quando lui è rimasto tagliato fuori e quelli lo stavano prendendo per fame: è stato nella campagna di Tunguska; sono andato laggiù in volo, e sono ripartito con lui. Sembra facile, a dirlo, ma diavolo, mi è toccato calcolare il peso di quel ragazzaccio a occhio. E poi ho dovuto scommettere sulla probabilità di trovare del gas sotterraneo sotto il fortino di ghiaccio che lui si era costruito. Però dall'aria avevo potuto vedere che tipo di terreno era, e ho pensato che se avessimo scavato ci saremmo sicuramente riusciti. Vedi, per scendere io devo lasciar sfuggire il gas fuori dal pallone, e non posso rialzarmi in volo se non ne trovo dell'altro. Comunque, ce l'abbiamo fatta, armatura e tutto». «Signor Scoresby, lei lo sapeva che i tartari fanno dei buchi in testa alla gente?» «Oh, certo. Sono millenni che lo fanno. Nella campagna di Tunguska catturammo vivi cinque tartari, e tre di loro avevano dei buchi in testa. Uno ne aveva due». «Ma se lo fanno tra loro?» «Sì, è così. Prima tagliano, quasi completamente, un circoletto di pelle sopra il cranio, in modo da poterne sollevare un lembo e mettere a nudo l'osso. Poi tagliano via dal capo un circoletto d'osso, facendo grande attenzione a non penetrare nel cervello, e poi ci ricuciono sopra la pelle». «Ma io credevo che lo facessero ai loro nemici!» «Diavolo, no. È un grande privilegio. Lo fanno perché gli dèi possano parlare con loro». «Ha mai sentito parlare di un esploratore che si chiama Stanislaus Grumman?» «Grumman? Certo. Ho conosciuto uno del suo gruppo quando ho volato sopra il fiume Yanisei, due anni fa. Stava per andare a vivere fra le tribù tartare lassù. In effetti, penso che glielo abbiano fatto, a lui, quel buco nel cranio: faceva parte di una cerimonia di iniziazione, ma l'uomo che me ne ha parlato non ne sapeva granché». «Allora... Se lui era una specie di tartaro onorario, non lo avrebbero mai ammazzato?» «Ammazzato? Allora è morto?» «Già. Io ho visto la sua testa» disse Lyra, tutta orgogliosa. «L'aveva trovata mio padre. L'ho vista quando l'ha mostrata agli Accademici del Jordan College a Oxford. L'avevano scotennato e tutto». «Chi l'aveva scotennato?» «Be’, i tartari, o almeno così hanno creduto gli Accademici... Ma magari non era vero». «Poteva anche non essere la testa di Grumman» disse Lee Scoresby. «Tuo padre potrebbe aver ingannato gli Accademici». «Immagino che sia possibile» disse Lyra pensosamente. «Stava chiedendo loro di dargli del denaro». «E quando quelli hanno visto la testa, glielo hanno dato?» «Sì». «Gran bel trucchetto. La gente rimane colpita quando vede una cosa del genere; e nessuno ha voglia di guardar troppo da vicino». «Soprattutto gli Accademici» concluse Lyra. «Be’, questo lo sai meglio tu di me. Però se davvero era la testa di Grumman, scommetto che non sono stati i tartari a scotennarlo. Loro scotennano i nemici, non la loro stessa gente, e lui era diventato un tartaro d'adozione». Lyra ripensò a tutto questo mentre continuavano ad avanzare. C'erano larghe correnti piene di significato che scorrevano con impeto intorno a lei: gli Ingoiatori e la loro crudeltà, la loro paura della Polvere, la città dentro l'Aurora, suo padre laggiù a Svalbard, sua madre... e dov'era, lei, oltretutto? L'aletiometro, le streghe in volo verso il Nord. Il povero piccolo Tony Makarios; e la mosca-spia a orologeria; e la scherma inquietante di Iorek Byrnison... Si addormentò. Ogni ora li portava più vicini a Bolvangar. Quattordici Le luci di Bolvangar Il fatto che nessuno dei gyziani fosse riuscito a sapere nulla della signora Coulter preoccupava Farder Coram e John Faa più di quanto facessero sapere a Lyra; quel che non sapevano era che anche lei se ne preoccupava. Lyra aveva paura della signora Coulter e pensava spesso a lei. E mentre Lord Asriel era diventato ormai “mio padre”, la signora Coulter non era mai “mia madre”. La ragione di questo era il daimon della signora Coulter, la scimmia dorata, che aveva riempito Pantalaimon d'odio profondo e che, pensava Lyra, aveva spiato fra i suoi segreti, e specialmente quello dell'aletiometro. E per forza dovevano darle la caccia; era sciocco pensarla altrimenti. C'era la mosca-spia a provarlo, come minimo. Solo che, quando furono colpiti da un nemico, non si trattò della signora Coulter. I gyziani avevano deciso di fermarsi a far riposare i cani, riparare un paio di slitte e ricontrollare tutte le armi per l'assalto contro Bolvangar. John Faa sperava che Lee Scoresby potesse trovare uno sfiato di gas per riempire il suo pallone piccolo (a quanto pareva, infatti, ne aveva due) e salire a spiare il terreno. Ma l'aeronauta era attento alle condizioni del tempo quanto un marinaio e aveva detto che vi sarebbe stata la nebbia e, non appena si erano fermati, era scesa una spessa bruma. Lee Scoresby sapeva che dal cielo non avrebbe visto nulla, e così si dovette contentare di ricontrollare meticolosamente il suo equipaggiamento, che peraltro era già in perfetto ordine. Poi, senza il minimo preavviso, una raffica di frecce volò fuori dal buio. Tre dei gyziani caddero di colpo, e morirono così silenziosamente che nessuno sentì nulla. Solo quando si afflosciarono sopra le tracce del percorso dei cani o si adagiarono e rimasero fermi gli uomini più vicini a loro si accorsero di ciò che stava accadendo, e allora fu già troppo tardi, perché altre frecce erano state lanciate loro addosso. Alcuni degli uomini alzarono lo sguardo, stupiti dai rapidi suoni irregolari di urti provenienti da entrambe le parti della linea man mano che le frecce si infilavano nel legno o nella tela gelata. Il primo a riprendersi fu John Faa, che cominciò a gridare ordini dal centro della linea. Mani gelide e membra irrigidite si mossero per obbedirgli, mentre continuava a cadere una pioggia di nuove frecce, in linee diritte dalla punta mortale. Lyra si trovava allo scoperto e le frecce le passarono sopra la testa. Pantalaimon le sentì prima di lei, si trasformò in un leopardo e la gettò a terra, rendendola più difficile da prendere a bersaglio. Spazzandosi via la neve dagli occhi, Lyra rotolò sulla neve per cercar di vedere ciò che stava accadendo, perché la semioscurità pareva traboccare adesso di confusione e rumore. Sentì un possente ruggito e il clangore e gli stridii dell'armatura di Iorek Byrnison, che balzò in pieno assetto di combattimento oltre le slitte e nella nebbia, e a ciò seguirono grida, ringhi, rumore di morsi e di cose strappate, e di gran colpi furibondi, e urla di terrore e ruggiti di furia dell'orso che ne stava facendo strage. Ma di chi, stava facendo strage? Del nemico, Lyra non aveva ancor visto neppure una sagoma. I gyziani stavano accorrendo a difendere le slitte, ma questo (se ne rendeva conto persino Lyra) li esponeva ancor di più ai tiri dei nemici; e non era facile usare i fucili con i pesanti guantoni infilati sopra i mezzi guanti; non aveva sentito più di quattro o cinque colpi di fucile, contro l'incessante pioggia di frecce. E sempre di più, ogni minuto, erano gli uomini che cadevano. “Oh, John Faa”, pensò Lyra angosciata. “Questo non l'avevi previsto, e io non ti ho aiutato!” Ma non ebbe più di un secondo di tempo da dedicare a questo pensiero, perché Pantalaimon emise un gran ringhio e qualcosa – un altro daimon – gli si lanciò addosso e lo gettò a terra, lasciando senza fiato la stessa Lyra; e poi apparvero delle mani che la tiravano via, la sollevavano, ne soffocavano le grida con guanti puzzolenti, la lanciavano in aria nelle braccia di qualcun altro, e poi tornavano a sbatterla giù nella neve, così da farle girare la testa, e toglierle il respiro, e farle male, tutto allo stesso tempo. Le braccia le vennero sollevate da dietro fino a farle scricchiolare le spalle, e qualcuno le legò insieme i polsi, e poi le calarono un cappuccio in testa per attutire le grida, perché certo che aveva gridato, e con forza: «Iorek! Iorek Byrnison! Aiuto!» Ma l'aveva sentita? Lei non avrebbe saputo dirlo; venne gettata di qua e di là, e poi schiacciata su una superficie dura che subito prese a sobbalzare e oscillare come una slitta. I suoni che la raggiungevano erano violenti e confusi. Forse aveva udito il ruggito di Iorek Byrnison, ma era ben lontano, e poi si trovò a sobbalzare su un terreno irregolare, le braccia torte, la bocca tappata, singhiozzando di rabbia e di paura. E intorno a lei parlavano strane voci. «Pan!» disse in un grido strozzato. «Sono qui, shh, ora ti aiuto a respirare. Resta ferma...» Le sue zampine di topo tirarono il cappuccio fino a che la bocca di Lyra non fu un po’ più libera, e lei inghiottì una boccata d'aria gelata. «Chi sono?» bisbigliò lei. «A vederli sembrano tartari. Penso che abbiano colpito John Faa». «No...» «L'ho visto cadere. Però avrebbe dovuto esser pronto a respingere un attacco di questo tipo. Lo sappiamo tutti e due». «Ma noi dovevamo aiutarlo. Avremmo dovuto controllare sempre l'aletiometro». «Zitta. Fa’ finta di essere svenuta». Si sentirono lo schiocco di una frusta e l'ululato dei cani in corsa. Dai sobbalzi e dagli urtoni che la gettavano da tutte le parti Lyra poteva rendersi conto di quanto stessero correndo, e malgrado si sforzasse di sentire i rumori della battaglia, tutto ciò che riuscì a distinguere fu una remota salva di fucileria, attutita dalla distanza, e poi gli scricchiolii e la corsa e il suono attutito delle zampe dei cani fu l'unico rumore presente. «Ci porteranno dagli Ingoiatori» bisbigliò lei. Le venne in mente la parola recisa. Un'orrenda paura riempì il corpo di Lyra, e Pantalaimon le si accucciò il più vicino possibile. «Combatterò» disse. «Anch'io. Li ammazzerò». «E anche Iorek, appena lo saprà. Li schiaccerà tutti». «Quanto siamo lontani da Bolvangar?» Non lo sapeva, ma entrambi pensavano che fosse a meno di una giornata di slitta. Quando quella corsa durava ormai da tanto tempo che il suo corpo era tutto un tormento per i crampi, la velocità diminuì un poco, e qualcuno le tolse rozzamente il cappuccio. Lei alzò lo sguardo e vide una larga faccia asiatica, sotto un cappuccio di pelliccia di ghiottone, illuminata da una lampada incerta. I suoi occhi neri mostrarono uno scintillio di soddisfazione, soprattutto quando Pantalaimon scivolò fuori dal giaccone di Lyra per scoprire contro di lui i bianchi denti di ermellino con un sibilo. Il daimon dell'uomo, un grosso e pesante ghiottone, ricambiò ringhiando, ma Pantalaimon non si lasciò intimidire. L'uomo sollevò Lyra a sedere e l'appoggiò contro uno dei lati della slitta. Lei continuava a cadere di lato perché aveva ancora le mani legate dietro la schiena, e allora l'uomo le legò insieme i piedi e le liberò le mani. Attraverso la neve che cadeva e la spessa nebbia Lyra poté vedere quant'era robusto quell'uomo, e anche quello che guidava la slitta, e come si tenessero bene in equilibrio, quanto fossero a loro agio in questo mondo in un modo in cui i gyziani non sarebbero stati mai. L'uomo parlò, ma lei ovviamente non capì nulla. Lui provò un'altra lingua con lo stesso risultato. Poi provò con l'inglese. «Tu nome?» Pantalaimon irrigidì il pelo come per metterla in guardia. Lei capì subito cosa intendeva. Quindi questa gente non la conosceva! Non l'avevano rapita a causa del suo rapporto con la signora Coulter; quindi forse non erano al servizio degli Ingoiatori, dopo tutto. «Lizzie Brooks» disse. «Lizzie Broggs» l'imitò lui. «Te portiamo posto bello. Gente belle». «Chi siete voi?» «Samoiedi. Cacciatori». «Dove mi portate?» «Posto bello. Gente belle. Voi avevate panserbjørne?» «Per difesa». «Non buono. Ha, ha, orso non buono! Te noi preso lo stesso!» L'uomo rise forte; Lyra si controllò e non disse nulla. «Chi, quella gente?» chiese poi l'uomo, indicando alle sue spalle la valle da cui erano venuti. «Mercanti». «Mercanti... Cosa commerciano?» «Pellicce, alcolici» disse lei. «Foglia da fumo». «Vendono foglia da fumo, comprano pellicce?» «Sì». Disse qualcosa al suo compagno, che rispose brevemente. Intanto la slitta continuava a correre e Lyra si tirò su più comodamente per cercar di vedere dove erano diretti; ma la neve cadeva fittamente, il cielo era buio, e ben presto il freddo divenne troppo intenso per mettersi a guardar fuori, e Lyra si distese. Lei e Pantalaimon sentivano i rispettivi pensieri, e cercarono di mantenersi calmi, ma l'idea che John Faa fosse morto... E cos'era successo a Farder Coram? E ce l'avrebbe fatta Iorek ad ammazzare gli altri samoiedi? E sarebbero riusciti a ritrovarla? Per la prima volta, cominciò a commiserare un pochino la propria sorte. Dopo un bel pezzo, l'uomo la scosse per la spalla e le porse una striscia di carne di renna essiccata da masticare. Era dura e sapeva di rancido, ma lei aveva fame e lì c'era del nutrimento. Dopo averla masticata ben bene si sentì un po’ meglio. Infilò piano piano una mano sotto la pelliccia finché non fu sicura che l'aletiometro era ancora lì, e poi con attenzione tirò fuori la scatola con la mosca-spia e se la infilò nello stivale di pelliccia. Pantalaimon si insinuò dentro in forma di topo e la spinse giù finché poté, ficcandola sotto le pelli di renna dei gambali. Fatto questo, chiuse gli occhi. La paura le aveva esaurito le forze, e poco dopo si addormentò di un sonno inquieto. Si svegliò quando il moto della slitta cambiò ritmo. Divenne improvvisamente più regolare, e quando aprì gli occhi trovò che stavano passando sotto delle luci abbaglianti, così forti che dovette tirarsi il cappuccio sul capo prima di poter sbirciare da sotto di esso. Era orribilmente rigida e infreddolita, ma riuscì a tenersi ritta quel tanto da vedere che la slitta stava rapidamente correndo accanto a una fila di alti pali, ognuno con la sua violenta luce ambarica. Mentre lei si raccapezzava un poco, attraversarono un cancello metallico aperto alla fine del viale di luci ed entrarono in un ampio spazio aperto simile a un'arena per qualche gioco o sport, o a una piazza di mercato vuota. Era perfettamente piatta e liscia e bianca, e larga forse una trentina di metri. Tutto intorno correva un alto recinto di metallo. All'altra estremità di questo spiazzo la slitta si fermò. Si trovavano al di fuori di un basso edificio, o di una fila di bassi edifici sopra i quali si era ammucchiato un alto strato di neve. Era difficile dirlo, ma lei ebbe l'impressione che ci fossero delle gallerie che collegavano una parte degli edifici con gli altri e che adesso fossero ricoperte dalla neve. Da un lato, un solido pilone di metallo aveva un'aria familiare, anche se lei non riuscì a capire che cosa le ricordava. Prima di aver avuto il tempo di vedere granché, l'uomo della slitta le tagliò il legaccio alle caviglie e la sollevò rozzamente, mentre il guidatore urlava ai cani per farli star fermi. Una porta si aprì nell'edificio a pochi metri di distanza, e una luce ambarica si accese in alto, muovendosi alla loro ricerca, come un riflettore. I rapitori di Lyra la spinsero avanti come un trofeo, senza lasciarla andare, e dissero qualcosa. Una figura imbottita in un giaccone di carbonseta rispose nella stessa lingua, e Lyra vide che non era né un tartaro né un samoiedo. Avrebbe potuto essere un Accademico del Jordan. La guardò e scrutò soprattutto Pantalaimon. Il samoiedo parlò di nuovo e l'uomo di Bolvangar disse a Lyra: «Parli inglese?» «Sì» disse lei. «Il tuo daimon ha sempre quella forma?» Di tutte le domande inattese! Lyra non poté che restare a bocca aperta. Ma Pantalaimon rispose a modo suo trasformandosi in un falcone e lanciandosi dalla sua spalla contro il daimon dell'uomo, una grossa marmotta, che colpì Pantalaimon con un movimento rapido e sputò, mentre quello gli girava rapidamente intorno in volo. «Vedo» disse l'uomo in tono di soddisfazione, mentre Pantalaimon tornava sulla spalla di Lyra. I due samoiedi sembravano in attesa di qualcosa, e l'uomo di Bolvangar annuì e si tolse un guanto per infilare la mano in tasca. Tirò fuori una borsa chiusa da una cordicella e contò una dozzina di pesanti monete nella mano del cacciatore. I due controllarono il denaro e poi lo misero via, prendendone metà per ciascuno. Senza guardarsi indietro salirono sulla slitta, il guidatore fece schioccare la frusta e lanciò un urlo ai cani; e corsero via per la vasta arena bianca e nel viale di luci, accelerando fino a svanire nell'oscurità. L'uomo stava aprendo di nuovo la porta. «Vieni dentro, sbrigati» disse. «Si sta bene e al caldo. Non restare lì al freddo. Come ti chiami?» Aveva una voce da inglese, senza alcun accento che Lyra potesse riconoscere. Parlava come la gente che Lyra aveva conosciuto dalla signora Coulter; tipi alla moda, istruiti e importanti. «Lizzie Brooks» disse lei. «Vieni, Lizzie. Ci occuperemo noi di te, non preoccuparti». Lui sentiva il freddo più di lei, malgrado fosse stato all'aperto molto meno; era impaziente di ritornare al calduccio. Lei decise di far finta di essere un tipo lento di comprendonio, una scemotta riluttante, e trascinando i piedi superò l'alta soglia che conduceva nell'edificio. C'erano due porte, ben separate così da non permettere a molta aria calda di sfuggire. Una volta che ebbero superato quella interna Lyra si trovò a sudare in quello che le parve un calore intollerabile, e dovette aprire la pelliccia e ricacciare indietro il cappuccio. Erano in uno spazio quadrato di due metri e mezzo di lato, con corridoi a destra e a sinistra e dinanzi a lei quel tipo di banco d'accoglienza che si vede negli ospedali. Tutto era brillantemente illuminato, e ovunque splendevano superfici levigate e acciaio inossidabile. C'era odore di cibo nell'aria, cibo familiare, bacon e caffè, e sotto di esso un perpetuo odore di medicinali da ospedale; e dalle pareti vicine proveniva una sorta di basso ronzio, quasi troppo basso per sentirlo, il tipo di rumore che bisogna imparare a ignorare se non si vuole impazzire. Pantalaimon, all'orecchio, in forma adesso di cardellino, bisbigliò: «Fai la stupida. Ma proprio stupida stupida». C'erano degli adulti che la guardavano dall'alto in basso: l'uomo che l'aveva portata dentro, un altro uomo con un camice bianco, una donna in uniforme da infermiera. «Inglese» stava dicendo il primo uomo. «Mercanti, pare». «I soliti cacciatori? Solita storia?» «Solita tribù, per quel che posso dire io. Sorella Clara, le dispiace prendere la piccola... mmm... e occuparsi di lei?» «Subito, dottore. Vieni con me, cara» disse l'infermiera, e Lyra la seguì obbediente. Percorsero un breve corridoio, con delle porte sulla destra e una mensa sulla sinistra, da cui veniva un acciottolio di posate e rumore di voci, e altri odori di cibo. L'infermiera doveva avere più o meno l'età della signora Coulter, suppose Lyra, e aveva un'aria attiva, indifferente e concreta; poteva esser capace di ricucire una ferita o di cambiare una benda, ma non di raccontare una storia. Il suo daimon (e Lyra provò un istante di strano gelo quando se ne rese conto) era un cagnolino bianco trotterellante (e dopo un istante non aveva più neanche idea di cos'era stato a gelarla così). «Come ti chiami, cara?» chiese l'infermiera, aprendo una porta pesante. «Lizzie». «Lizzie e basta?» «Lizzie Brooks». «E quanti anni hai?» «Undici». Spesso a Lyra era stato detto che era piccola per la sua età, qualunque cosa ciò volesse dire. Questo non aveva mai diminuito la sua convinzione della propria importanza, ma ora si rese conto che poteva utilizzare questo fatto per fare di Lizzie una bambina timida, nervosa e insignificante, così che nell'entrare nella stanza sembrò richiudersi in se stessa ancora un poco di più. Più o meno, si aspettava che le venissero fatte delle domande sul luogo da cui proveniva e il modo in cui era arrivata fin lì, e si stava preparando le sue brave risposte; ma non era solo di immaginazione che quell'infermiera era sprovvista: mancava anche di ogni curiosità. Bolvangar avrebbe potuto trovarsi in un qualche sobborgo di Londra, e avrebbero potuto arrivarci dei bambini a ogni momento, per l'interesse che pareva mostrare nei suoi confronti sorella Clara. Quel suo piccolo daimon impudente e pulitino le trotterellava alle calcagna, spiccio e vacuo come era lei. Nella stanza in cui entrarono c'erano un divano, un tavolo con due sedie, un mobile-archivio, nonché un armadio a vetri con medicine e bende e un lavandino. Non appena si trovarono all'interno, l'infermiera prese il giaccone di Lyra e lo lasciò cadere sul pavimento scintillante. «Via tutto il resto, cara» disse. «Ora ti diamo una bella occhiata in fretta per controllare che tu stia bene e in buona salute, senza geloni e senza raffreddori, e poi ti troveremo un po’ di bei vestiti nuovi. E ti farai anche una bella doccia» aggiunse, visto che erano giorni interi che Lyra non si cambiava e non si lavava, e ciò, nel tepore che la circondava, si andava facendo sempre più palese. Pantalaimon ebbe un frullo di protesta, ma Lyra lo represse con un'occhiataccia. Allora si posò sul divano, mentre Lyra si spogliava a uno a uno dei suoi indumenti, con risentimento e vergogna; ma riuscì comunque a mantenere la presenza di spirito di non farsene accorgere, e far finta di essere docile e scemotta. «Anche la cintura porta-denaro, Lizzie» disse l'infermiera, e la slegò lei stessa con le dita forti. Si mosse per posarla sul mucchio degli altri abiti di Lyra, ma si fermò quando sentì al tatto la presenza dell'aletiometro. «E questo cos'è?» chiese, aprendo la borsa di tela cerata. «È solo un giocattolo» disse Lyra. «È mio». «Sì, sì, non te lo porteremo mica via, cara» disse sorella Clara, dispiegando il panno di velluto nero. «È proprio carino, sai, sembra una bussola. Be’, sotto la doccia, adesso» proseguì, posando l'aletiometro e aprendo una cortina di carbonseta in un angolo. Lyra si infilò riluttante sotto l'acqua tiepida e si insaponò, mentre Pantalaimon si appollaiava sul sostegno della tenda. Tutti e due erano consapevoli che neanche lui si doveva mostrare troppo vivace, perché i daimon della gente stupida erano anch'essi piuttosto ottusi. Una volta che si fu lavata e asciugata, l'infermiera le prese la temperatura e le guardò negli occhi, nelle orecchie e in bocca, e poi misurò la sua altezza e la mise su una specie di bilancia, per poi scrivere degli appunti su un blocco di fogli tenuti insieme da una molletta. Poi diede a Lyra un pigiama e una vestaglia. Erano puliti e di buona qualità, come il giaccone di Tony Makarios, ma anch'essi avevano come un'aria usata, di seconda mano. Lyra si sentiva molto a disagio. «Ma questi non sono i miei» disse. «No, cara, i tuoi vestiti hanno bisogno di una bella lavata». «E poi me li restituirete?» «Penso di sì. Sì, certo». «Ma cos'è questo posto?» «Si chiama “Stazione sperimentale”». Quella non era una risposta, ma mentre Lyra non avrebbe mancato di rilevarlo, e di insistere per avere altre informazioni, una come Lizzie Brooks probabilmente si sarebbe accontentata, pensò; così accettò in silenzio quegli abiti e non disse altro. «Rivoglio il mio giocattolo, però» disse con aria ostinata una volta vestita. «Prendilo, cara» disse l'infermiera. «Ma sei sicura che non preferiresti un bell'orsacchiotto di peluche? O magari una bella bambola?» Aprì un cassetto dove c'erano dei giocattoli, buttati lì come cose morte. Lyra si costrinse a far finta di considerarli per diversi secondi prima di scegliere una bambola di pezza dai grandi occhi spalancati. Non aveva mai avuto una bambola, ma sapeva cosa farsene, e se la strinse distrattamente al petto. «E la mia cintura impermeabile?» chiese. «Mi piace tenerlo lì, il mio giocattolo». «Prendila, allora, dai» disse sorella Clara, che stava riempiendo un modulo di carta rosa. Lyra si tirò su quel pigiama estraneo e si legò la borsa di tela cerata intorno alla vita. «E il mio giaccone e gli stivali?» disse. «E i guanti e tutto il resto?» «Te li laveremo ben bene» rispose l'infermiera automaticamente. Poi suonò un telefono e, mentre l'infermiera rispondeva, Lyra si chinò in fretta e recuperò l'altra scatola di latta, quella contenente la mosca-spia e la mise nella borsa impermeabile accanto all'aletiometro. «Dai, vieni, Lizzie» disse l'infermiera, mettendo giù la cornetta. «Ora ti troviamo qualche cosa da mangiare. Immagino che avrai fame». Lei seguì sorella Clara fino alla mensa, dove una dozzina di tavoli rotondi erano coperti di briciole e di cerchi appiccicosi dov'erano stati posati disordinatamente i bicchieri. Stoviglie e posate sporche erano ammucchiate su carrelli d'acciaio. Non c'erano finestre, e di conseguenza per dare un'illusione di spazio e di luce una delle pareti era coperta da un gigantesco fotogramma che riproduceva una spiaggia tropicale, con tanto di cielo luminoso e azzurro, palme e sabbia bianca. L'uomo che l'aveva fatta entrare stava prendendo un vassoio da un apposito portello. «Mangia» disse. Non c'era nessuna buona ragione per soffrire la fame, e quindi Lyra mangiò con gusto lo stufato con le patate schiacciate. A seguire, c'era una tazza di gelato con pesche sciroppate. Mentre mangiava, l'uomo e l'infermiera parlarono tranquillamente a un altro tavolo, e quando ebbe finito l'infermiera le portò un bicchiere di latte tiepido e ritirò il vassoio. L'uomo venne a sedersi di fronte a lei. Il suo daimon, la marmotta, non aveva lo sguardo vacuo e indifferente come il cagnolino dell'infermiera, ma rimase seduta educatamente sulla sua spalla, a osservare e ascoltare. «E ora, Lizzie» disse. «Hai mangiato abbastanza?» «Sì, grazie». «Vorrei che tu mi dicessi da dove vieni. Puoi farlo?» «Londra». «E cosa ci fai quassù nel Nord, così lontano?» «Con mio padre» mormorò. Tenne gli occhi bassi, evitando lo sguardo della marmotta, e cercando di dare l'impressione di esser sull'orlo delle lacrime. «Con tuo padre? Capisco. E lui cosa ci fa in questa parte del mondo?» «Fa il mercante. È venuto con un carico di foglia da fumo della Nuova Danimarca e voleva comprare pellicce». «Ed era tutto solo soletto, tuo padre?» «No, c'erano i miei zii e tutto, e degli altri uomini» disse lei vagamente, non sapendo cosa gli avessero detto i cacciatori samoiedi. «E perché ti ha portato con sé in un viaggio come questo, Lizzie?» «Perché due anni fa ci ha portato mio fratello e ha detto che la prossima volta ci portava me, solo che poi non lo ha fatto più. E allora io ho continuato a chiederglielo, e allora mi ha portato». «E quanti anni hai?» «Undici». «Bene, bene. Be’, Lizzie, tu sei proprio una ragazza fortunata. Questi cacciatori che ti hanno ritrovato ti hanno portato nel miglior posto che ti potesse capitare». «Ma non mi hanno mica trovato» disse lei con aria dubbiosa. «C'è stato un combattimento. Erano un sacco, loro, e avevano le frecce...» «Oh, no, non credo che sia successo questo. Penso che ti sarai allontanata dal gruppo di tuo padre e hai finito per perderti. Quei cacciatori ti hanno trovato tutta sola soletta e ti hanno portato subito qui. È andata così, Lizzie». «Io ho visto che combattevano» disse lei. «Quelli tiravano le frecce e poi... Voglio il mio papà» disse alzando la voce, e si accorse di scoppiare a piangere. «Be’, qui nessuno potrà farti del male fino a che non verrà a prenderti» disse il dottore. «Ma io li ho visti tirare le frecce!» «Ah, ti è sembrato. È una cosa che succede spesso nel freddo intenso, Lizzie. Ti sei addormentata e hai fatto dei brutti sogni, e adesso non riesci più a distinguere le cose vere da quelle che non lo sono. Non c'è stato nessun combattimento, non ti preoccupare. Tuo padre sta benissimo, e in questo momento ti starà cercando e presto verrà qui, perché guarda, questo è l'unico posto che c'è in un raggio di centinaia di miglia, e pensa un po’ che sorpresa che avrà quando ti troverà qui e vedrà che stai benissimo! Adesso sorella Clara ti porterà nel dormitorio dove conoscerai un po’ di altre ragazze e ragazzi che si sono persi in queste regioni selvagge proprio come te. Va’, adesso. E domani mattina ci faremo un'altra chiacchieratina.» Lyra si alzò, stringendo la bambola, e Pantalaimon le saltò su una spalla mentre l'infermiera apriva la porta per condurla via. Altri corridoi ancora, e Lyra a questo punto era stanca davvero, e aveva tanto sonno che continuava a sbadigliare, e faceva fatica già solo a sollevare i piedi nelle pantofole di lana che le avevano dato. Pantalaimon era stanchissimo e gli toccò trasformarsi in un topo e sistemarsi dentro una tasca della sua vestaglia. Lyra ebbe l'impressione di vedere una fila di letti, facce infantili, un cuscino, e poi si addormentò. Qualcuno la stava scuotendo. Per prima cosa, portò una mano alla vita, e trovò che le due scatole di latta erano ancora lì al sicuro; poi cercò di aprire gli occhi, ma oh, era proprio dura; non aveva mai avuto tanto sonno in vita sua. «Svegliati! Svegliati!» Era un bisbiglio, e veniva da diverse voci. Con uno sforzo immenso, quasi come spingere un masso su per una salita, Lyra si costrinse a svegliarsi. Nella fioca luce di un bulbo ambarico di minima potenza incassato sopra una porta, vide altre tre ragazze raggruppate intorno a lei. Non fu facile vederle bene, perché i suoi occhi facevano fatica a mettere a fuoco le cose, ma parevano aver più o meno la sua stessa età, e parlavano inglese. «Si è svegliata». «Le hanno dato qualche pillola per dormire. Per forza...» «Come ti chiami?» «Lizzie» mormorò Lyra. «C'è un altro carico di ragazzini in arrivo?» «Boh. Solo io». «E dov'è che ti hanno preso, allora?» Lyra si sforzò di tirarsi su a sedere. Non si ricordava di aver preso una pillola per dormire, ma potevano benissimo averle messo qualcosa in quello che le avevano dato da bere. Si sentiva la testa ovattata, e un lieve dolore pulsante dietro i bulbi oculari. «Ma dov'è questo posto?» «Da nessuna parte. A noi non ci dicono niente». «Di solito ne portano più di uno alla volta, di ragazzini...» «Ma cosa ci fanno?» riuscì a chiedere Lyra, recuperando un po’ di ottenebrata lucidità mentre Pantalaimon riusciva a svegliarsi insieme a lei. «Non lo sappiamo» disse quella che già aveva parlato più delle altre. Era una ragazza alta coi capelli rossi e dai movimenti contratti, che parlava con un forte accento londinese. «Ci fanno una specie di misurazioni, poi degli esami...» «Misurano la Polvere» disse un'altra ragazza, amichevole, cicciottella e scura di capelli. «E tu come lo sai?» disse la prima. «È quello che fanno» disse la terza, una bambina dall'aria sottomessa che teneva in braccio il suo coniglio-daimon. «Li ho sentiti parlare fra loro». «E poi ci portano via uno alla volta, e non sappiamo più nient'altro. Non torna mai indietro nessuno» disse la rossa. «Però c'è quel ragazzo, no» disse la cicciottella, «che dice che secondo lui...» «Non dirglielo!» intervenne la rossa. «Non subito». «Ma quindi ci sono anche dei ragazzi?» «Sì. Siamo proprio tanti. Saremo una trentina, mi sa». «Anche di più» disse la cicciottella. «Una quarantina, più che altro». «Solo che continuano a portarci via» spiegò la rossa. «Di solito cominciano portando qui un carico di noi, e allora siamo un sacco, e poi uno alla volta scompaiono tutti quanti». «Sono gli Ingoiatori» disse la cicciottella. «Li conosci anche tu gli Ingoiatori, no? Avevamo tutti quanti paura di loro prima di essere acchiappati...» Lyra si stava gradualmente svegliando sempre più completamente. I daimon delle altre ragazze, a parte il coniglio, erano poco distanti e ascoltavano alla porta, e nessuno alzava la voce al di là di un bisbiglio. Lyra domandò i loro nomi. La rossa era Annie, la ragazza cicciottella dai capelli neri era Bella, e quella magrolina Martha. I nomi dei ragazzi non li sapevano, perché per la maggior parte del tempo li tenevano separati. Non venivano trattati male. «Qui è tutto a posto» disse Bella. «Non c'è granché da fare, a parte che ci fanno degli esami e ci fanno fare ginnastica e poi ci misurano e prendono la temperatura e roba così. È solo che è una gran noia, in realtà». «Tranne quando viene la signora Coulter» disse Annie. Lyra dovette reprimere un grido, e Pantalaimon fece con le ali un movimento tanto brusco che le altre ragazze lo notarono. «È proprio nervoso» disse Lyra, coccolandolo. «Ci devono aver dato qualche pillola per dormire, come dicevate voi, perché siamo ancora mezzo addormentati. Chi è questa signora Coulter?» «È quella che ci ha fregato, o almeno, la maggior parte di noi» disse Martha. «E tutti quanti parlano di lei, gli altri ragazzi. Quando arriva lei, si sa che ci saranno dei ragazzini che dovranno sparire». «Le piace guardarci, quando ci portano via, le piace guardare quello che ci fanno. Quel ragazzo, Simon, lui dice che ci ammazzano, e la signora Coulter sta a guardare». «Ci ammazzano?» chiese Lyra, rabbrividendo. «Per forza. Visto che non torna indietro nessuno». «E poi stanno sempre appresso ai nostri daimon» disse Bella. «Li pesano, li misurano e tutto...» «Cioè, questa gente tocca i daimon degli altri?» «No! Oddio! Mettono lì la bilancia, e il tuo daimon deve salirci sopra e cambiare forma, e loro prendono appunti e fanno fotografie, e poi ti mettono in questa specie di armadietto e misurano la Polvere, tutto il tempo, non smettono mai di misurare la Polvere». «Ma quale polvere?» chiese Lyra. «Noi mica lo sappiamo» disse Annie. «È solo una cosa che viene dallo spazio. Non è mica la solita polvere, quella vera. Se di Polvere non ce ne hai neanche un po’, va bene. Ma tutti quanti si prendono la Polvere, alla fine». «Lo sai che cosa ho sentito dire da Simon?» intervenne Bella. «Lui ha detto che i tartari si fanno dei buchi nel cranio per lasciar passare la Polvere». «Sì, sai quanto ne sa, lui» disse in tono sprezzante Annie. «Penso che lo chiederò alla signora Coulter, quando viene». «Non oseresti mai!» disse Martha, ammirata. «Sì, invece». «E quand'è che viene?» chiese Lyra. «Dopodomani» rispose Annie. Un sudore freddo di terrore scese per tutta la spina dorsale di Lyra, e Pantalaimon le si insinuò accanto. Così aveva a disposizione una giornata per trovare Roger e scoprire tutto quello che poteva su quel posto, e scappare o esser salvata; e se tutti i gyziani erano stati uccisi, chi avrebbe aiutato i bambini a restare vivi in mezzo a quella gelida desolazione? Le altre ragazze continuarono a chiacchierare, ma Lyra e Pantalaimon si accucciarono giù giù dentro il letto e cercarono di scaldarsi, sapendo che per centinaia di miglia attorno a quel lettino non c'era proprio nient'altro che paura. Quindici I daimon in gabbia Non era nel carattere di Lyra star lì ad angustiarsi troppo; era una ragazza ottimista e concreta, e poi, non aveva certo un'immaginazione particolarmente sbrigliata. Una persona dall'immaginazione sviluppata non avrebbe mai potuto seriamente pensare che fosse possibile fare tutta quella strada e venire a salvare il suo amico Roger; oppure, se ci avesse pensato, una bambina ricca di fantasia avrebbe immediatamente trovato un sacco di ragioni per cui tutto ciò sarebbe stato impossibile. Essere un'esperta mentitrice non significa avere una gran bella fantasia. Molti buoni mentitori di immaginazione non ne hanno affatto; è proprio questo che permette loro di dire bugie con gli occhioni spalancati e pieni di convinzione. Ora che si trovava nelle mani dell'Intendenza per l'Oblazione, Lyra non si lasciò invadere dal terrore per quel che poteva essere accaduto ai gyziani. Erano dei buoni combattenti, tutti quanti, e anche se Pantalaimon aveva visto che John Faa era stato colpito, poteva essersi sbagliato; o, se non l'aveva fatto, la ferita poteva non essere troppo grave. Era stata una sfortuna cadere nelle mani dei samoiedi, ma ben presto sarebbero arrivati i gyziani a salvarla, e se anche non ci fossero riusciti, nulla avrebbe potuto impedire a Iorek Byrnison di tirarla fuori di lì; e allora sarebbero andati in volo a Svalbard sul pallone di Lee Scoresby a salvare Lord Asriel. Nella sua testa, insomma, era tutto semplicissimo. E così, il mattino dopo, quando si svegliò nel dormitorio, era piena di curiosità e pronta ad affrontare qualunque cosa la giornata dovesse portarle. E impaziente di vedere Roger; e soprattutto di individuarlo prima che lui la riconoscesse. Non le toccò aspettare a lungo. I bambini dei vari dormitori venivano svegliati alle sette e mezzo dalle infermiere cui erano affidati. Una volta lavati e vestiti, si avviavano con gli altri alla sala mensa per far colazione. E lì trovò Roger. Era seduto con altri cinque ragazzi a un tavolo subito accanto alla porta. La coda per prendere i vassoi passava proprio accanto a loro, e lei così poté far finta che le fosse caduto un fazzoletto e si chinò a raccoglierlo, abbassandosi fino a terra vicino alla sua sedia, così da permettere a Pantalaimon di parlare con il daimon di Roger, Salcilia. Questa, che era un fringuello, sbatté le ali in un frullio così incontrollato che Pantalaimon dovette diventare un gatto e balzarle addosso, inchiodandola a terra per parlarle all'orecchio. Simili vivaci scontri o baruffe tra i daimon dei bambini erano piuttosto frequenti, per fortuna, e nessuno se ne occupava con particolare attenzione, ma Roger impallidì immediatamente. Lyra non aveva mai visto una persona sbiancare così. Lui alzò gli occhi e incontrò lo sguardo vacuo e austero di Lyra, e il colore rifluì alle sue guance e il suo cuore traboccò di speranza, eccitazione e gioia; e dovette pensarci Pantalaimon, scuotendo Salcilia con decisione, a impedire a Roger di mettersi a saltar su gridando per salutare la sua compagna di giochi del Jordan. Lyra distolse lo sguardo, fingendo tutto il disdegno di cui era capace, e roteò gli occhi all'indirizzo delle sue nuove amiche, lasciando a Pantalaimon il compito di dare le necessarie spiegazioni. Le quattro ragazze presero i loro vassoi di fiocchi d'avena e pane tostato e si sedettero insieme, immediatamente una banda a parte, escludendo tutti gli altri per poter meglio spettegolare su di loro. È semplicemente impossibile tenere un gruppo di bambini in un posto per lungo tempo senza dar loro un sacco di cose da fare per tenerli occupati, e per certi aspetti Bolvangar era condotta come una scuola, con un orario per tutta una serie di attività, come la ginnastica o le “attività artistiche”. Ragazzi e ragazze venivano tenuti separati, tranne che durante le ricreazioni e al momento dei pasti, e così fu solo a metà della mattinata, dopo un'ora e mezzo di cucito sotto la direzione di una delle infermiere, che Lyra ebbe la possibilità di parlare con Roger. Solo che doveva sembrare una cosa casuale e naturale; e lì stava la difficoltà. Tutti i ragazzini, infatti, erano più o meno della stessa età, che era quella in cui i maschi parlano con i maschi e le femmine con le femmine, e tutti e due i gruppi stanno attentissimi a ignorarsi reciprocamente. Di nuovo, la possibilità si presentò a mensa, dove erano stati portati per prendere qualcosa da bere e qualche biscotto. Lyra mandò Pantalaimon, in forma di mosca, a parlare con Salcilia sulla parete accanto al loro tavolo, mentre sia lei che Roger se ne stavano tranquilli con i loro due diversi gruppetti. Era difficile chiacchierare con qualcuno mentre uno aveva il daimon occupato a far qualche altra cosa, e così Lyra assunse un'aria scontrosa e ribelle e sorbì il suo latte insieme alle altre ragazze. Buona parte dei suoi pensieri erano occupati a seguire il tenue ronzio della conversazione tra i due daimon, e lei non stava ascoltando sul serio, ma a un certo punto sentì un'altra ragazza dai capelli di un biondo acceso fare un nome che la fece rizzare sulla sedia. Era il nome di Tony Makarios. Nel momento in cui Lyra rivolse di colpo la sua attenzione a quel discorso, Pantalaimon dovette rallentare la sua conversazione sottovoce con il daimon di Roger, e tutti e due i ragazzini ascoltarono ciò che stava dicendo l'altra ragazza. «Lui, lo so io perché lo hanno preso» disse, mentre le teste le si accostavano da tutte le direzioni. «È perché il suo daimon non cambiava forma. Hanno pensato che lui fosse più grande di quel che sembrava, o qualcosa del genere, e che non era davvero un bambino. Però in realtà il suo daimon non cambiava forma molto spesso, perché anche Tony non stava mai a pensare a un granché di niente. Ma io l'ho vista mentre cambiava. Si chiamava Ratter...» «Ma perché si interessano tanto ai daimon?» chiese Lyra. «Non si sa» disse la ragazza bionda. «Lo so io» si intromise un ragazzo che era stato a sentire. «Quello che fanno è che uccidono il tuo daimon e poi vedono se muori anche tu». «E allora come mai stanno lì a farlo a tanti ragazzini diversi?» disse qualcuno. «Gli sarebbe bastato farlo una volta sola, no?» «Io lo so quello che fanno» disse la ragazza che aveva parlato per prima. Ora godeva dell'attenzione di tutti. Però, dato che non volevano far capire ai sorveglianti di cosa stavano parlando, erano costretti ad assumere uno strano atteggiamento di semi indifferenza, mentre in realtà ascoltavano con appassionato interesse. «E come mai?» disse qualcuno. «Perché ero con lui quando sono venuti a prenderlo. Eravamo nella stanza della biancheria» disse lei. Era tutta rossa. Ma se si era attesa di venir presa in giro o schernita si sbagliava. Tutti i bambini erano calmi e controllati, e nessuno abbozzò neppure un sorriso. La ragazza proseguì. «Ce ne stavamo buoni e zitti, e allora è entrata l'infermiera, quella con la voce gentile. E ha detto: “Vieni fuori, Tony, lo so che sei qui, dai, non ti facciamo niente...” E lui dice: “Ma che cosa deve succedere?” e lei dice: “È solo che ti mettiamo a dormire e poi ti facciamo una piccola operazione, e poi ti sveglierai e starai benissimo”. Solo che Tony non ci crede mica, e dice...» «I buchi!» disse qualcuno. «Ti fanno un buco in testa come i tartari! Ci scommetto!» «Sta’ zitto! E che altro ha detto l'infermiera?» si inserì qualcun altro. Oramai, c'erano almeno una dozzina di bambini raggruppati attorno al suo tavolo, con i daimon ansiosi di sapere quanto loro, tutti tesi e con gli occhi spalancati. La ragazza bionda proseguì: «Tony voleva sapere che cosa volevano fare a Ratter, no? E l'infermiera dice: “Be’, metteremo a dormire anche lei, proprio come te”. E allora Tony dice: “La volete ammazzare, vero, eh? Lo so benissimo. Lo sappiamo tutti quanti che è questo che ci succede”. E l'infermiera dice: “Ma no, certo che no. È solo una piccola operazione. Solo un taglietto. In realtà non fa per niente male, ma ti facciamo dormire solo per sicurezza”». In tutta la sala era scesa la calma. Le infermiere che si occupavano della sorveglianza erano uscite un momento, e lo sportello che dava sulla cucina era chiuso, così che da lì non poteva sentirli nessuno. «Ma che tipo di taglio?» chiese un ragazzo, la voce calma e piena di paura. «Lo ha detto, che tipo di taglio è?» «Ha solo detto: “È una cosa per farti crescere”. Ha detto che è una cosa che devono fare tutti, è per questo che i daimon dei grandi non cambiano di forma come i nostri. Cioè gli fanno un taglio per fargli prendere una certa forma per sempre, ed è così che si diventa grandi». «Ma...» «Insomma, questo vuol dire che...» «Ma come, a tutti quanti i grandi gli hanno fatto questo taglio?» «Ma allora...» D'improvviso tacquero tutte le voci, quasi fossero state tagliate esse stesse, e tutti gli occhi si volsero alla porta. C'era sorella Clara, con il suo atteggiamento di vacua indifferenza e la sua praticità, e accanto a lei c'era un uomo in camice bianco che Lyra non aveva ancora mai visto. «Bridget McGinn» disse quest'ultimo. La ragazza bionda si alzò, tremante. Il suo daimon-scoiattolo le si aggrappava al petto. «Sì, signore?» rispose con voce appena udibile. «Finisci il latte e poi vai con sorella Clara» disse. «Voi altri invece sbrigatevi e andate nelle vostre aule». Obbedienti, i bambini sistemarono uno sull'altro i boccali sui carrelli d'acciaio inossidabile prima di andarsene in silenzio. Nessuno guardò Bridget McGinn salvo Lyra, che vide un viso acceso di paura. Il resto della mattinata fu dedicato alla ginnastica. C'era una piccola palestra alla Stazione, perché è ben difficile tenersi in esercizio all'aperto nella lunga notte polare, e i vari gruppi di bambini fecero a turno per giocare lì dentro, sotto la supervisione di un'infermiera. Dovettero formare delle squadre e lanciare qua e là dei palloni, e all'inizio Lyra, che non aveva mai fatto un gioco del genere in vita sua, si sentì un po’ persa. Però era svelta e atletica, e fatta per primeggiare, e ben presto si accorse che si stava divertendo. Le grida dei bambini, le strida e i fischi dei daimon, riempirono la piccola palestra e in fretta scacciarono ogni pensiero pauroso; il che, com'è ovvio, era proprio lo scopo di quell'esercizio. All'ora di pranzo, mentre i bambini erano di nuovo nella sala mensa, Lyra sentì Pantalaimon emettere un cinguettio di saluto, e si voltò, trovandosi Billy Costa giusto alle spalle. «Roger mi ha detto che eri qui» borbottò. «C'è tuo fratello che sta per arrivare, insieme a John Faa e a un'intera banda di gyziani» disse lei. «Ti riporteranno a casa». Poco mancò che lui si mettesse a gridare di gioia, ma riuscì a reprimere l'urlo facendone un colpo di tosse. «E mi devi chiamare Lizzie» disse Lyra. «Assolutamente mai Lyra. E mi devi dire tutto quello che sai, capito?» Si sedettero insieme, con Roger poco distante. A pranzo era più facile, visto che i bambini stavano più a lungo ad andare e venire fra i tavoli e lo sportello da cui venivano serviti, e la mensa era affollata. Coperti dall'acciottolio di piatti, coltelli e forchette Billy e Roger dissero a Lyra tutto quel che sapevano. Billy aveva sentito da un'infermiera che i bambini che avevano subito l'operazione venivano spesso portati in alcuni pensionati più a Sud, il che poteva spiegare come aveva fatto Tony Makarios a perdersi in quelle terre desolate. Ma Roger aveva da riferirle una cosa ancor più interessante. «Ho trovato un posto dove nascondersi» disse. «Cosa? Dove?» «Lo vedi quel quadro...» Voleva dire il grande foto-gramma della spiaggia tropicale. «Se guardi nell'angolo in alto a destra, lo vedi quel pannello sul soffitto?» Il soffitto era fatto di ampi pannelli rettangolari inseriti in una cornice di strisce metalliche e un angolo del pannello al di sopra del quadro era leggermente sollevato. «Quando l'ho visto» disse Roger, «ho pensato che gli altri potevano essere fatti allo stesso modo, e allora ho provato ad alzarli, e sono tutti liberi. Si possono alzare senza difficoltà. Io e quell'altro ragazzo ci abbiamo provato una notte nel nostro dormitorio, prima che lo portassero via. C'è dello spazio, lassù, e uno ci può strisciare dentro...» «E fino a dove si può arrivare, strisciando?» «Boh. Noi siamo andati avanti solo per un po’. Avevamo pensato che quand'era il momento potevamo nasconderci lassù, ma probabilmente ci avrebbero ritrovato». Lyra ci vide non un nascondiglio ma una strada. Era la cosa migliore che avesse sentito da quando era arrivata lì. Prima però che potessero dirsi altro un medico batté su un tavolo con un cucchiaio e prese a parlare. «Sentite, bambini» disse. «Ascoltatemi bene. Una volta ogni tanto bisogna che facciamo un'esercitazione anti-incendio. È molto importante che tutti quanti ci vestiamo nel modo giusto e usciamo all'aperto senza lasciarci prendere dal panico. Quindi oggi pomeriggio faremo un'esercitazione pratica anti-incendio. Quando sentirete il suono della campana dovete smettere di fare qualsiasi cosa stiate facendo e fare quello che vi dice la più vicina persona grande. Ricordatevi del posto dove vi porteranno. È proprio in quel posto che dovrete andare se mai dovesse scoppiare un vero incendio». “Be’” pensò Lyra, “questa è proprio una buona idea”. Nella prima parte del pomeriggio, Lyra e altre quattro ragazze vennero esaminate in cerca della Polvere. I dottori non dissero che si trattava di questo, ma si capiva facilmente. Una a una vennero condotte in un laboratorio, e ovviamente ciò le spaventò moltissimo; quanto sarebbe stato crudele, pensò Lyra, se avesse dovuto morire senza neppure riuscire ad assestar loro almeno un colpo! Ma comunque, quell'operazione non gliel'avrebbero fatta proprio in quel momento, pareva. «Vogliamo eseguire alcune misure» spiegò il dottore. Era difficile distinguere l'una dall'altra quelle persone: gli uomini parevano tutti uguali, con i camici bianchi, i blocchi per appunti e le matite, e le donne si assomigliavano l'una l'altra anche loro, con l'uniforme e quel loro strano atteggiamento blando e calmo che le facevano sembrare tutte sorelle. «A me mi hanno misurato ieri» disse Lyra. «Oh, oggi facciamo delle misure diverse. Mettiti su quella piastra di metallo... oh, togliti le scarpe, prima. Stringi pure il tuo daimon, se vuoi. Guarda avanti, così, fissa quella lucetta verde. Brava...» Qualcosa lampeggiò. Il dottore la fece voltare dall'altra parte e poi a destra e a sinistra, e ogni volta ci fu un clic e un lampo. «Così va bene. Ora vieni qui a questa macchina e metti le mani in quel tubo. Non ti farà niente, te lo prometto. Raddrizza le dita. Ecco fatto». «Ma che cosa state misurando?» disse lei. «La Polvere?» «Chi ti ha detto della Polvere?» «Una delle altre ragazze. Non so come si chiama. Ha detto che eravamo tutti coperti di Polvere. Solo che io non sono impolverata per niente, almeno, credo di no. Mi sono fatta la doccia ieri». «Ah, questo è un altro tipo di polvere. Non si può vedere a occhio nudo. È una polvere speciale. Adesso chiudi il pugno... bene. Adesso, se tasti là intorno troverai una specie di maniglia... Ci sei? Ora fai la brava, acchiappala. Metti l'altra mano da questa parte... appoggiala su questa palla di ottone. Bene. Brava. Ora sentirai un po’ di pizzicorino, non è nulla di cui preoccuparsi, solo una lieve corrente ambarica...» Pantalaimon, nella forma di un gatto selvatico estremamente teso e diffidente, camminava su e giù con occhi veloci come il lampo, pieno di sospetto, attorno all'apparato, e tornava continuamente a strofinarsi a Lyra. A questo punto si sentiva sicura che non le avrebbero fatto l'operazione, per il momento, e anche che la sua identità come Lizzie Brooks era accettata da tutti senza dubbi; e quindi arrischiò una domanda. «Ma perché tagliate via i daimon alla gente?» «Cosa? Chi ti ha parlato di questo?» «Quella ragazza, non so come si chiama. Ha detto che voi tagliate via i daimon alla gente». «Che sciocchezza...» Però era agitato. Lei continuò: «Perché prendete la gente uno a uno, e quelli poi non tornano più indietro. E c'è qualcuno che dice che li ammazzate e basta, e altri dicono altre cose, e questa ragazza mi ha detto che tagliate...» «Non è vero proprio per niente. Quando portiamo via i bambini di qui, lo facciamo perché è ora per loro di trasferirsi in qualche altro posto. Perché stanno diventando grandi. Ho paura che la tua amica si stia allarmando inutilmente. Non c'è proprio nulla di vero! Non pensarci neppure. Chi è la tua amica?» «Sono arrivata solo ieri, e non so i nomi di nessuno». «Come è fatta?» «Non lo so. Mi pare che ha i capelli tipo castani... castano chiaro, forse... Boh». Il dottore andò a parlare sottovoce con l'infermiera. Mentre quei due conferivano tra loro, Lyra osservò attentamente i loro daimon. Quello dell'infermiera era un grazioso uccellino, tutto pulitino e indifferente proprio come il cagnolino di sorella Clara, e quello del dottore era una falena grossa e pesante. Nessuno dei due si muoveva. Erano svegli, perché gli occhi dell'uccello erano brillanti, e le antenne della falena ondeggiavano languidamente, ma erano tutt'altro che animati, come lei si sarebbe attesa che fossero. Forse in realtà non erano per niente ansiosi né curiosi. Poi il dottore tornò da lei, e proseguirono con gli esami, pesando lei e Pantalaimon separatamente, guardandola da dietro uno schermo speciale, misurandole i battiti del cuore, piazzandola sotto un ugello da cui usciva un fischio e che emetteva un odore che pareva un soffio d'aria fresca. Nel bel mezzo di uno di quegli esami, una rumorosa campana cominciò a suonare, e continuò senza smettere. «L'allarme anti-incendio» disse il dottore, sospirando. «Molto bene. Lizzie, vai con sorella Betty». «Ma tutti i loro vestiti pesanti sono giù nell'edificio dei dormitori, dottore. Non può mica uscire così. Dobbiamo andare prima lì, secondo lei?» Lui era scocciato di aver dovuto interrompere i suoi esperimenti, e schioccò le dita con irritazione. «Suppongo che questo sia proprio il tipo di problemi che le esercitazioni servono a far venir fuori» disse. «Che scocciatura». «Quando sono venuta, ieri» disse Lyra piena di voglia di collaborare, «sorella Clara ha messo le mie cose in un armadio nella prima stanza dove mi ha controllato. Quella qui accanto. Potrei mettermi quelle». «Buona idea!» disse l'infermiera. «Sbrighiamoci, allora». Con segreta soddisfazione, Lyra corse lì con l'infermiera, recuperò le pellicce, i gambali e gli stivali, quelli buoni, e li indossò in fretta mentre anche l'infermiera indossava la sua carbonseta. Poi corsero fuori. Nell'ampio spiazzo di fronte al principale gruppo di edifici, forse un centinaio di persone, bambini e adulti, si muovevano disordinatamente qua e là; alcuni irritati, altri agitati, altri ancora semplicemente imbambolati. «Vedi?» stava dicendo uno degli adulti. «Vale la pena di farlo per rendersi conto del caos in cui ci troveremmo se davvero dovesse esserci un incendio». Qualcuno stava cercando di attirare l'attenzione con un fischietto e agitando le braccia, ma nessuno gli badava granché. Lyra vide Roger e lo chiamò. Roger diede uno strattone a un braccio di Billy Costa, e poco dopo tutti e tre si trovarono insieme in mezzo a un vortice di bambini che correvano da tutte le parti. «Nessuno ci farà caso se diamo un'occhiata in giro» disse Lyra. «Ci metteranno dei secoli per contare tutti quanti, e possiamo sempre dire che non abbiamo fatto altro che andar dietro a qualcuno, e ci siamo perduti». Aspettarono un momento in cui la maggior parte degli adulti guardava da un'altra parte, e poi Lyra raccolse un po’ di neve, la pressò in una specie di palla farinosa e la tirò a caso in mezzo alla folla. In un momento tutti i bambini cominciarono a fare lo stesso, e l'aria si riempì di neve volante. Grida ridenti coprirono completamente gli adulti che cercavano di riprendere il controllo, e poi i tre bambini svoltarono dietro un angolo e si trovarono fuori vista. Lo strato di neve era tanto alto che non riuscivano ad avanzare molto velocemente, ma pareva che andasse bene così; nessuno li stava seguendo. Lyra e gli altri si arrampicarono sopra il tetto incurvato di uno dei tunnel e si trovarono in uno strano paesaggio lunare fatto di monticelli e avvallamenti, tutti fasciati di bianco sotto il cielo nero, e illuminato dai riflessi delle luci disposte intorno allo spiazzo. «Cosa dobbiamo cercare?» disse Billy. «Non lo so, diamo un'occhiata in giro e basta» disse Lyra, e si avviò verso un tozzo edificio quadrato un po’ separato dagli altri, con una luce ambarica di bassa potenza in un angolo. Il chiasso alle loro spalle non era affatto diminuito, ma si era fatto più distante. Chiaramente i bambini stavano approfittando al massimo di quei momenti di libertà, e Lyra sperava che avrebbero continuato così il più a lungo possibile. Si mosse attorno all'edificio quadrato, cercando una finestra. Il tetto era a non più di un paio di metri di altezza, e contrariamente agli altri edifici non aveva nessun tunnel coperto che lo collegasse al resto della Stazione. Non c'era nessuna finestra, però c'era una porta. Una scritta al di sopra di essa diceva, a lettere rosse, DIVIETO ASSOLUTO DI ENTRATA. Lyra aveva messo la mano sulla maniglia per vedere se si apriva, ma prima che potesse farlo, Roger disse: «Guarda! Un uccello! O...» Il suo “o” era un'esclamazione di dubbio, perché la creatura che stava planando giù dal cielo nero non era affatto un uccello: era qualcuno che Lyra aveva già visto una volta. «Il daimon della strega!» L'oca batté le grandi ali, sollevando nell'atterrare una nuvola di neve. «Ti saluto, Lyra» disse. «Ti ho seguito fin qui, anche se tu non mi hai visto. Ho aspettato sperando che uscissi all'aperto. Cosa sta succedendo?» Lei lo aggiornò in fretta. «Dove sono i gyziani?» chiese poi. «John Faa sta bene? Sono riusciti a cacciar via i samoiedi?» «La maggior parte di loro sta bene. John Faa è ferito, anche se non gravemente. Gli uomini che ti hanno portato via erano cacciatori e banditi che spesso derubano i viaggiatori e da soli riescono a viaggiare più in fretta di un gruppo numeroso. I gyziani sono ancora a una giornata di distanza». I due ragazzi stavano fissando pieni di paura l'oca-daimon e la familiarità di Lyra nei suoi confronti, perché ovviamente non avevano mai visto prima un daimon lontano dal suo umano, e sapevano ben poco delle streghe. Lyra disse loro: «Sentite, fareste meglio a mettervi di guardia. Billy, tu vai da quella parte, e tu Roger controlla la strada da cui siamo venuti noi. Non abbiamo molto tempo». I due si diressero di corsa ai punti indicati da Lyra, e lei tornò a occuparsi della porta. «Perché stai cercando di entrare lì dentro?» disse l'oca-daimon. «A causa di quello che fanno qui. Loro tagliano» – e qui abbassò la voce – «tagliano via i daimon e li staccano dalle persone. Quelli dei bambini. E penso che forse potrebbero farlo qui. Se non altro, qui dentro qualcosa c'è, e volevo darci un'occhiata. Solo che è chiusa a chiave...» «Posso aprirla io» disse l'oca, e sbatté una o due volte le ali, gettando contro la porta un po’ di neve; e contemporaneamente Lyra sentì che dentro la serratura qualcosa si era messo a girare. «Entra, ma fai molta attenzione» disse il daimon. Lyra tirò la porta e la aprì vincendo la resistenza della neve, e si infilò dentro. Pantalaimon era agitato e impaurito, ma non voleva che il daimon della strega vedesse quanto era spaventato, e così era volato in petto a Lyra trovando rifugio in mezzo alle sue pellicce. Non appena i suoi occhi si furono adattati alla luce, Lyra capì perché. In una serie di scatole di vetro sistemate su degli scaffali intorno alle pareti c'erano tutti i daimon dei bambini recisi: forme spettrali di gatti, o uccelli, o altre creature, tutti quanti attoniti e terrorizzati e pallidi come una nuvola di fumo. Il daimon della strega emise un grido di rabbia, e Lyra si strinse al seno Pantalaimon e disse: «Non guardare! Non guardare!» «Dove sono i bambini di questi daimon?» chiese l'oca-daimon, tremando per l'ira. Lyra spiegò tutta spaventata del suo incontro con il piccolo Tony Makarios, e sbirciò da sopra la spalla quei poveri daimon in gabbia, che si spingevano in avanti premendo i pallidi visi contro il vetro. Lyra riusciva a sentire lievi grida di dolore e sofferenza. Nella fioca luce di un bulbo ambarico a bassa potenza poté vedere che c'era un pezzo di carta di fronte a ogni gabbia, con un nome scritto sopra, e sì, ce n'era una, vuota, ove si leggeva proprio Tony Makarios. Ce n'erano altre quattro o cinque, vuote e con sopra un nome. «Voglio liberare questi poveretti!» disse lei ardentemente. «Adesso spacco i vetri e li faccio uscire...» E si guardò intorno cercando un oggetto con cui farlo, ma l'ambiente era tutto vuoto. L'oca-daimon disse: «Aspetta». Era il daimon di una strega, e molto più grande di lei, e più forte. Non poté che obbedirgli. «Dobbiamo fare in modo che questa gente pensi che qualcuno di loro si è dimenticato di chiudere a chiave le gabbie e l'edificio» spiegò lui. «Se vedono i vetri spezzati e le tue impronte, quanto pensi che possa durare il tuo travestimento? E invece deve reggere fino a che non arriveranno i gyziani. Quindi fai esattamente come ti dico: prendi una manciata di neve, e quando te lo dico io soffiane un pochino contro ognuna delle gabbie, una alla volta». Lei corse fuori. Roger e Billy erano sempre di guardia, e dallo spiazzo continuavano a venire rumori di grida e risate, visto che non era passato molto più di un minuto. Raccolse a due mani una gran manciata di neve leggera e farinosa, e poi rientrò per fare quel che le aveva detto l'oca-daimon. Ogni volta che soffiava un po’ di neve su una gabbia, l'oca emetteva dalla gola una specie di clic, e il lucchetto si apriva da solo. Quando li ebbe aperti tutti quanti, sollevò il pannello frontale della prima gabbia, e ne svolazzò fuori la pallida forma di un passerotto, che però cadde a terra senza riuscire ad alzarsi in volo. L'oca si chinò teneramente e lo raddrizzò con il becco, e il passero divenne un topolino, barcollante e confuso. Pantalaimon balzò a consolarlo. Lyra agì in fretta, e nel giro di pochi minuti tutti i daimon si trovarono liberi. Qualcuno cercava di parlare e si radunarono tutti ai suoi piedi, e qualcuno cercò addirittura di aggrapparsi ai suoi gambali, anche se il grande tabù li teneva a distanza. Lei li capiva bene, poveretti; sentivano la mancanza del peso, della solidità e del calore del corpo del loro essere umano; proprio come avrebbe fatto Pantalaimon al posto loro, anelavano a stringersi a un cuore in cui battesse la vita. «Svelti, ora» disse l'oca. «Lyra, ora devi tornare indietro di corsa e confonderti con gli altri. Sii coraggiosa, bambina. I gyziani stanno arrivando il più in fretta possibile. Io devo aiutare questi poveri daimon a ritrovare i loro umani...» Si avvicinò ancora e disse piano: «Ma non saranno mai più una sola cosa. Sono separati per sempre. Questa è la cosa più malvagia che io abbia mai visto... Lascia stare le impronte che avete lasciato; ci penserò io a cancellarle. Sbrigati, adesso...» «Oh, ti prego! Prima di andar via! Le streghe... Loro sono capaci di volare, vero? Non stavo sognando quando le ho viste volare l'altra notte?» «Sì, bambina; perché?» «Sarebbero capaci di tirare un pallone?» «Certamente, ma...» «E Serafina Pekkala sta per arrivare?» «Non c'è tempo per spiegarti la politica delle nazioni delle streghe. In questa storia sono coinvolte delle potenze assai vaste, e Serafina Pekkala deve salvaguardare gli interessi del suo clan. Ma è possibile che ciò che sta accadendo qui sia parte di ciò che sta accadendo altrove. Lyra, c'è bisogno di te lì dentro. Corri, corri!» Lei partì di corsa, e Roger che stava osservando a occhi spalancati i pallidi daimon che uscivano a fatica dall'edificio avanzò verso di lei nella neve alta. «Ma quelli – è come nella cripta del Jordan – quelli sono daimon!» «Sì, ma sta’ zitto. Non dirlo a Billy, però. Non lo dire a nessuno, per ora. Vieni, torniamo indietro». Dietro di loro, l'oca sbatteva con forza le ali, sollevando la neve in modo da coprire le tracce che avevano lasciato; e accanto a lui i daimon perduti si raggruppavano o si muovevano senza meta, emettendo piccole grida sperdute di desiderio e solitudine. Una volta coperte le impronte, l'oca si voltò per raggruppare insieme quei pallidi daimon. Parlò loro, e uno alla volta quelli cambiarono forma, anche se fu ben visibile lo sforzo, fino a che si furono tutti mutati in uccelli; e come uccellini appena usciti dal nido seguirono il daimon della strega, fra frulli d'ali, cadute, corse dietro di lui sulla neve, e finalmente, con grande fatica, riuscendo a decollare. Si innalzarono in una linea irregolare, pallidi e spettrali contro il profondo cielo nero, innalzandosi piano, per quanto deboli e malcerti fossero alcuni fra loro, e pur se qualcuno si perdeva di coraggio e prendeva a lasciarsi scivolare verso terra; ma la grande oca roteava loro intorno, e li stimolava a tornare insieme, guidandoli dolcemente fino a che non si persero contro la profonda oscurità del cielo. Roger stava tirando Lyra per un braccio. «Sbrigati» disse. «Hanno quasi fatto». Si allontanarono faticosamente e raggiunsero Billy, che li chiamava dall'angolo dell'edificio principale. I bambini si erano ormai stancati, o forse erano gli adulti che avevano recuperato un po’ di controllo, visto che tutti quanti si stavano allineando confusamente presso il portone principale, fra urti e spintoni. Lyra e gli altri due si allontanarono inosservati dall'angolo e si confusero con essi, ma non prima che Lyra dicesse: «Passate parola fra tutti: bisogna che siano pronti a scappare. Devono sapere dove si trovano i vestiti da indossare per uscire all'aperto, e tenersi pronti a metterseli e scappare fuori non appena daremo il segnale. E devono mantenere il segreto più assoluto, capito?» Billy annuì, e Roger chiese: «Qual è il segnale?» «La campana dell'allarme anti-incendio» disse Lyra. «Quando sarà il momento, l'azionerò io». Attesero che venisse fatto l'appello. Se in tutta l'Intendenza per l'Oblazione ci fosse stato qualcuno che avesse mai avuto a che fare con una scuola, questa parte l'avrebbero organizzata meglio: dal momento che non erano regolarmente suddivisi in gruppi più piccoli cui fare riferimento, per ognuno dei bambini bisognava controllare tutto quanto l'elenco, che ovviamente non era redatto in ordine alfabetico; e nessuno degli adulti era abituato a mantenere l'ordine in quelle situazioni. Di conseguenza, vi fu un bel po’ di confusione, malgrado il fatto che ormai tutti avessero smesso di correre in giro. Lyra osservava con attenzione. Non erano affatto bravi, a far questo. Era trascurata sotto un sacco di punti di vista, questa gente; si lagnavano delle esercitazioni anti-incendio, non sapevano dove dovevano stare i vestiti pesanti, non riuscivano a mettere in fila perbene i ragazzini; e la loro trascuratezza poteva tornarle utile. Avevano quasi terminato quando si verificò un'altra distrazione, peraltro, e dal punto di vista di Lyra fu la peggiore che potesse capitare. Sentì il rumore insieme a tutti gli altri; le teste presero a levarsi e a esplorare il cielo in cerca dello zeppelin, del quale si sentiva chiaramente, nell'aria ferma, il rumore del motore. L'unica fortuna fu che arrivò dalla parte opposta a quella in cui era volata via l'oca grigia. Ma questa era l'unica consolazione. Ben presto divenne visibile, e un mormorio di eccitazione percorse la folla. La sua forma grigia, grassa ma aerodinamica, giunse lentamente sopra il viale di luci, e altre luci, dirette verso il basso, divennero visibili sulla punta e dalla cabina appesa sotto il corpo principale. Il pilota ridusse la velocità e intraprese la complessa manovra di riduzione dell'altezza di volo. Lyra realizzò allora a che serviva il robusto pilone; ovviamente, era un pilone di ormeggio. Mentre gli adulti spingevano i bambini all'interno e tutti indugiavano a guardare e indicare con la mano, la ciurma di terra si arrampicò sulle scalette che portavano in cima al pilone e si preparò a fissare i cavi di ormeggio. I motori rombavano forte, e sollevavano mulinelli di neve dal suolo, e i visi dei passeggeri si affacciavano dai finestrini della cabina. Lyra guardò, e non c'era da sbagliarsi. Pantalaimon le si strinse addosso. Divenne un gatto selvatico e sibilò con odio, perché lì, intenta a guardar fuori con curiosità, c'era la splendida testa di capelli neri della signora Coulter, con in grembo il suo daimon dorato. Sedici La ghigliottina argentata Lyra nascose immediatamente la testa sotto il cappuccio di ghiottone, e rientrò attraverso le doppie porte con gli altri bambini. Aveva tutto il tempo per preoccuparsi di quel che doveva dirle quando si fossero trovate faccia a faccia; prima aveva un altro problema da risolvere, che era quello di come nascondere le sue pellicce in un posto dove potesse riprenderle senza dover chiedere permessi. Ma, per fortuna, tale era il disordine che regnava all'interno, con gli adulti che cercavano di far affrettare i bambini per liberare la strada ai passeggeri dello zeppelin, che nessuno la osservò con grande attenzione. Lyra si sfilò giaccone, gambali e stivali, e ne fece un fagotto, il più piccolo possibile, prima di infilarsi nel corridoio affollato che conduceva al suo dormitorio. In fretta trascinò un armadietto in un angolo, ci si arrampicò sopra e diede una spinta al pannello del soffitto. Questo si alzò, proprio come aveva detto Roger, e nello spazio che le si aprì davanti infilò gli stivali e i gambali. Poi ebbe un ripensamento, prese l'aletiometro e lo ficcò nella più profonda delle tasche del giaccone, prima di sistemare anche quest'ultimo lì dentro. Saltò giù, rimise a posto l'armadietto e bisbigliò a Pantalaimon: «Dobbiamo far finta di essere stupidi fino a quando non ci vedrà, e poi dire che siamo stati rapiti. E soprattutto, niente a proposito dei gyziani o di Iorek Byrnison». Perché ora Lyra si rendeva conto, se ancora non l'aveva fatto, che tutta la paura di cui era capace per natura gravitava verso la signora Coulter come l'ago di una bussola è attirato dal Polo. Tutte le altre cose che aveva visto, anche l'orrenda crudeltà dell'intercisione, le poteva affrontare, si sentiva forte a sufficienza; ma il pensiero di quel viso dolce, l'immagine di quella dorata scimmia giocherellona, era sufficiente a farla impallidire, a farle sciogliere lo stomaco, a farla sentire male. Però i gyziani stavano arrivando. Pensa a questo. Pensa a Iorek Byrnison. E non lasciarti scoprire, si disse, e si diresse di nuovo verso la mensa, da cui proveniva un gran rumore. I bambini si stavano mettendo in coda per prendere qualcosa da bere, alcuni con ancora addosso i giacconi di carbonseta. Non parlavano d'altro che dello zeppelin e dei suoi passeggeri. «Era lei, con quel suo scimmiotto-daimon». «Ti ha acchiappato lei anche a te?» «Ha detto che scriveva al mio papà e alla mia mamma e ci scommetto che non lo ha mai fatto...» «Mica ce l'ha detto che ci ammazzavano. Questo non ce l'ha mica detto, quella...» «Quello scimmiotto, è lui il peggiore, ha acchiappato la mia Karossa e a momenti me l'ammazzava, mi sono sentito tutto indebolito...» Erano spaventati quanto Lyra. Lei trovò Anne e le altre, e si sedette con loro. «Sentite» disse, «lo sapete tenere un segreto?» «Certo!» I tre visi si rivolsero verso di lei, accesi e pieni di aspettativa. «C'è un piano di fuga» disse piano Lyra. «C'è della gente che è venuta qui per portarci via, no? e saranno qui più o meno entro un giorno. Forse anche prima. Tutto quello che dobbiamo fare noi è tenerci pronti: appena arriva il segnale dobbiamo subito correre a prendere i nostri vestiti pesanti e uscire fuori. Senza aspettare e senza perder tempo. Bisogna correre e basta. Solo che se non prendete i giacconi e gli stivali e tutto il resto morirete di freddo». «Qual è il segnale?» chiese Anne. «L'allarme anti-incendio, come oggi pomeriggio. È già tutto organizzato. Tutti i ragazzi devono saperlo, e nessuno dei grandi. E soprattutto non lei». I loro occhi brillavano di speranza ed eccitazione. E per tutta la mensa lì intorno stava venendo passato il messaggio. Lyra si accorgeva che l'atmosfera era cambiata. Di fuori, i bambini erano stati pieni d'energia e di voglia di giocare; poi quando avevano visto la signora Coulter avevano cominciato a ribollire istericamente di paura repressa. Ma ora c'erano controllo e scopo nelle loro chiacchiere. Lyra si stupì dell'effetto che poteva avere la speranza. Lei guardò attraverso la porta aperta, ma stando attenta, perché c'erano delle voci adulte che si avvicinavano, tenendosi pronta ad abbassare la testa; e poi per un attimo fu visibile la signora Coulter in persona, che lanciò verso l'interno uno sguardo e un sorriso a quei bambini felici, con le loro bevande calde e i loro dolci, tutti quanti al calduccio e ben nutriti. Un lieve brivido corse quasi istantaneamente per tutta la mensa, e ognuno dei bambini rimase fermo e in silenzio, fissandola. La signora Coulter sorrise e si allontanò senza una parola. Poco alla volta ripresero le chiacchiere. Lyra chiese: «Dov'è che vanno a parlare fra di loro?» «Probabilmente nella sala delle conferenze» disse Annie. «Una volta ci hanno portato lì» disse, intendendo lei e il suo daimon. «C'erano una ventina di persone grandi, laggiù, e uno di loro stava facendo una lezione, e a me mi toccò star lì e fare quello che mi diceva lui, tipo vedere fino a dove poteva allontanarsi il mio Kyrillion, e poi lui mi ipnotizzò e fece delle altre cose... È una stanza grande con un sacco di sedie e tavoli e una piccola piattaforma rialzata. Sta dietro a quell'ufficio sul davanti. Ehi, scommetto che loro faranno finta che l'esercitazione anti-incendio sia andata benissimo. Scommetto che hanno paura di lei, proprio come noi...» Per il resto della giornata, Lyra rimase con le altre ragazze, osservando, parlando poco, confondendosi nel mucchio. Ci fu la ginnastica, ci fu il cucito, ci fu la cena, ci fu la ricreazione nel salone: uno stanzone male in arnese con dei giochi da tavolo, un po’ di libri rovinati e un tavolo da ping-pong. A un certo punto Lyra e gli altri si resero conto che ci doveva essere in corso un qualche tipo di sotterranea emergenza, perché gli adulti correvano avanti e indietro o si riunivano in gruppi ansiosi parlando urgentemente fra loro. Lyra pensò che avessero scoperto la fuga dei daimon e si stessero chiedendo come fosse potuto succedere. Però non vide la signora Coulter, e questo fu un sollievo. Quando venne l'ora di andare a dormire si rese conto che doveva rivelare il suo segreto alle altre ragazze. «Sentite» disse, «capita mai che vengano qui a controllare se stiamo dormendo?» «Si affacciano una volta sola» rispose Bella. «Ma si limitano a dare un'occhiata con una lanterna, non è che guardano sul serio». «Bene. Perché voglio andare a dare un'occhiata in giro. C'è una strada che passa attraverso il soffitto, me l'ha fatta vedere quel ragazzo...» Si spiegò meglio e, ancor prima che finisse di parlare, Anne disse: «Vengo con te!» «No, meglio di no, perché sarà più facile se manca una persona sola. Voi potete dire che stavate dormendo e non sapete dove sono andata». «Ma se vengo con te...» «Più facile che ci prendano» disse Lyra. I due daimon si stavano fissando: Pantalaimon in forma di gatto selvatico; Kyrillion, quello di Annie, in forma di volpe. Erano rigidi e tremanti. Pantalaimon emise piano un sibilo leggero e scoprì i denti, e Kyrillion si voltò da un'altra parte e prese a lisciarsi il pelo, con indifferenza. «Va bene, allora» disse Annie, rassegnata. Era del tutto normale che i litigi fra i bambini fossero risolti dai loro daimon in questo modo, in cui uno accettava il dominio dell'altro. I loro umani prendevano atto del risultato senza risentimenti, nel complesso, e quindi Lyra era certa che Annie avrebbe fatto quel che le chiedeva. Tutte contribuirono offrendo qualche articolo di vestiario da mettere sotto le coperte per imitare la forma di Lyra nel letto, e giurarono di dire che loro non sapevano niente. Poi Lyra origliò alla porta per accertarsi che non stesse arrivando nessuno, saltò sul mobiletto, spinse il pannello del soffitto e si tirò su. «State solo attente a non dire niente» bisbigliò ai tre visi che la stavano osservando. Poi rimise dolcemente a posto il pannello e si guardò intorno. Si trovava accoccolata in uno stretto passaggio metallico sorretto da un'intelaiatura di travi e puntoni. I pannelli del soffitto erano lievemente translucidi, così che un po’ di luce filtrava dal basso, e a quel fioco lume Lyra poté vedere che quello spazio ristretto (appena un po’ più di mezzo metro di altezza) si estendeva intorno a lei in tutte le direzioni. Era pieno di tubi e condutture di metallo, e perdercisi in mezzo sarebbe stato facilissimo ma, purché rimanesse sulle strisce di metallo ed evitasse di posare il suo peso sui pannelli, e sempre che riuscisse a non far rumore, avrebbe potuto muoversi da un capo all'altro di tutta la Stazione. «È proprio come se fossimo tornati al Jordan, Pan» bisbigliò, «a sbirciare nel Salotto Privato». «Se non lo avessi fatto, niente di tutto questo sarebbe successo» bisbigliò lui di rimando. «Quindi tocca a me rimediare, no?» Cercò di orientarsi, individuando approssimativamente la direzione in cui doveva trovarsi la sala delle conferenze, e poi si mise in moto. Fu un viaggio tutt'altro che facile. Le toccava muoversi a quattro zampe, perché lo spazio era troppo poco anche solo per stare accucciata, e ogni tanto doveva appiattirsi per passare sotto una grossa conduttura quadrata o passare sopra a un tubo del riscaldamento. I canali metallici sopra i quali strisciava seguivano, a quanto le pareva, la sommità delle pareti divisorie, e fino a che rimaneva su di essi sentiva sotto di sé una confortante sensazione di solidità; però erano molto stretti e taglienti ai margini, tanto che ci si sbucciò contro le nocche delle dita e le ginocchia, e non ci volle molto perché cominciasse a sentirsi tutta dolorante, rattrappita e impolverata. Però sapeva, all'incirca, dove si trovava, e riusciva a vedere la massa scura dei suoi abiti di pelliccia, che le sarebbe servita per orientarsi al ritorno. Poteva capire se una stanza era vuota dal fatto che i pannelli del soffitto erano bui, e ogni tanto sentiva delle voci dal basso, e si fermava ad ascoltarle, ma erano solo i cuochi nella cucina, o le infermiere in quella che Lyra, abituata al Jordan, chiamava fra sé la loro sala comune. Non stavano dicendo nulla di interessante, e quindi lei proseguì. Infine arrivò nella zona in cui, secondo i suoi calcoli, doveva trovarsi la sala delle conferenze; e, indiscutibilmente, c'era tutta una zona libera dalle tubature, con i condotti dell'aria condizionata e del riscaldamento raggruppati a un'estremità, e in cui tutti i pannelli di una vasta area rettangolare erano illuminati in modo uniforme. Accostò l'orecchio al pannello, e sentì un mormorio di voci adulte maschili, e così si rese conto di aver trovato il posto giusto. Ascoltò attentamente, e quindi si spostò, avanzando con grande attenzione centimetro dopo centimetro per avvicinarsi il più possibile a coloro che stavano parlando. Poi si mise lunga distesa sopra il canale metallico, e sporse il capo lateralmente per ascoltare il meglio possibile. Ogni tanto sentiva un tintinnio di posate, o il suono del vetro che urtava il vetro mentre veniva versato del liquido, e quindi dovevano essere occupati a cenare e conversare insieme. Le voci erano quattro, le parve, compresa la signora Coulter. Gli altri tre erano uomini. Sembrava che stessero discutendo della fuga dei daimon. «Ma chi è l'incaricato della supervisione di quella sezione?» disse la voce dolce e musicale della signora Coulter. «È uno dei dottorandi, si chiama McKay» disse uno degli uomini. «Ma ci sono dei meccanismi automatici per impedire che succeda questo genere di cose...» «Non hanno funzionato» disse lei. «Sì, invece, signora Coulter, se mi permette. McKay ci assicura che ha chiuso a chiave tutte le gabbie quando ha lasciato l'edificio alle ore undici e zero zero di oggi. La porta che dà sull'esterno ovviamente non avrebbe mai potuto essere aperta comunque, perché lui è entrato e uscito da quella interna, come fa di solito. C'è un codice che va immesso nell'ordinatore che controlla la serratura, e la sua memoria registra che lui lo ha fatto. In caso contrario, si attiva un segnale d'allarme». «Che però non si è attivato» disse lei. «Si è attivato regolarmente. Sfortunatamente, ha suonato mentre tutti erano all'esterno, impegnati nell'esercitazione anti-incendio». «Però quando siete rientrati...» «Purtroppo, tutti e due gli allarmi sono sullo stesso circuito; questo è un errore di progettazione che bisognerà rettificare. Ciò vuol dire che quando la campana anti-incendio è stata spenta dopo l'esercitazione, è stato spento anche l'allarme del laboratorio. Anche così ce ne saremmo accorti, dati i normali controlli che dovrebbero aver luogo dopo ogni avvenimento fuori dalla ordinaria routine; ma a quel punto, signora Coulter, era arrivata inaspettatamente lei, e se si ricorda ha chiesto specificamente di incontrare subito il personale di laboratorio nella sua stanza. Di conseguenza, nessuno è ritornato nel laboratorio ancora per un po’ di tempo». «Capisco» disse la signora Coulter, con freddezza. «In tal caso, i daimon devono esser stati liberati durante la stessa esercitazione anti-incendio. E questo allarga la lista dei sospetti fino a includervi tutti gli adulti della Stazione. Avete preso in considerazione questo fatto?» «E lei ha preso in considerazione la possibilità che possa essere stato uno dei bambini?» chiese qualcun altro. Lei rimase in silenzio, e il secondo uomo continuò: «Ognuno degli adulti aveva un suo compito da eseguire, e ognuno di questi compiti era tale da richiedere tutta la sua attenzione, e tutti quanti i compiti sono stati eseguiti. Non c'è nessuna possibilità che qualche membro del personale possa aver aperto quella porta. Nessuna. Quindi, o è proprio arrivato qualcuno dall'esterno con l'intenzione di farlo, o uno dei bambini è riuscito a trovare il modo di arrivare fin laggiù, aprire la porta e le gabbie, e ritornare davanti all'edificio principale». «E cosa state facendo per indagare?» disse lei. «No; ripensandoci, preferisco che non me lo dica. La prego di comprendere, dottor Cooper, che le mie critiche non sono dettate da ostilità o malevolenza. Dobbiamo assolutamente esercitare una straordinaria attenzione. È stata una mancanza atroce lasciare che tutti e due gli allarmi si trovassero sullo stesso circuito, e questa è una cosa che va corretta immediatamente. Forse l'ufficiale tartaro che comanda la guarnigione può contribuire alle vostre indagini? Lo dico solo come una possibilità. Dove si trovavano i tartari nel corso dell'esercitazione, già che ci siamo? Ci avrete già pensato, immagino?» «Sì» rispose l'uomo stancamente. «La guarnigione era interamente occupata nel servizio di pattuglia, fino all'ultimo uomo. I loro registri sono davvero meticolosi». «Sono certa che state tutti facendo del vostro meglio» disse lei. «Be’, comunque ormai è andata così. Ma per ora basta con questo argomento. Mi dica del nuovo separatore». Lyra sentì un brivido di paura. C'era solo una cosa che quella parola poteva significare. «Ah, guardi» disse il dottore, sollevato dal cambiamento di argomento della conversazione, «si tratta di un reale passo in avanti. Con il nostro primo modello non siamo mai riusciti a superare il pericolo che il paziente morisse in seguito allo shock, ma ormai su questo siamo arrivati infinitamente più avanti». «Gli Skraeling lo facevano meglio a mano» disse un uomo che fino ad allora era stato in silenzio. «Secoli di esperienza» disse l'altro. «Ma per qualche tempo l'unica opzione disponibile era quella di una pura e semplice separazione a strappo» disse quello che aveva parlato per la maggior parte del tempo, «a prescindere da quanto ciò potesse risultare stressante per l'operatore adulto. Se si ricorda, abbiamo dovuto scartare un bel po’ di personale per motivi legati all'ansia da stress. Ma il primo grosso passo in avanti è stato l'uso dell'anestesia combinata con lo scalpello ambarico Maystadt. In tal modo siamo riusciti a ridurre la mortalità da shock operatorio al di sotto del cinque per cento». «E il nuovo strumento?» Lyra stava tremando. Il sangue le ronzava nelle orecchie e Pantalaimon si stringeva forte in forma di ermellino contro un fianco bisbigliandole: «Sta’ zitta, Lyra, non lo faranno mai, non gli permetteremo di farlo...» «Sì, è stata una curiosa scoperta fatta dallo stesso Lord Asriel a darci la chiave per il nuovo metodo. Lui ha scoperto che una lega di manganese e titanio ha la proprietà di isolare il corpo dal suo daimon. A proposito, che ne è di Lord Asriel, al momento?» «Voi forse non l'avete saputo» disse la signora Coulter. «Lord Asriel è stato condannato a morte, ma l'esecuzione della sentenza è stata sospesa. Una delle condizioni del suo esilio a Svalbard era che lui rinunciasse interamente a ogni lavoro filosofico. Sfortunatamente, lui è invece riuscito a procurarsi libri e materiali, e con le sue eretiche ricerche si è spinto a un punto tale che sta materialmente diventando pericoloso lasciarlo vivere. Comunque, pare che la Corte Concistoriale di Disciplina abbia cominciato a dibattere la questione della sua sentenza capitale, ed è probabile che verrà eseguita. Ma torniamo al suo nuovo strumento, dottore. Come funziona?» «Ah... sì... sentenza capitale, ha detto? Dio mio... mi dispiace. Il nuovo strumento. Al momento stiamo studiando ciò che accade quando l'intercisione viene praticata con il paziente in stato di consapevolezza, e ovviamente farlo con il processo Maystadt sarebbe impossibile. Così abbiamo sviluppato una sorta di ghigliottina, immagino che si potrebbe chiamare così. La lama è fatta appunto di lega di manganese e titanio, e il bambino viene posto in un compartimento – una sorta di piccola cabina – di rete a maglia fitta, della stessa lega, e il daimon in un altro analogo compartimento, collegato al primo. Fino a che esiste un qualche collegamento, ovviamente, il legame resta intatto. Poi viene fatta calare la lama fra i due compartimenti, e il legame viene reciso di colpo. A quel punto i due sono due entità separate». «Mi farebbe piacere vederlo» disse lei. «Presto, spero. Ma ora sono stanca. Penso che andrò a letto. Domani voglio vedere tutti i bambini. Troveremo chi è stato ad aprire quella porta». Vi fu un rumore di sedie spinte all'indietro, espressioni cortesi, una porta che si chiudeva. Poi Lyra sentì gli altri tornare a sedersi e riprendere a parlare, ma più tranquillamente. «Ma cosa sta combinando Lord Asriel?» «Io credo che si sia fatto un'idea completamente diversa in merito alla natura della Polvere. Il punto è proprio questo. Si tratta di una cosa profondamente eretica, capisci, e la Corte Concistoriale di Disciplina non può permettersi di tollerare interpretazioni diverse da quelle autorizzate. Lui, per di più, vuol fare degli esperimenti...» «Esperimenti? Con la Polvere?» «Shh! Non così forte...» «Credi che lei farà un rapporto sfavorevole?» «No, no. Secondo me sei stato molto bravo a trattare con lei». «È il suo atteggiamento che mi preoccupa...» «Poco filosofico, vuoi dire?» «Esattamente. Un interesse personale. Non mi piace dover usare questi termini, ma mi sembra quasi macabro, vampiresco». «È una parola un po’ forte». «Ma ti ricordi del primo esperimento, com'era accanita nel volerli vedere mentre venivano strappati via...» Lyra non riuscì a impedirselo: le sfuggì un breve grido, e al tempo stesso ebbe un brivido spasmodico, e urtò con un piede un puntello. «Cos'è stato?» «Il soffitto...» «Presto!» Un suono di sedie allontanate in fretta, piedi in corsa, un tavolo trascinato sul pavimento. Lyra cercò di scappar via, ma lo spazio era talmente poco che non riuscì a fare più di un paio di metri prima di veder saltare all'insù il pannello del soffitto accanto a lei e trovarsi a fissare un viso maschile stupito e allarmato. Era tanto vicino che poté distinguere ogni singolo pelo dei suoi baffi. Non era meno spaventato di lei, ma godeva di una maggior libertà di movimenti, e quindi riuscì a infilar dentro una mano e ad afferrarla per un braccio. «Una bambina!» «Non lasciarla andare...» Lyra affondò i denti in quella grande mano lentigginosa. Lui gridò, ma non la lasciò andare, neppure quando cominciò a sanguinare. Pantalaimon ringhiava e sputacchiava, ma non servì a nulla, l'uomo era molto più forte di lei, e continuò a tirarla fino a che non la costrinse a lasciar andare il puntello cui si era aggrappata, e la trascinò, quasi facendola cadere, dentro la stanza. Lei continuò a non emettere alcun suono. Uncinò le gambe attorno al metallo tagliente sopra di lei e lottò, a testa in giù, a graffi, morsi, pugni e sputi, appassionata e furiosa. Gli uomini ansimavano e sbuffavano per il dolore o lo sforzo, ma continuarono a tirarla senza sosta verso l'interno. E d'improvviso Lyra perse completamente le forze. Era come se una mano straniera si fosse inserita fin dentro di lei, in un punto dove nessuna mano poteva mai avere il diritto di giungere, per dare uno strappo violento a qualcosa di profondo e prezioso. Si sentì debole, stordita, nauseata, disgustata, tutta inflaccidita dallo shock. Uno degli uomini aveva afferrato Pantalaimon. Aveva stretto il daimon di Lyra nelle sue mani umane, e il povero Pan stava tremando, quasi impazzito per l'orrore e il disgusto. La sua forma di gatto selvatico, la pelliccia ora opaca per la debolezza, ora carica di scintille ambariche d'allarme... Si chinò verso Lyra mentre lei tendeva entrambe le mani verso di lui... Dovettero restar fermi. Furono catturati. Lei sentiva quelle mani... Ma non era permesso... Non si doveva toccare... Sbagliato... «Era sola?» Un uomo stava controllando lo spazio del controsoffitto. «Sembra di sì...» «Chi è?» «La nuova». «Quella che i cacciatori samoiedi...» «Sì». «Non pensate che sia stata lei... i daimon...» «Potrebbe benissimo essere. Ma non da sola, di certo...» «Dobbiamo dirlo...» «Secondo me questo potrebbe chiudere tutta la faccenda, non credi?» «Sono d'accordo. Meglio che lei non ne sappia proprio niente». «Ma a questo punto cosa facciamo?» «Non può mica tornare con gli altri bambini». «Impossibile!» «C'è una sola cosa che possiamo fare, mi sembra». «Ora?» «Bisogna. Non possiamo aspettare fino a domattina. Lei vuol guardare». «Possiamo farlo da soli. Non c'è bisogno di coinvolgere nessun altro». L'uomo che pareva essere a capo degli altri, quello che non stava stringendo né Lyra né Pantalaimon, si batté sui denti con l'unghia del pollice. I suoi occhi erano estremamente irrequieti, non stavano mai fermi, si muovevano, si spostavano, dardeggiavano di qua e di là. Alla fine annuì. «Subito. Va fatto subito» disse. «Altrimenti questa parlerà. Lo shock glielo impedirà, se non altro. Non si ricorderà più chi è, né tantomeno quello che ha visto e sentito... Venite». Lyra non riusciva neanche ad aprir bocca. Faceva fatica a respirare. Dovette lasciarsi trasportare di peso per tutta la Stazione, per bianchi corridoi vuoti, al di là di ambienti ronzanti di forza ambarica, oltre i dormitori dove i bambini dormivano con accanto i loro daimon sul cuscino che sognavano gli stessi loro sogni, e a ogni singolo secondo del percorso lei guardava Pantalaimon, e lui cercava di raggiungerla, e i loro occhi non si lasciavano mai. Poi una porta si aprì, per mezzo di una grossa ruota; un sibilo d'aria, e una camera brillantemente illuminata di mattonelle bianche abbaglianti e acciaio inossidabile. La paura che provava era quasi una sofferenza fisica; era, anzi, un dolore fisico, nel momento in cui spingevano lei e Pantalaimon verso una grossa gabbia di fitta rete color argento pallido, sopra la quale pendeva una gran lama d'argento pallido pronta a calare per separarli per sempre, per sempre. Alla fine, ritrovò la voce, e urlò. Il suono riecheggiò con forza dalle superfici scintillanti, ma la pesante porta si era chiusa, sibilando; poteva gridare e gridare per tutta l'eternità e non il minimo suono ne sarebbe sfuggito. Ma Pantalaimon, in risposta, era riuscito a divincolarsi da quelle mani odiose: era un leone, un'aquila; li assalì con artigli feroci, con grandi ali dal battito selvaggio, e poi fu un lupo, un orso, una puzzola... e si slanciava, ringhiava, colpiva, in una successione di trasformazioni troppo veloce per tenerle dietro, e tutto il tempo balzava qua e là, volava, schivava da un punto all'altro mentre le loro mani si allungavano goffamente a flagellare l'aria vuota. Però anche loro avevano i loro daimon, ovviamente. Non erano due contro tre, erano due contro sei. C'erano un tasso, un gufo e un babbuino altrettanto decisi anche loro a bloccare Pantalaimon, e Lyra continuava a gridare verso di loro: «Perché? Perché anche voi fate questo? Aiutateci! Voi non dovete stare dalla loro parte!» Anche lei scalciò e morse più decisamente che mai, finché l'uomo che la teneva non dovette riprendere fiato e lasciarla andare per un momento... e lei fu libera, e Pantalaimon balzò verso di lei come la scintilla di un fulmine, e lei se lo strinse al petto ardente, e lui le affondò nella carne le sue unghie di gatto selvatico, e ognuna delle punte di quel dolore fu cara al suo cuore. «Mai! Mai! Mai!» gridò lei, e si mise con le spalle al muro, pronta a difenderlo fino alla morte. Ma quelli tornarono a gettarlesi addosso, tre uomini grandi e grossi e brutali, e lei era solo una bambina, atterrita e sotto shock; e le strapparono Pantalaimon e la gettarono in uno dei due compartimenti della gabbia di rete metallica, e misero lui, che ancora cercava di lottare, dall'altra parte. C'era una barriera di rete a maglia fine, fra di loro, ma lui faceva ancora parte di lei, erano ancora uniti. Per ancora un secondo, o poco più, era ancora la sua anima, la cara e unica anima sua. Più forte dell'ansimare degli uomini, più forte dei suoi stessi singulti, più forte dell'alto selvaggio ululato del suo daimon, Lyra sentì un suono ronzante, e vide un uomo (ancora sanguinante dal naso) azionare una batteria di interruttori. Gli altri due alzarono lo sguardo e i suoi occhi seguirono i loro. La grande pallida lama argentata saliva piano, riflettendo la luce brillante. L'ultimo momento della sua vita di essere completo sarebbe stato di gran lunga il peggiore. «Ma che sta succedendo qui dentro?» Una voce leggera, musicale: la voce di lei. Tutto si fermò. «Cosa state facendo? E chi è questa bambi...?» Non riuscì a completare la parola “bambina”, perché proprio in quell'istante riconobbe Lyra. Attraverso il velo delle lacrime Lyra la vide barcollare e aggrapparsi a un bancone; il suo viso, così bello, così composto, si fece di colpo stravolto d'orrore. «Lyra...» bisbigliò. Lo scimmiotto dorato si mosse in un lampo dal suo fianco, e tirò fuori Pantalaimon dalla gabbia di maglia metallica, mentre anche Lyra cadeva fuori dalla sua. Pantalaimon si liberò dalle zampe sollecite della scimmia e si lanciò incespicando fra le braccia di Lyra. «Mai, mai» disse il suo respiro nella sua pelliccia, e premette il suo cuore affannato contro il proprio. Si tennero abbracciati come i sopravvissuti di un naufragio, approdati tremanti su una costa desolata. Confusamente sentì la signora Coulter parlare agli uomini, ma non riuscì neppure a interpretare il suo tono di voce. E poi stavano lasciando quella stanza odiosa, e la signora Coulter la stava portando, un po’ reggendola e un po’ spingendola, lungo un corridoio, e poi vi fu una porta, una stanza da letto, un profumo nell'aria, una morbida luce. La signora Coulter la depose dolcemente sul letto. Il braccio di Lyra era stretto attorno a Pantalaimon con tanta forza che tutto il suo corpo tremava nello sforzo. Una mano tenera le accarezzò la testa. «Mia cara, mia cara bambina» disse quella voce dolce. «Ma come hai fatto a finire quassù?» Diciassette Le streghe Lyra si lamentava e tremava incontrollabilmente, proprio come se fosse appena stata tirata fuori da un'acqua così fredda che per poco non le avesse congelato il cuore. Pantalaimon si limitò a stringersi contro la sua pelle nuda, dentro i suoi vestiti, riportandola in sé con il suo amore, ma tutto il tempo consapevole della presenza della signora Coulter, occupata a preparare una qualche specie di bevanda, e soprattutto dello scimmiotto dorato, le cui piccole dita dure erano passate in fretta sopra il corpo di Lyra in un momento in cui solo Pantalaimon poteva averlo notato; e che aveva tastato attentamente, attorno alla vita di lei, la borsa di tela cerata con il suo contenuto. «Tirati su a sedere, cara, e bevi questo» disse la signora Coulter, e con gentilezza il suo braccio avvolse Lyra e la sollevò. Lyra si tese tutta, ma tornò a rilasciarsi quasi immediatamente quando Pantalaimon le inviò un pensiero: “Siamo salvi solo se riusciamo a far finta”. Lei aprì gli occhi e trovò che c'erano delle lacrime in essi, e con sorpresa e vergogna singhiozzò e singhiozzò ancora. La signora Coulter emise dei suoni di simpatia e mise la bevanda in mano allo scimmiotto mentre asciugava gli occhi di Lyra con un fazzoletto profumato. «Piangi, piangi fino a che ne hai bisogno, cara» disse la morbida voce, e Lyra decise di smettere non appena ci fosse riuscita. Lottò per ricacciare indietro le lacrime, compresse insieme le labbra e strozzò in gola i singulti che ancora le scuotevano il petto. Pantalaimon giocò allo stesso gioco: imbrogliali, imbrogliali. Divenne un topo e si allontanò di soppiatto dalla mano di Lyra per annusare timidamente la bevanda nelle zampe della scimmia. Era innocua: un'infusione di camomilla, nient'altro. Tornò sulla spalla di Lyra e bisbigliò: «Bevila». Lei si tirò su a sedere e prese la tazza bollente a due mani, alternando i sorsetti ai soffi per raffreddarla. Tenne gli occhi bassi. Doveva fingere meglio di quanto avesse mai fatto in vita sua. «Lyra, cara» mormorò la signora Coulter, accarezzandole i capelli. «Pensavo che ti avessimo persa per sempre! Cosa è successo? Ti sei perduta? Qualcuno ti ha portato via da quell'appartamento?» «Sì» bisbigliò Lyra. «Chi è stato, cara?» «Un uomo e una donna». «Degli ospiti della festa?» «Penso di sì. Hanno detto che lei aveva bisogno di qualcosa che stava giù di sotto e io sono scesa a prenderla e quelli mi hanno acchiappato e mi hanno portato in una macchina da qualche parte. Poi però quando si sono fermati io sono scappata via di corsa e mi sono nascosta, e non mi hanno acchiappata più. Solo che non sapevo dov'ero finita...» Un altro singulto la scosse brevemente, ma ormai si erano fatti più deboli, e lei poteva fingere che quello fosse stato provocato dalla storia che stava raccontando. «E allora non ho fatto nient'altro che andare in giro dappertutto a cercare la strada per tornare indietro, solo che mi hanno acchiappato quegli Ingoiatori... E mi hanno messo in un furgone insieme ad altri ragazzini e mi hanno portato da qualche parte, un palazzone grosso, non so dove». A ogni secondo che passava, a ogni frase che diceva, sentiva ritornarle un po’ di forza. E ora che stava facendo una cosa difficile e familiare e mai del tutto prevedibile, cioè raccontare bugie, sentiva di nuovo una sorta di padronanza, lo stesso senso di complessità e controllo che le dava l'aletiometro. Doveva stare bene attenta a non dir nulla di ovviamente impossibile; doveva esser vaga in certi punti e inventare dettagli plausibili in altri; doveva, in breve, essere un'artista. «Per quanto tempo ti hanno tenuto in quell'edificio?» chiese la signora Coulter. Il viaggio di Lyra lungo i canali e il tempo che aveva trascorso con i gyziani era durato settimane: le sarebbe toccato render conto di tutto quel tempo. Si inventò un viaggio con gli Ingoiatori a Trollesund, e poi una fuga, piena di generosi dettagli tratti dalle osservazioni che aveva fatto nella cittadina; e un periodo come cameriera tuttofare al bar di Einarsson, e poi un periodo di lavoro per una famiglia di agricoltori dell'interno, e la cattura da parte dei samoiedi, che l'avevano portata a Bolvangar. «E poi quelli stavano per... per tagliare...» «Sta’ buona, cara, sta’ zitta. Penserò io a scoprire cos'è successo». «Ma perché volevano fare una cosa simile? Io non ho mai fatto niente di male! Tutti quanti i bambini hanno paura di quello che succede lì dentro, e nessuno sa di sicuro cos'è. Ma è una cosa orribile. È la cosa peggiore di tutte... Ma perché lo fanno, signora Coulter? Perché sono così crudeli?» «Via, via... Tu sei al sicuro, mia cara. A te non lo faranno mai. Ora che so che sei qui, e stai bene, non correrai mai più nessun pericolo. Nessuno ti farà del male, cara Lyra; nessuno ti farà mai niente...» «Ma quelli lo fanno agli altri bambini! Perché?» «Ah, amore mio...» «È la Polvere, vero?» «Ti hanno detto questo? Quei dottori ti hanno detto questo?» «I bambini lo sanno. Tutti i bambini ne parlano sempre, ma nessuno lo sa di sicuro! E a momenti lo facevano a me. Lei me lo deve dire! Non ha nessun diritto di tenermelo segreto, non più!» «Lyra... Lyra, Lyra. Cara, queste sono idee grosse e difficili, la Polvere, e tutto il resto. Non è una cosa di cui debbano preoccuparsi i bambini. Ma i dottori lo fanno per il bene dei bambini stessi, amor mio. La Polvere è qualcosa di cattivo, una cosa sbagliata, una cosa maligna e malvagia. Gli adulti e i loro daimon sono infettati dalla Polvere in maniera così profonda che per loro è troppo tardi. Non si può più far nulla per loro... Ma una rapida operazione, per i bambini, significa che saranno per sempre al sicuro da essa. Così la Polvere non gli si attaccherà addosso mai più. Così sono salvi, e felici e...» Lyra pensò al piccolo Tony Makarios. Si sporse in avanti e vomitò. La signora Coulter indietreggiò e la lasciò andare. «Stai bene, cara? Vai in bagno...» Lyra inghiottì con forza, e si strofinò gli occhi. «Voi non dovete farci questa cosa» disse. «Potreste benissimo lasciarci in pace e basta. Scommetto che Lord Asriel non permetterebbe a nessuno di farlo, se sapesse quello che sta succedendo. Se lui ha la Polvere, e anche lei ha la Polvere, e anche il Maestro del Jordan, e tutte quante le persone grandi hanno la Polvere, allora la Polvere deve andare bene, per forza. Quando uscirò di qui lo racconterò a tutti i bambini del mondo. E comunque, se è una cosa così buona, perché li ha fermati quando lo stavano facendo a me? Se fosse una cosa buona avrebbe dovuto lasciargliela fare. Avrebbe dovuto esser contenta». La signora Coulter stava scuotendo la testa con un triste sorriso pieno di saggezza. «Cara» disse, «certe cose buone bisogna che ci facciano un po’ male, ed è naturale che gli altri si sentano scossi se tu sei sconvolta... Ma guarda che questo non significa mica che il tuo daimon ti viene portato via. Rimane sempre lì! Bontà divina, ci sono un sacco di adulti qui che hanno fatto l'operazione. Le infermiere sembrano piuttosto felici, non ti pare?» Lyra sbatté le palpebre. D'improvviso capiva quella loro strana vuota mancanza di curiosità, il modo in cui quei loro piccoli daimon trotterellanti parevano dei sonnambuli. “Non dire niente”, disse a se stessa, e tenne la bocca serrata con forza. «Cara, nessuno si sognerebbe mai di eseguire un'operazione su un bambino senza averla prima sperimentata come si deve. E nessuno, neppure una volta ogni mille anni, porterebbe mai via del tutto il suo daimon a un bambino! Tutto quel che succede è un taglietto da nulla, e poi tutto è tranquillo. Per sempre! Vedi, il tuo daimon è un amico e un compagno meraviglioso fino a che sei giovane, ma nell'età che noi chiamiamo pubertà, l'età alla quale tu arriverai fra molto poco, cara, i daimon ti portano ogni sorta di pensieri e sentimenti dolorosi, ed è questo che dà spazio alla Polvere. Una piccola rapida operazione prima di quel momento, e non dovrai mai più soffrire. E il tuo daimon rimane comunque con te, solo... solo che non è collegato. Come... come un meraviglioso animaletto da compagnia, se vuoi. Il migliore del mondo! Non ti piacerebbe?» Oh, che malvagia mentitrice, oh, le svergognate falsità che le stava dicendo! E se anche Lyra non avesse saputo benissimo che erano bugie (Tony Makarios; quei daimon in gabbia) le avrebbe odiate furiosamente, appassionatamente. La sua cara anima, il caro compagno del suo cuore, doveva dunque venir tagliato via e ridotto a un qualsiasi animaletto trotterellante? Lyra avvampava, quasi, d'odio, e Pantalaimon fra le sue braccia divenne una puzzola, la più brutta e rabbiosa delle sue forme, e ringhiò. Però nessuno dei due disse niente. Lyra tenne ben stretto Pantalaimon, e si lasciò accarezzare i capelli dalla signora Coulter. «Finisci di bere la tua camomilla» disse piano la signora Coulter. «Ti faremo preparare un bel letto qui. Non c'è nessun bisogno che tu ritorni a dividere un dormitorio con altre ragazze, adesso che ho ritrovato la mia piccola assistente. La mia preferita! La migliore assistente del mondo! Lo sai che ti abbiamo cercata per tutta Londra, cara? Abbiamo fatto rovistare dalla polizia tutte le città e i villaggi del Paese. Oh, mi sei mancata tanto! Non so dirti come sono felice di averti ritrovata...» Tutto il tempo, lo scimmiotto dorato percorreva irrequieto la stanza su e giù, un momento appollaiandosi sul tavolo e facendo dondolare la coda, e il momento appresso aggrappandosi alla signora Coulter e parlandole nell'orecchio, poi ancora percorrendo a grandi passi il pavimento con la coda eretta. Stava tradendo l'impazienza della signora Coulter, ovviamente, che alla fine non riuscì più a contenersi. «Lyra, cara» disse, «io credo che il Maestro del Jordan ti abbia dato qualcosa prima della tua partenza. È vero? Ti ha dato un aletiometro. Il guaio però è che non era suo, e non aveva il diritto di dartelo. Gli era stato solamente affidato. Ed è una cosa troppo preziosa per essere portata in giro così: pensa, sai, che ce ne sono solo due o tre in tutto il mondo! Io credo che il Maestro lo abbia dato a te nella speranza che potesse finire nelle mani di Lord Asriel. Ti ha detto che non ne dovevi parlare con me, non è vero?» Lyra storse la bocca. «Vedo bene che è così. Be’, non stare a preoccuparti, cara, perché dopo tutto non sei mica stata tu a dirmelo, no? Quindi non hai infranto nessuna promessa. Però ascoltami, cara, davvero bisogna che venga tenuto da conto come si deve. Ho paura che sia una cosa talmente rara e delicata che non possiamo proprio permetterci di fargli correre altri rischi». «Ma perché non dovrebbe averlo Lord Asriel?» chiese Lyra, senza muoversi. «A causa di quello che sta facendo. Tu sai che è stato mandato via in esilio, perché ha in mente delle cose pericolose e malvagie. Lui ha bisogno dell'aletiometro per portare a termine il suo piano, ma credimi, cara, l'ultima cosa da fare, per chiunque, sarebbe farglielo avere. Il Maestro del Jordan, purtroppo, si è sbagliato di grosso. Ma ora che lo sai, sarebbe davvero meglio che tu lo dessi a me, non ti pare? Ti risparmieresti il fastidio di portartelo in giro e la preoccupazione di dovergli stare attenta... e poi dev'essere stato davvero un bel problema per te, star lì a chiederti a che cosa mai potesse servire quel vecchio oggetto sciocco...» Lyra si chiedeva, dentro di sé, come avesse mai fatto, davvero, a trovare tanto fascinosa e intelligente quella donna. «Così, se adesso lo hai con te, cara, faresti davvero meglio a lasciarlo a me, in modo che possa badarci io. Si trova in quella cintura che hai intorno alla vita, vero? Sì, è stata proprio una cosa intelligente, metterlo lì così...» Le sue mani toccavano già la camicetta di Lyra e subito cominciarono a disfare il nodo della tela cerata. Lyra si irrigidì. Lo scimmiotto dorato era accoccolato all'estremità del letto, tremando di aspettativa, le manine nere sulla bocca. La signora Coulter tolse la cintura dalla vita di Lyra e sbottonò la borsa. Il suo respiro si era accelerato. Tirò fuori il panno di velluto nero e lo spiegò, fino a trovare la scatola di latta che aveva fatto Iorek Byrnison. Pantalaimon era di nuovo in forma di gatto, teso come una molla. Lyra tirò su le gambe, allontanandole dalla signora Coulter, e mise i piedi sul pavimento, così da potersi mettere anche lei a correre, al momento giusto. «E questa cos'è?» chiese la signora Coulter, come se trovasse la cosa divertente. «Che buffa vecchia scatola di latta! L'hai messo lì dentro per tenerlo al riparo, cara? E tutto questo muschio... Sei stata proprio attenta, vero? E c'è un'altra scatola dentro la prima! E il coperchio è saldato! Da chi te lo sei fatto fare, cara?» Era troppo intenta ad aprirla per stare ad aspettare una risposta. Nella borsetta aveva un coltello dotato di un sacco di accessori e attrezzi, e ne tirò fuori una lama per poi infilarla sotto il coperchio. Di colpo un furioso rumore ronzante riempì tutta la stanza. Lyra e Pantalaimon rimasero immobili. La signora Coulter, perplessa e incuriosita, tirò via il coperchio e lo scimmiotto dorato si piegò per vedere meglio. Poi in un solo momento accecante la nera forma della mosca-spia venne fuori a precipizio dalla scatola e colpì con forza il muso della scimmia. Questa urlò e si gettò all'indietro; e ovviamente ne soffrì anche la signora Coulter, che gridò di dolore e di spavento insieme alla scimmia, e poi quel piccolo mostro a orologeria mirò ronzante contro di lei, più su del petto e della gola per avventarlesi in viso. Lyra non esitò. Pantalaimon balzò verso la porta e lei lo seguì di corsa, e l'aprì con violenza, e si slanciò via, correndo più forte di quanto mai avesse fatto in vita sua. «L'allarme anti-incendio» urlò con voce stridula Pantalaimon, precedendola in volo. Lei vide un pulsante all'angolo cui stava giungendo, e sfondò il vetro con un pugno disperato. Continuò a correre senza fermarsi, dirigendosi verso i dormitori, sfondò un altro allarme, e un altro, e poi qualcuno cominciò a uscire nei corridoi, guardando su e giù in cerca dell'incendio. Lyra a quel punto era arrivata nei pressi della cucina, e Pantalaimon le fece lampeggiare in mente un pensiero, e lei si slanciò all'interno. Un momento più tardi aveva già aperto tutti i rubinetti del gas, e gettato un fiammifero acceso sul più vicino fornello. Poi trascinò via da uno scaffale un sacco di farina e lo gettò contro lo spigolo di un tavolo, e quello allora scoppiò riempiendo l'aria di bianco, perché aveva sentito dire che se uno la trattava in quel modo accanto a una fiamma accesa la farina sarebbe scoppiata. Poi corse fuori e si diresse più in fretta che poteva verso il suo dormitorio. I corridoi a quel punto erano pieni: bambini che correvano di qua e di là, vivacemente eccitati, perché fra di loro era girata la parola fuga. I più grandi si stavano dirigendo verso la stanza in cui si trovavano i vestiti pesanti, trascinandosi dietro i più piccoli. Gli adulti cercavano di controllare la situazione, ma nessuno di loro aveva capito cosa stesse accadendo. Dappertutto c'era gente che gridava, si spintonava, piangeva e si urtava reciprocamente. In mezzo a tutto ciò Lyra e Pantalaimon correvano scattando qua e là come pesci a mezz'acqua, sempre diretti al dormitorio; proprio mentre ci arrivavano udirono alle loro spalle un'esplosione sorda che scosse l'intero edificio. Le altre ragazze erano scappate via: la stanza era vuota. Lyra trascinò l'armadietto nell'angolo, ci saltò sopra, tirò fuori le pellicce dal soffitto, cercò a tentoni l'aletiometro. Era ancora lì. Si infilò in fretta gli abiti di pelliccia, tirandosi il cappuccio sul capo, e subito Pantalaimon, in forma di passero, la chiamò dalla porta: «Adesso!» Lei corse fuori. Per pura fortuna un gruppo di bambini che aveva già trovato degli abiti pesanti stava correndo per il corridoio verso l'entrata principale, e lei si unì a loro, sudata, il cuore in gola, sapendo che si trattava di scappare o morire. La via era bloccata. Il fuoco acceso nella cucina si era rapidamente esteso e, fosse stata la farina o il gas, qualcosa era scoppiato facendo crollare parte del soffitto. C'era gente che si arrampicava su travi e puntoni contorti per raggiungere l'aria terribilmente gelida dell'esterno. Si sentiva un forte odore di gas. Poi ci fu un'altra esplosione, più forte e più vicina della prima. Lo spostamento d'aria gettò a terra diverse persone, e l'aria si riempì di grida di paura e di dolore. Lyra si tirò in piedi, e con Pantalaimon che le urlava: «Di qua! Da questa parte!» fra le grida e i frulli degli altri daimon, si arrampicò sopra le macerie. L'aria che respirava era gelata, e lei sperava che i bambini avessero trovato i vestiti pesanti; sarebbe stata una gran bella cosa riuscire a scappare dalla Stazione solo per morire di freddo. Il fuoco ormai avvampava. Quando si ritrovò all'aperto sul tetto, sotto il cielo notturno, vide lingue di fiamma spuntare dai lati di un gran buco aperto in un fianco dell'edificio. C'era di nuovo una folla di bambini e adulti nei pressi dell'entrata principale, ma questa volta gli adulti erano assai più agitati, e i bambini più spaventati; molto più spaventati. «Roger! Roger!» chiamò Lyra e Pantalaimon, con gli occhi acuti di un gufo, le ululò che lo aveva avvistato. Un momento più tardi si trovavano insieme. «Di’ a tutti quanti di venire con me!» gli gridò Lyra in un orecchio. «Non ce la fanno... sono terrorizzati...» «Digli che cosa fanno ai bambini! Gli tagliano via i daimon con un enorme coltello! Digli che cosa hai visto oggi pomeriggio, tutti quei daimon che abbiamo liberato! Digli che questo è quello che succederà anche a loro, se non riescono a scappare via!» Roger rimase a bocca aperta per l'orrore, ma poi si riprese e corse al più vicino gruppo di bambini incerti. Lyra fece lo stesso e, a mano a mano che il messaggio passava fra loro, alcuni bambini scoppiarono a piangere aggrappandosi forte ai loro daimon, terrorizzati. «Venite con me!» gridava Lyra. «Ci stanno venendo a salvare! Dobbiamo uscire fuori dal recinto! Forza, correte!» I bambini la udirono e le andarono dietro, affollandosi attraverso lo spiazzo verso il viale di luci, con gli stivali rumorosi e scricchiolanti sulla neve compressa. Dietro di loro gridavano gli adulti, e si sentì un rombo seguito da uno schianto quando crollò un altro pezzo dell'edificio. L'aria avvampò di scintille e le fiamme si precipitarono fuori urlando con un suono come di tessuto strappato. Ma tagliente, nel bel mezzo di tutto questo, venne un altro suono, spaventosamente prossimo e violento. Lyra non lo aveva mai sentito prima, ma capì subito cos'era; era l'ululato delle lupe-daimon della guardia tartara. Si sentì debole, dalla testa ai piedi, e molti dei bambini, spaventati, si voltarono e si fermarono incespicando, perché eccolo, stava arrivando, con un trotto basso veloce e instancabile, il primo della guardia tartara, il fucile in resta, la possente massa grigia del suo daimon che gli balzava accanto. Poi ne venne un altro, e un altro. Avevano tutti una maglia di ferro imbottita ed erano privi d'occhi, o almeno, non si potevano vedere gli occhi dietro le fessure anti-neve dei loro caschi. I soli occhi visibili erano le estremità rotonde e nere delle canne dei loro fucili e gli ardenti occhi gialli delle lupe-daimon, con la saliva che gli colava tra le zanne. Lyra esitò. Non aveva neppure sognato quanto potevano essere spaventose quelle lupe. E ora che sapeva quanto facilmente e senza cerimonie la gente di Bolvangar infrangeva il grande tabù, l'idea di quei denti sgocciolanti le aggricciava la pelle... I tartari corsero per schierarsi in fila attraverso l'entrata del viale di luci, i daimon al fianco, non meno addestrati e disciplinati di loro. Sarebbe bastato un altro minuto, e vi sarebbe stata una seconda linea, perché ne stavano arrivando altri, e altri ancora dietro di loro. Lyra pensò disperata: “I bambini non possono combattere contro i soldati”. Non era come le battaglie alle cave di creta di Oxford, dove si lanciavano manate di fango ai bambini degli operai delle fornaci. Ma forse sì, invece! Si ricordò di quando aveva gettato una manciata di argilla nel faccione di un ragazzo delle fornaci che le incombeva addosso. Lui si era fermato per togliersi quella roba dagli occhi, e allora i ragazzini della città gli erano saltati addosso. Quella volta si era trovata in mezzo al fango. Ora stava in mezzo alla neve. Proprio come aveva fatto quel pomeriggio, ma questa volta con mortale serietà, ne raccolse una manata e la gettò al soldato più vicino. «Beccateli negli occhi!» strillò, e ne tirò un'altra. Altri bambini si unirono a lei, e poi il daimon di qualcuno ebbe l'idea di seguire in volo le palle di neve in forma di rondone, per dirigerle dritte dritte verso le fessure dei caschi; e poi le si unirono anche gli altri, tutti, e nel giro di qualche istante i tartari si aggiravano sputacchiando e incespicando e bestemmiando e cercando di togliersi la neve pressata dal ristretto spazio che avevano davanti agli occhi. «Forza!» gridò Lyra, e si gettò al cancello del viale di luce. Una fiumana di bambini la seguì, tutti quanti sfuggendo alle mascelle schioccanti dei lupi e correndo il più in fretta possibile giù per il viale, verso il richiamo dell'aperta oscurità dell'esterno. Un urlo violento giunse da dietro quando un ufficiale gridò un ordine, e poi si sentì una dozzina di otturatori di fucile scattare di colpo, e poi venne un altro grido, e un silenzio teso, rotto solo dal rumore dei piedi in corsa dei bambini e dai loro respiri affannosi. Stavano prendendo la mira. Non avrebbero sbagliato. Ma prima che potessero fare fuoco, un ansito strozzato venne da uno dei tartari, e un grido di sorpresa da un altro. Lyra si voltò e vide un uomo caduto nella neve, con una freccia dalle piume grigie nella schiena. Si contorceva spasmodicamente e perdeva sangue, e gli altri soldati si guardavano intorno, a destra e a sinistra, in cerca dell'arciere, che però non si vedeva da nessuna parte. E poi giunse un'altra freccia, volando dritta giù dal cielo, e colpì un altro uomo dietro la testa. Cadde di colpo. Un grido di un ufficiale, e tutti alzarono lo sguardo al cielo scuro. «Streghe!» disse Pantalaimon. Erano proprio streghe: forme nere frastagliate ed eleganti che passavano su in alto, facendo fischiare e sibilare l'aria fra gli aghi dei rami di pino-nuvola che usavano per volare. Sotto lo sguardo di Lyra, una di loro si abbassò e scoccò una freccia; un altro uomo cadde. E allora tutti i tartari mirarono in alto e spararono nell'oscurità, mirando al nulla, alle ombre, alle nuvole, mentre le frecce, sempre più numerose, piovevano loro addosso. Ma l'ufficiale che li comandava, vedendo che i bambini erano quasi sfuggiti, ordinò a una squadra di correr loro appresso. Alcuni dei bambini urlarono. E poi molti altri di loro presero a urlare, e smisero di spingersi in avanti, e anzi, si volsero all'indietro pieni di confusione, atterriti dalla forma mostruosa che si gettava verso di loro dal buio dietro il viale di luci. «Iorek Byrnison!» gridò Lyra, e il cuore quasi le scoppiò dalla gioia. La carica dell'orso corazzato sembrava ignara del suo stesso peso, se non per l'impeto che gli forniva. Balzò al di là di Lyra quasi troppo in fretta per distinguerlo bene, e schiantò la fila dei tartari, scagliando soldati, daimon e uomini da tutte le parti. Poi si fermò ed eseguì un mulinello, combinando agilità e potenza, e sferrò due colpi possenti, a destra e a sinistra, alle due guardie più vicine. Una lupa-daimon gli balzò addosso: lui la sventrò a mezz'aria, e da lei si versò fuoco vivido mentre cadeva sulla neve, dove sibilò e ululò prima di svanire. Il suo umano morì senza indugio. L'ufficiale tartaro, di fronte a questo doppio attacco, non esitò un istante. Gridò un'alta e lunga sfilza di ordini, e le sue forze si divisero in due: una per tenere a bada le streghe, e la maggior parte per sopraffare l'orso. Il coraggio delle sue truppe era magnifico. Si piegarono su un ginocchio in gruppi di quattro e spararono con i fucili come se si trovassero su un campo di esercitazione, senza muoversi di un centimetro dinanzi alla forma possente di Iorek lanciata su di loro. Un momento più tardi erano morti. Iorek colpì ancora, piegandosi da una parte, con colpi che spazzavano via e schiacciavano dove coglievano, ringhiando, con le pallottole che gli volavano intorno lasciandolo del tutto illeso. Lyra spinse i bambini ad andare avanti, uscendo nell'oscurità oltre le luci. Dovevano andarsene perché, per pericolosi che potessero essere i tartari, assai più pericolosi erano gli adulti di Bolvangar. Quindi li chiamò con la voce e con i gesti, e li spinse a proseguire senza fermarsi. Mentre le luci dietro le loro spalle gettavano lunghe ombre innanzi a loro, Lyra sentì il suo cuore balzare verso la profonda oscurità della notte artica e il gelo, così pulito, in un balzo d'amore come quelli di Pantalaimon, ora in forma di lepre, deliziato dalla sua stessa corsa. «Dove andiamo?» chiese qualcuno. «Qui non c'è nulla, solo neve!» «Sta arrivando una spedizione di soccorso» disse loro Lyra. «Ci sono almeno cinquanta gyziani. Scommetto che c'è anche qualche tuo parente. Tutte le famiglie gyziane che hanno perso un bambino hanno mandato qualcuno». «Io non sono un gyziano» disse un ragazzo. «Non importa. Ti prenderanno lo stesso». «E dove ci porteranno?» disse qualcuno, querulo. «A casa» rispose Lyra. «È per questo che sono venuta qui, per salvarvi, e ho portato i gyziani per condurvi a casa. Dobbiamo solo andare avanti un altro poco e li troveremo. L'orso era con loro, quindi non possono essere molto lontani». «Lo hai visto, quell'orso!» stava dicendo uno dei ragazzi. «Quando ha sventrato quel daimon. L'uomo è morto come se qualcuno gli avesse strappato via il cuore, proprio così!» «Non ho mai saputo che i daimon si potevano ammazzare» disse qualcun altro. Stavano parlando tutti adesso; l'eccitazione e il sollievo avevano sciolto loro la lingua. Ma finché continuavano ad avanzare, non aveva importanza se chiacchieravano. «Ma è vero» disse una ragazza, «quello che mi hanno detto di quello che fanno laggiù?» «Certo» rispose Lyra. «Non avrei mai creduto di dover vedere qualcuno che non aveva il suo daimon. Eppure, mentre venivamo qui, abbiamo trovato questo ragazzo tutto da solo e senza il suo daimon. Continuava a chiedere di lei, dov'era finita, se sarebbe mai riuscito a ritrovarla. Si chiamava Tony Makarios». «Io lo conosco!» disse qualcuno, e altri gli si unirono: «Sì, l'hanno portato via circa una settimana fa...» «Be’, quelli gli hanno tagliato via il suo daimon» disse Lyra, sapendo che effetto ciò avrebbe fatto su di loro. «E lui, poco dopo che noi l'abbiamo trovato, è morto. E tutti i daimon che tagliavano via ai bambini li tenevano in gabbia in una costruzione quadrata là dietro». «È vero» disse Roger. «E Lyra li ha liberati durante l'esercitazione anti-incendio». «Sì, li ho visti anch'io!» disse Billy Costa. «Non sapevo cos'erano al principio, ma li ho visti volare via insieme a quell'oca». «Ma perché lo fanno?» chiese uno dei ragazzi. «Perché tagliano via i daimon alla gente? Questa è tortura! Perché lo fanno?» «La Polvere» suggerì qualcuno dubbiosamente. Ma il ragazzo rise di disprezzo. «La Polvere!» disse. «La Polvere non esiste! Se la sono inventata e basta! Io non ci credo». «Guarda» disse qualcun altro, «guardate cosa sta succedendo allo zeppelin!» Tutti si guardarono alle spalle. Oltre la zona delle luci abbaglianti, dove stava continuando la battaglia, la lunga nave aerostatica non stava più galleggiando liberamente accanto al pontone d'ormeggio; la sua estremità libera si stava abbassando verso terra, e al di là di essa stava salendo il globo del... «Il pallone di Lee Scoresby!» gridò Lyra, e batté le mani inguantate, deliziata. Gli altri bambini erano perplessi. Lyra li spinse ancora avanti, chiedendosi come aveva fatto l'aeronauta ad arrivare fin laggiù. Quel che stava facendo era chiaro, ed era una gran buona idea, riempire il suo pallone con il gas del loro, in modo da sfuggire via con lo stesso mezzo che rendeva difficoltoso ai nemici l'inseguimento! «Forza, non vi fermate, o vi congelerete» disse lei perché alcuni bambini stavano tremando e lamentandosi per il freddo, e anche i loro daimon piangevano con le loro vocette sottili e acute. A Pantalaimon questo diede fastidio, e in forma di ghiottone attaccò lo scoiattolo-daimon di una ragazza che non faceva altro che starle sopra una spalla lagnandosi debolmente. «Entrale sotto il giaccone! Fatti più grosso possibile e riscaldala!» ringhiò, e il daimon della ragazza, spaventato, si insinuò di corsa dentro il suo giaccone di carbonseta. Il guaio era però che la carbonseta non era calda quanto una vera pelliccia, anche se era stata ben bene imbottita con fibre di carbonseta cave. Alcuni dei bambini parevano dei soffioni ambulanti da quanto erano ingombranti, ma la roba che avevano addosso era stata fatta in fabbriche e laboratori troppo lontani dal freddo, e non bastava per combatterlo. Le pellicce di Lyra non avevano un bell'aspetto e puzzavano, però il calore lo conservavano. «Se non troviamo in fretta i gyziani questi qui non resisteranno a lungo» bisbigliò a Pantalaimon. «E allora continua a tenerli in movimento» le bisbigliò lui in risposta. «Se si mettono giù sono perduti. Lo sai quello che diceva Farder Coram...» Farder Coram aveva raccontato un sacco di storie dei suoi viaggi nel Nord, e lo stesso aveva fatto la signora Coulter, sempre ammesso che queste ultime fossero vere. Ma su un punto erano stati tutti e due chiarissimi, e cioè che bisognava continuare ad avanzare. «Ma fino a dove dobbiamo arrivare?» chiese un ragazzino piccolo. «Quella ci sta solo facendo camminare qua fuori per farci morire» disse una ragazza. «Meglio stare qua fuori che tornare laggiù» disse qualcuno. «Ah, no! Laggiù si sta al caldo, alla Stazione. C'è da mangiare, ci sono cose calde da bere, e tutto quanto». «Ma sta andando a fuoco!» «Ma come faremo noi qua fuori? Scommetto che moriremo di fame...» La mente di Lyra era piena di domande oscure, che volavano in giro come streghe, rapide e intoccabili, e da qualche parte, giusto al di là di dove la sua mente poteva arrivare, c'erano una gloria e un brivido che lei non arrivava minimamente a capire. Però le diedero nuova forza, e lei tirò fuori una ragazza da un mucchio di neve ammassata, e diede una spinta a un ragazzo che stava indugiando, e gridò a tutti loro: «Non vi fermate! Seguite le tracce dell'orso! Lui è venuto insieme ai gyziani, e quindi le sue tracce ci condurranno fino a loro! Continuate a camminare, forza!» Stavano cominciando a cadere grossi fiocchi di neve. Ben presto avrebbero finito per coprire completamente le tracce lasciate da Iorek Byrnison. Ora che non erano più in vista le luci di Bolvangar, e la vampa dell'incendio era solo un vago rossore, l'unica luce proveniva dal tenue chiarore del terreno innevato. Spesse nubi oscuravano il cielo, così che non c'erano né la luna né l'Aurora; però guardando da vicino i bambini potevano ancora distinguere la traccia profonda con cui Iorek Byrnison aveva solcato la neve. Lyra li incoraggiava, sgridava, picchiava, se li caricava addosso a metà, imprecava, spingeva, trascinava, tirava su con tenerezza, ovunque fosse necessario, e Pantalaimon, osservando lo stato dei daimon dei bambini, le diceva di cosa c'era bisogno di volta in volta. “Li porterò fino a laggiù” continuava a dire a se stessa. “Sono venuta qui per farlo e ci riuscirò, accidenti!” Roger seguiva il suo esempio, e Billy Costa apriva la strada, dato che i suoi occhi erano fra i più acuti. Ben presto la neve cadde così fitta che dovettero aggrapparsi gli uni agli altri per non perdersi, e Lyra pensò: “Forse se ci stendiamo tutti vicini e ci teniamo caldi in questo modo... O scaviamo delle buche nella neve...” Sentiva degli strani rumori. C'era il ringhio di un motore da qualche parte, non il battito poderoso di uno zeppelin ma qualcosa di più acuto, come il ronzio di un calabrone. Un momento lo sentiva e poi spariva. E degli ululati... Cani? Cani da slitta? Anche quello era distante, e difficile da individuare con certezza, attutito com'era da milioni di fiocchi di neve, e deviato qua e là da brevi raffiche sbuffanti di vento. Avrebbero potuto essere i cani da slitta dei gyziani, ma anche gli spiriti selvaggi della tundra, o persino quei daimon che aveva liberato che piangevano per i loro bambini perduti. Ora vedeva delle cose... Non c'erano luci nella neve, vero? Dovevano essere dei fantasmi anche quelli... A meno che non avessero camminato in cerchio e non fossero tornati a finire a Bolvangar. Però quelli erano i raggi gialli delle lanterne, non il bianco abbagliante delle luci ambariche. E si muovevano, e gli ululati erano più vicini, e prima di sapere per certo di essersi addormentata Lyra si trovò ad aggirarsi in mezzo a figure familiari, e c'erano uomini coperti di pelliccia che l'abbracciavano; il braccio possente di John Faa la sollevò di peso da terra, e c'era Farder Coram che rideva di gioia; e fin dove poteva arrivare il suo sguardo in quella tempesta c'erano gyziani che tiravano su i bambini sopra le slitte, li coprivano di pellicce, davano loro carne di foca da masticare. E c'era Tony Costa, e abbracciava Billy, e poi gli dava dei piccoli pugni scherzosi, e tornava ad abbracciarlo e lo scuoteva tutto con gioia. E Roger... «Roger viene con noi» disse a Farder Coram. «Era lui che volevo trovare, prima di tutto. Ritorneremo al Jordan, alla fine. Ma cos'è quel rumore?» Era di nuovo quel ringhio, quel motore, simile a una mosca-spia impazzita diecimila volte più grossa. D'improvviso giunse un colpo che la sbatté a terra a braccia aperte, e Pantalaimon non poteva difenderla, perché lo scimmiotto dorato... La signora Coulter... Lo scimmiotto dorato lottava con Pantalaimon, mordendo e graffiando, e quello passava in un lampo da una forma all'altra, così in fretta che a malapena si riusciva a vederlo, e anche lui lottava: affondi, fendenti, morsi. E intanto la signora Coulter, la faccia infilata nella pelliccia fissata in un intenso sguardo carico di passione, stava trascinando Lyra verso il retro di una slitta motorizzata, e Lyra lottava con non minore decisione del suo daimon. La neve cadeva così fitta che sembrava fossero isolate in una tempesta in miniatura tutta per loro, e i fari ambarici abbaglianti della slitta non facevano che mostrare il fitto turbinio dei fiocchi pochi centimetri più in là. «Aiuto!» gridò Lyra ai gyziani, che erano proprio lì, nella neve accecante, e non potevano veder niente. «Aiutatemi! Farder Coram! Lord Faa! Oh, Signore, aiuto!» La signora Coulter gridò un comando acuto nella lingua dei tartari del Settentrione. La neve si aprì turbinando, ed eccoli là, un'intera squadra, armati di fucili a ripetizione, e al loro fianco ringhiavano le lupe-daimon. Il capo notò la lotta della signora Coulter, sollevò Lyra con una sola mano come fosse stata una bambola di pezza e la sbatté sulla slitta, dove lei giacque attonita e confusa. Un fucile sparò, e poi un altro, mentre i gyziani si rendevano conto di cosa stava accadendo. Solo che sparare a un bersaglio che non si riesce a vedere è pericoloso, soprattutto quando non si riesce neppure a vedere quelli che sono dalla tua stessa parte. I tartari, riuniti adesso strettamente attorno alla slitta, erano in grado di far fuoco a volontà, ma i gyziani non osavano rispondere per tema di colpire Lyra. Oh, l'amarezza che la invase! E la stanchezza! Ancora intontita, la testa che le girava, si tirò su e trovò Pantalaimon che continuava ancora a lottare con la scimmia, in forma di ghiottone, con le mascelle disperatamente serrate intorno a una zampa dorata, senza più cambiare forma, ma tetramente deciso a non mollare. E quello chi era? Non era Roger? Sì, Roger, che assaliva la signora Coulter a calci e pugni, e le mollava una testata, solo per esser buttato giù da uno dei tartari che lo spazzò via come si scaccia una mosca. Ormai era tutto ridotto a una fantasmagoria: bianco, nero, un rapido frullo verde attraverso il suo campo visivo, ombre irregolari, luci in corsa... Un gran mulinello spazzò via le cortine di neve, e nell'area così liberatasi balzò Iorek Byrnison, con un clangore scricchiolante di ferro. Un altro momento e le sue grandi mascelle scattavano a sinistra, e destra, una zampa sventrava un petto coperto di maglia, denti bianchi, ferro nero, pelliccia rossa e bagnata... E poi qualcosa la stava tirando con forza in alto, su, e lei acchiappò anche Roger, strappandolo via dalle mani della signora Coulter e tenendolo stretto, i daimon dei due bambini in forma d'uccello dal canto discorde in un frullo di stupore, mentre un frullare più grande spazzava l'aria tutto attorno a loro, e allora Lyra vide accanto a lei, per aria, una strega, una di quelle eleganti ombre irregolari che venivano dall'alto del cielo, ma vicina abbastanza da poterla toccare; e c'era un arco nelle mani nude della strega, e lei contrasse le pallide braccia nude (in quell'aria gelida!) per tender la corda e poi scagliare una freccia nella fessura oculare di un minaccioso tartaro coperto di maglia ferrata a non più di un metro di distanza... E la freccia penetrò in fretta, e uscì a mezzo dall'altra parte, e la lupa-daimon dell'uomo sparì a metà del balzo prima ancora di ricadere a terra. Su! A mezz'aria Lyra e Roger vennero presi e portati via, e si trovarono ad aggrapparsi con dita che sempre più si indebolivano a un ramo di pino-nuvola, su cui la giovane strega sedeva tesa con grazia elegante, e poi lei si sporse in giù e a sinistra, e qualcosa di enorme entrò nel suo campo visivo, e poi si trovarono a terra. Ruzzolarono nella neve accanto alla cesta del pallone di Lee Scoresby. «Salta dentro» le gridò il texano, «e porta anche il tuo amico, forza. Avete visto quell'orso?» Lyra vide che c'erano tre streghe che tenevano una fune assicurata a una roccia, in modo da contrastare la gran forza di galleggiamento del pallone riempito di gas bloccandolo a terra. «Dentro!» gridò a Roger, e si arrampicò sul bordo coperto di cuoio della navicella cadendo all'interno in un mucchio nevoso. Ancora un momento e Roger le cadde addosso, e poi un suono possente a metà fra un ruggito e un brontolio fece scuotere la terra stessa. «Forza, Iorek! A bordo, vecchio mio!» strillò Lee Scoresby, e l'orso scavalcò la fiancata con un orrendo scricchiolio di vimini e legno piegato. Poi un mulinello d'aria più mobile sollevò via neve e bruma per un istante, e nell'improvvisa apertura Lyra vide tutto quel che stava accadendo intorno a loro. Vide un gruppo di gyziani, guidati da John Faa, assalire la retroguardia dei tartari e respingerli verso le rovine di Bolvangar; vide gli altri gyziani aiutare i bambini, uno dopo l'altro, e metterli al sicuro sopra le slitte, imbacuccandoli al calduccio sotto le pellicce; vide Farder Coram lanciare sguardi ansiosi tutto all'intorno, appoggiato al bastone, con il suo daimon color d'autunno che faceva balzi sulla neve e lanciava sguardi in tutte le direzioni. «Farder Coram!» gridò Lyra. «Quassù! In alto!» Il vecchio udì e alzò gli occhi per guardare stupefatto il pallone trattenuto a fatica dalla fune e le streghe che lo tenevano giù, e Lyra che agitava freneticamente le braccia dalla navicella di vimini. «Lyra!» gridò. «Stai bene, ragazza? Stai bene?» «Mai stata meglio!» gridò lei in risposta. «Addio, Farder Coram! Addio! Riportate i bambini a casa!» «Certo che lo faremo, fino a che avrò fiato in corpo! Buon viaggio, bambina mia... buon viaggio, buon viaggio, mia cara...» Nello stesso momento l'aeronauta abbassò il braccio in un segnale, e le streghe lasciarono andare la fune. Il pallone salì subito e si innalzò nell'aria fitta di neve a una velocità che Lyra fece fatica a credere. Dopo un istante il terreno scomparve nella bruma, loro andarono su, veloci, sempre più veloci, tanto che lei pensò che nessun razzo avrebbe potuto lasciare la terra più in fretta di così. Lei giacque aggrappata a Roger sul fondo della cesta, schiacciata dall'accelerazione. Lee Scoresby lanciava degli hurrà, rideva ed emetteva selvagge grida texane di gioia; Iorek Byrnison era occupato a slacciarsi con calma la sua armatura, infilando gli abili artigli in tutte le articolazioni e smontandola con rapide torsioni prima di sistemare i pezzi separati in una pila ben ordinata. Fuori, da qualche parte, il battito e il fruscio leggero dell'aria che passava fra gli aghi di pino e gli abiti delle streghe dicevano che le streghe stavano facendo loro compagnia lassù in aria. Poco alla volta Lyra riprese fiato, si rimise in equilibrio e calmò i battiti del cuore. Si tirò a sedere e si guardò intorno. La cesta era assai più spaziosa di quanto lei avesse pensato. Ben ordinate sui lati c'erano delle rastrelliere di strumenti filosofici, e poi c'erano pile di pellicce, e aria imbottigliata, e tutta una varietà di altri oggetti troppo piccoli o troppo difficili da riconoscere nella fitta nebbia attraverso la quale stavano salendo. «Ma è una nuvola?» disse. «Certo che sì. Avvolgi bene il tuo amico in qualche pelliccia prima che si trasformi in un ghiacciolo. Fa freddo già qui, ma farà più freddo ancora». «Come avete fatto a trovarci?» «Le streghe. C'è una signora-strega che vuole parlare con te. Quando saremo fuori dalla nuvola faremo il punto e allora potremo sederci e fare una bella chiacchierata». «Iorek» disse Lyra. «Grazie per essere venuto». L'orso grugnì e si sedette a leccarsi via il sangue dalla pelliccia. Il suo peso faceva inclinare la cesta tutta da una parte, ma non aveva importanza. Roger lo guardava con diffidenza, ma Iorek Byrnison non gli prestò più attenzione di quanta ne avrebbe concessa a un fiocco di neve. Lyra si accontentò di aggrapparsi bene al bordo della cesta, che le arrivava giusto sotto il mento quando stava in piedi, e a ficcare gli occhi spalancati nella nuvola turbinosa. Dopo qualche secondo appena, il pallone uscì completamente dalla nube e, continuando a salire rapidamente, si innalzò su nel cielo. Che spettacolo! Proprio sopra di loro si gonfiava il pallone in una gigantesca curva. Ancora più in alto, e davanti, l'Aurora avvampava, più brillante e grandiosa di quanto lei l'avesse mai vista. Era lì intorno, dovunque, o quasi, e loro stessi, quasi, ne facevano parte. Grandi fasce di incandescenza tremavano e poi si aprivano come in un battito di grandi ali d'angelo; cascate di luminescenza gloriosa si riversavano giù da invisibili balze per accumularsi in pozze mulinanti o restare sospese come vaste tumultuose cortine. Così Lyra la guardò a bocca aperta; e poi guardò in basso e vide uno spettacolo quasi più stupefacente ancora. Fin dove l'occhio poteva arrivare, fino allo stesso orizzonte, da ogni parte, un mare agitato di bianco si estendeva senza un'interruzione. Soffici picchi e vaporose valli s'innalzavano o si allargavano qua e là, ma per la maggior parte aveva l'aspetto di un'unica solida massa di ghiaccio. E risalendo attraverso di essa, da sole, in coppie, e anche in gruppi più numerosi venivano piccole ombre nereggianti, quelle figure irregolari così eleganti, le streghe sui loro rami di pino-nuvola. Volavano, rapide, senza il minimo sforzo, verso l'alto e verso il pallone, inclinandosi da una parte o dall'altra per cambiar direzione. E una di loro, l'arciera che aveva salvato Lyra dalla signora Coulter, volò direttamente verso la navicella, e per la prima volta Lyra la vide chiaramente. Era giovane, più giovane della signora Coulter; e bionda, con brillanti occhi verdi; e vestita come tutte le streghe con strisce di seta nera, ma senza né pellicce, né cappucci, né guanti. Pareva non sentire affatto il freddo. Attorno al capo aveva una semplice ghirlanda di fiorellini rossi. Sedeva sul suo ramo di pino-nuvola come in arcioni a un destriero, e parve arrestarlo con uno strappo alle redini a un metro appena dallo sguardo carico di meraviglia di Lyra. «Lyra?» «Sì! E tu sei Serafina Pekkala?» «Sì». Lyra poté capire come mai Farder Coram l'amava e perché questo gli spezzava il cuore, anche se fino a un istante prima aveva ignorato tutte e due le cose. Lui invecchiava; era oramai vecchio e disfatto; e lei sarebbe restata giovane per generazioni intere. «Ce l'hai il lettore simbolico?» disse la strega, con una voce che tanto somigliava all'alto selvaggio canto dell'Aurora stessa che Lyra fece fatica a capirne il senso, sviata dal suo dolce suono. «Sì. Ce l'ho qui in tasca, al sicuro». Un gran battito d'ali le disse che era arrivato qualcun altro, e ben presto se lo vide planare accanto: l'oca-daimon grigia. Parlò brevemente, e poi si allontanò planando in un ampio cerchio attorno al pallone che continuava a salire. «I gyziani hanno devastato Bolvangar» disse Serafina Pekkala. «Hanno ucciso ventidue guardie e nove persone del gruppo di ricerca, e hanno appiccato il fuoco a tutto ciò che era rimasto in piedi. Lo distruggeranno completamente». «E la signora Coulter?» «Nessuna traccia». Emise un grido selvaggio, e altre streghe volarono in cerchio verso il pallone. «Signor Scoresby» disse. «La fune, per favore». «Signora, tutta la mia gratitudine. Stiamo ancora salendo, e ritengo che saliremo ancora un po’. Quante ce ne vorranno, di voi, per trascinarci verso Nord?» «Noi siamo forti» fu la sua risposta. Lee Scoresby stava assicurando un rotolo di solida corda all'anello di ferro coperto di cuoio ove si riunivano le funi che correvano tutto intorno all'involucro riempito di gas, e al quale era sospesa la navicella stessa. Una volta che l'ebbe solidamente fissata, lanciò in fuori l'estremità libera, e subito sei streghe scattarono verso di essa, l'acchiapparono e presero a tirare il pallone, dirigendo i loro rami di pino-nuvola verso la stella polare. Quando il pallone prese a muoversi in quella direzione, Pantalaimon venne ad appollaiarsi sull'orlo della navicella, in forma di rondine di mare. Il daimon di Roger venne a dare un'occhiata, ma strisciò subito indietro, perché Roger si era profondamente addormentato, come aveva fatto anche Iorek Byrnison. Solo Lee Scoresby era sveglio e masticava calmo un sigaro sottile osservando i propri strumenti. «Dunque, Lyra» disse Serafina Pekkala. «Lo sai a che scopo stai andando da Lord Asriel?» Lyra restò stupefatta. «Per portargli l'aletiometro, no? È chiaro!» Non se l'era mai posta, quella questione; era ovvio. Poi si ricordò della sua prima motivazione, proveniente da un tempo così remoto che quasi se n'era dimenticata. «Oppure... Per aiutarlo a scappare. Ecco. Lo aiuteremo ad andarsene via». Eppure, mentre lo diceva, le parve assurdo. Fuggire da Svalbard? Impossibile! «Ci proveremo, comunque» aggiunse con coraggio. «Perché?» «Penso proprio che ci sono delle cose che ti devo dire» disse Serafina Pekkala. «Sulla Polvere?» Era la prima cosa che Lyra desiderava sapere. «Sì, anche. Ma adesso sei stanca, e sarà un volo lungo. Parleremo quando ti sveglierai». Lyra sbadigliò. Fu uno di quegli sbadigli da spaccar le mascelle e da far scoppiare i polmoni, e durò quasi un minuto, o almeno così le parve, e malgrado tutti i suoi sforzi Lyra non poté resistere all'arrivo del sonno. Serafina Pekkala stese una mano oltre l'orlo della cesta e le toccò gli occhi; poi, mentre Lyra si stendeva sul fondo, Pantalaimon scese frullando anche lui, mutò in un ermellino e le si sistemò intorno al collo, il posto che era solito occupare quando dormivano. La strega regolò il suo ramo, e restò a velocità costante accanto alla navicella, diretta a Nord, verso Svalbard. Parte terza Svalbard Diciotto Nebbia e ghiaccio Lee Scoresby coprì Lyra con delle pellicce. Lei si accoccolò accanto a Roger, e tutti e due giacquero addormentati nel pallone, che intanto veniva tirato in direzione del Polo. L'aeronauta controllava di tanto in tanto gli strumenti, masticava il suo sigaro che mai avrebbe acceso, con tutto quell'idrogeno infiammabile attorno, e si imbacuccava meglio nelle sue pellicce. «È davvero importante questa ragazzina, eh?» disse dopo parecchi minuti. «Più di quanto lei stessa non possa sapere» rispose Serafina Pekkala. «Questo significa forse che ci sarà qualche cosa di serio, in termini di inseguimento armato? Lei mi capisce, io parlo da uomo pratico che deve guadagnarsi da vivere. Non posso permettermi che mi facciano saltare in aria o mi facciano a pezzi senza un qualche tipo di compenso pattuito in anticipo. Non intendo certo abbassare il tono di questa spedizione, signora, mi creda. Solo che John Faa e i gyziani mi hanno pagato un onorario che copre l'uso del mio tempo e delle mie capacità, e la normale usura del pallone, ma nulla di più. Non vi era compresa alcuna assicurazione contro gli eventi bellici. E mi lasci dire, signora, che quando faremo atterrare Iorek Byrnison a Svalbard, quello sarà considerato un atto di guerra». Sputò delicatamente fuori bordo un pezzo di foglia da fumo. «E quindi mi piacerebbe sapere che cosa possiamo attenderci in termini di danni e feriti» concluse. «Forse ci sarà da combattere» disse Serafina Pekkala. «Ma lei ha già combattuto in passato». «Certo, sempre che mi si paghi. Il fatto è che credevo che questo fosse un semplice contratto di trasporto, e ho applicato la relativa tariffa. E ora però mi domando, dopo quella spolveratina che abbiamo dato là sotto, be’, mi sto domandando fino a dove arrivino le mie responsabilità di trasportatore. Se io abbia l'obbligo di rischiare la mia vita e il mio equipaggiamento in una guerra fra gli orsi, per esempio. O se questa bambinetta abbia a Svalbard dei nemici altrettanto focosi quanto quelli che abbiamo lasciato a Bolvangar. Tutte cose che menziono solo per amor di conversazione». «Signor Scoresby» disse la strega, «vorrei essere in grado di rispondere alle sue domande. Tutto ciò che posso dirle è che tutti noi, umani, streghe e orsi, siamo comunque coinvolti in una guerra, anche se non tutti lo sappiamo. Sia che a Svalbard si imbatta in grandi pericoli, sia che riesca a volarsene via senza danni, a ogni modo lei è sotto le armi, una recluta, un soldato». «Be’ questo mi sembra un tantino precipitoso. A me pare che un uomo dovrebbe poter scegliere se prender le armi oppure no». «In questo non abbiamo più scelta che nel fatto di venire al mondo». «Eppure, a me piace scegliere» disse lui. «Mi piace scegliere i lavori che accetto e i posti in cui vado e il cibo che mangio e i compagni con cui mi siedo a chiacchierare. A lei non viene mai voglia di fare una scelta, ogni tanto?» Serafina Pekkala considerò la domanda un momento e poi rispose. «Forse noi due non intendiamo la stessa cosa quando diciamo “scelta”, signor Scoresby. Le streghe non possiedono nulla, quindi non si interessano di conservare il valore delle cose o di realizzare profitti, e quanto alla scelta tra una cosa e un'altra, quando si vive per molte centinaia di anni si sa che ogni opportunità tornerà a presentarsi. I nostri bisogni sono differenti. Lei deve poter riparare il suo pallone e tenerlo in buone condizioni e ciò richiede tempo e sforzo, me ne rendo conto; ma noi, per volare, tutto quel che abbiamo da fare è strappare un ramo di pino-nuvola: uno qualunque andrà bene, e ce ne sono in abbondanza. Noi non sentiamo il freddo, e quindi non abbiamo bisogno di abiti pesanti. Non abbiamo alcun mezzo di scambio, se non l'aiuto reciproco. Se una strega ha bisogno di una cosa, un'altra strega gliela darà. Se c'è da fare una guerra, noi non contiamo il costo tra i fattori in base a cui decidere se è giusto o meno combattere. E neppure abbiamo una qualche nozione di onore, come gli orsi, ad esempio. Per un orso un insulto è una cosa mortale. Per noi... inconcepibile. Come si fa a insultare una strega? E che importanza avrebbe, se pure qualcuno lo facesse?» «Be’, su questo la penso grosso modo come lei. Bussa e percossa, ti romperò l'ossa, ma le parole non valgono una lite. Ma lei, signora, spero, comprende il mio dilemma. Io non sono che un semplice aeronauta, e mi piacerebbe terminare i miei giorni in modo piacevole. Comprare una piccola fattoria, e qualche capo di bestiame, qualche cavallo... Nulla di grandioso, come può notare. Niente palazzi, niente schiavi, niente sacchi d'oro. Solo il vento della sera sui prati di salvia purpurea, un bel sigaro e un bicchiere di bourbon. Il problema è che tutto questo costa. Quindi io faccio i miei voli per denaro, e dopo ogni lavoro mando un po’ d'oro a casa alla banca Wells Fargo, e quando ne avrò abbastanza, signora, venderò questo pallone e mi comprerò un biglietto sul vapore che va a Port Galverston, e non mi staccherò mai più dalla solida terra». «Questa è un'altra differenza tra noi, signor Scoresby. Per una strega, smettere di volare sarebbe come smettere di respirare. Volare significa essere perfettamente noi stesse». «Lo capisco, signora, e la invidio; ma io non ho le vostre fonti di soddisfazione. Per me volare è soltanto un lavoro e io sono solo un tecnico. Avrei potuto ugualmente finire ad aggiustar valvole di motori a benzina o a montare circuiti ambarici. Però ho scelto questo, vede. È stata una mia libera scelta. È per questo che trovo questa storia di una guerra di cui nessuno mi ha detto niente un po’, diciamo, preoccupante». «Anche la contesa di Iorek Byrnison con il suo re, quella pure ne costituisce una parte» disse la strega. «E la bambina è destinata a giocarvi un ruolo». «Lei parla del destino» disse lui, «come fosse fissato in anticipo. E io non credo che mi piaccia, non più di una guerra in cui sia stato arruolato senza saperlo. Dov'è il mio libero arbitrio, se non le dispiace? E questa bambina di libero arbitrio mi sembra averne più di chiunque altro abbia mai incontrato. Lei mi vuol dire che invece è solo una specie di giocattolo a molla caricato e gettato su un cammino che non può cambiare?» «Tutti siamo soggetti al fato. Però tutti dobbiamo agire come se non lo fossimo» rispose la strega, «o morire di disperazione. C'è una strana profezia riguardo a questa bambina: il suo destino è di provocare la fine del destino. Solo che deve farlo senza sapere quel che fa, come se il farlo procedesse dalla sua natura, e non dal suo destino. Se le viene detto quel che deve fare, tutto fallirà: la morte spazzerà tutti i mondi; sarà il trionfo della disperazione, per sempre. Tutti gli universi, tutti quanti, diverranno nient'altro che dei meccanismi interconnessi, ciechi, vuoti di pensiero, di sentimento, di vita...» Abbassarono lo sguardo su Lyra, il cui viso addormentato (quel poco che se ne vedeva sotto il cappuccio) mostrava un suo piccolo ostinato cipiglio. «Immagino che una parte di lei se ne renda conto» disse l'aeronauta. «Ha l'aria di esserci preparata, a ogni modo. E quel ragazzino? Lo sa che lei ha fatto tutta questa strada per salvarlo da quei tipi diabolici che abbiamo lasciato laggiù? Erano compagni di gioco, giù a Oxford o dove che sia. Lo sapeva questo?» «Sì, lo sapevo. Lyra porta con sé qualche cosa di immenso valore, e pare che il fato la stia adoperando come messaggero perché porti questa cosa a suo padre. Così, lei ha fatto tutta questa strada per ritrovare il suo amico, senza sapere che quell'amico era stato trascinato al Nord dal fato perché lei potesse seguirlo e portasse quella cosa a suo padre». «È così che la vede lei, eh?» Per la prima volta la strega sembrò incerta. «Così pare... Ma noi non sappiamo leggere nel buio, signor Scoresby. È più che possibile che io sia in errore». «E voi, che cosa vi ha trascinato dentro questa storia, se posso chiederlo?» «Qualunque cosa stessero facendo a Bolvangar, noi sentivamo con tutto il cuore che era una cosa sbagliata. Lyra è loro nemica; e dunque noi siamo sue amiche. Non riusciamo a vederci più chiaro di così. Ma poi c'è anche l'amicizia del mio clan con il popolo gyziano, che risale al tempo in cui Farder Coram mi ha salvato la vita. È una cosa che stiamo facendo dietro loro richiesta. E loro hanno dei debiti di riconoscenza verso Lord Asriel». «Capisco. Dunque state rimorchiando il mio pallone verso Svalbard per amor dei gyziani. E quest'amicizia arriva anche al punto di riportarci indietro? O mi toccherà aspettare che il vento abbia la gentilezza di soffiare dalla parte giusta, e affidarmi nel frattempo all'indulgenza degli orsi? Ancora una volta, signora, le mie domande sono formulate in uno spirito di amichevole curiosità». «Se avremo la possibilità di aiutarla a tornare a Trollesund, signor Scoresby, lo faremo. Però non sappiamo cosa troveremo a Svalbard. Il nuovo re degli orsi ha introdotto un gran numero di novità; le vecchie usanze sono cadute in disgrazia; potrebbe essere un atterraggio difficoltoso. E non so come farà Lyra a trovar la strada per arrivare da suo padre. E neppure so che cosa abbia in mente di fare Iorek Byrnison, a parte il fatto che il suo destino è intrecciato a quello di lei». «Non lo so neanche io, signora. Penso che lui si sia aggregato alla ragazzina come una specie di protettore. Capisce, lei lo ha aiutato a recuperare la sua armatura. Chi può conoscere i sentimenti di un orso? Ma se mai un orso ha amato un essere umano, lui la ama. Quanto all'atterraggio a Svalbard, non è mai stata una cosa facile comunque. Ma a ogni modo, se avrò la possibilità di domandarvi un'amichevole spintarella nella direzione giusta, mi sentirò in un certo senso più tranquillo; e se c'è qualcosa che in cambio posso fare io per voi, non avete che da chiedere. Però, tanto per saperlo, le dispiacerebbe dirmi da che parte sto io, in questa invisibile guerra?» «Noi due stiamo dalla parte di Lyra». «Ah, su questo non c'è dubbio». Il volo continuò. A causa delle nuvole sotto di loro, non c'era alcun modo di sapere a che velocità si stavano muovendo. Normalmente, come è ovvio, i palloni rimangono fermi rispetto all'aria in cui galleggiano e si muovono con il vento alla stessa velocità che si trovi ad avere quest'ultimo, qualunque essa sia; ma in questo caso, tirato dalle streghe, il pallone si stava muovendo attraverso l'aria invece che di conserva con essa, e non mancava certo di far resistenza, visto che quell'aggeggio cocciuto era ben lontano dalla liscia struttura aerodinamica di uno zeppelin. Il risultato era che la cesta dondolava da tutte le parti, con oscillazioni e sobbalzi molto più frequenti che in un volo normale. Lee Scoresby, più che della comodità, si preoccupava dei suoi strumenti, e passò un po’ di tempo ad accertarsi che fossero tutti saldamente assicurati ai montanti principali. Secondo l'altimetro, si trovavano a quasi tremila metri. La temperatura era di venti gradi sotto zero. Aveva affrontato temperature anche più basse, ma non di molto, e non aveva nessun desiderio di farlo ora; quindi srotolò un telone che utilizzava per i bivacchi di emergenza e lo distese dinanzi ai bambini addormentati in modo da ripararli dal vento; poi si distese schiena a schiena con il suo vecchio compagno d'armi Iorek Byrnison, e si addormentò. Quando Lyra si risvegliò, la luna era alta nel cielo e tutto ciò che era in vista pareva placcato d'argento, dall'ondeggiante superficie delle nuvole sotto di loro agli aghi di brina e ai ghiaccioli formatisi sulle funi del pallone. Roger dormiva ancora, e così pure Lee Scoresby e l'orso. Accanto alla navicella, però, continuava a volare la regina delle streghe. «Quanto siamo lontani da Svalbard?» chiese Lyra. «Se non si alza il vento, saremo su Svalbard fra dodici ore, più o meno». «Dove atterreremo?» «Dipende dalle condizioni del tempo. Cercheremo di evitare le scogliere della costa, comunque. Lassù vivono delle creature che mangiano tutto ciò che si muove. Se ci riusciremo, ti faremo scendere nell'interno, lontano dal palazzo di Iofur Raknison». «Cosa succederà quando troverò Lord Asriel? Vorrà ritornare a Oxford, o cosa? E non so neppure se farei bene a dirgli che so che lui è mio padre. Può essere che lui preferisca continuare a sostenere di essere mio zio. In realtà non lo conosco quasi per niente». «Non vorrà ritornare a Oxford, Lyra. Sembra che ci sia qualcosa che deve essere fatto in un altro mondo, e Lord Asriel è l'unico che possa gettare un ponte sull'abisso che divide quel mondo dal nostro. Però ha bisogno di qualcosa, di un aiuto». «L'aletiometro!» disse Lyra. «Me lo ha dato il Maestro del Jordan, e mi è sembrato che ci fosse qualcosa che voleva dirmi a proposito di Lord Asriel, solo che non ne ha avuto la possibilità. Io lo sapevo che non voleva per davvero avvelenarlo. Lo userà per vedere come fare il ponte fra i mondi? Scommetto che potrei aiutarlo. Probabilmente ormai lo so usare proprio come si deve». «Non so» disse Serafina Pekkala. «Come lo farà, e quale sarà il suo compito, noi non sappiamo dirlo. Vi sono poteri che parlano a noi, e altri poteri al di sopra di essi; e vi sono cose che restano segrete anche al più alto dei sommi». «L'aletiometro me lo potrebbe dire! Potrei consultarlo subito...» Solo che faceva troppo freddo; non sarebbe mai riuscita a tenerlo in mano. Allora si infagottò ben bene, e chiuse accuratamente il cappuccio per difendersi dal vento, lasciando aperta solo una fessura per gli occhi. In avanti e un po’ più in basso, la lunga fune si allungava in lontananza a partire dall'anello cui era appesa la navicella, tirata da sei o sette streghe sedute sui loro rami di pino-nuvola. Splendevano le stelle, luminose e fredde e dure come diamanti. «Come mai voi non avete freddo, Serafina Pekkala?» «Noi sentiamo il freddo, ma non ce ne importa, perché non ci può far male. E se ci infagottassimo contro il freddo, non potremmo percepire altre cose, come il luminoso formicolio delle stelle, o la musica dell'Aurora Boreale, o la cosa più bella di tutte, la carezza di seta del chiaro di luna sopra la pelle. Vale la pena di sentire il freddo, in cambio». «E potrei provarle anch'io, queste cose?» «No. Tu moriresti se ti togliessi di dosso quelle pellicce. Resta ben coperta». «Per quanto tempo vivono le streghe, Serafina Pekkala? Farder Coram parla di centinaia di anni. Ma tu non sembri affatto una vecchia». «Io ho trecento anni, o forse di più. La nostra più vecchia madre-strega ne ha quasi mille. Un giorno, Yambe-Akka verrà per lei. Un giorno verrà anche per me. È la dea dei morti. Lei viene sorridendo, gentilmente, e allora tu sai che è tempo di morire». «Ma esistono uomini-strega? O sono solo donne?» «Ci sono degli uomini che sono al nostro servizio, come il console a Trollesund. E ci sono gli uomini che noi prendiamo per amanti o per mariti. Tu sei molto giovane, Lyra, troppo giovane per capire queste cose, ma io te le dirò ugualmente, e tu le capirai più tardi: gli uomini ci passano davanti agli occhi simili alle farfalle, creature di una breve stagione. Noi li amiamo: sono coraggiosi, belli, capaci e intelligenti; e quasi subito muoiono. Muoiono così presto che i nostri cuori sono costantemente torturati dal dolore. Noi mettiamo al mondo i loro figli, che sono streghe se sono femmine, o altrimenti umani; e poi, in un batter di ciglia, eccoli che se ne sono andati: schiantati, distrutti, perduti. Anche i nostri figli, anche loro. Mentre cresce, un ragazzino si crede immortale. Sua madre sa che non lo è. E ogni volta diventa più doloroso, finché alla fine il cuore ti si spezza. È allora, forse, che viene a cercarti Yambe-Akka. Lei è ancora più vecchia della tundra. Per lei, forse, la vita di una strega è breve come per noi quella degli uomini». «Tu hai amato Farder Coram?» «Sì. Lui lo sa?» «Non lo so, però so che ti ama». «Quando mi ha salvato era giovane e forte e pieno d'orgoglio e bellezza. Io l'ho amato subito. Avrei voluto cambiar di natura, avrei rinunciato al formicolio delle stelle e alla musica dell'Aurora; non avrei volato mai più... Avrei dato via tutto questo in un momento, senza un solo pensiero, per essere la moglie di un gyziano e vivere nella sua barca, e preparargli da mangiare, condividere il suo letto, partorire i suoi figli. Ma non si può mutare quel che si è; solo ciò che si fa. Io sono una strega. Lui è un umano. Ci sono rimasta insieme abbastanza a lungo da farci un bambino...» «Ma lui non mi ha detto niente! È una ragazza? Una strega?» «No. Un maschio, ed è morto nella grande epidemia di quarant'anni fa, la malattia che venne dall'Oriente. Povero bimbo; appena una breve scintilla di vita, accesa e poi subito spenta, proprio come la più effimera delle farfalle. E ha strappato dei pezzi del mio cuore e se li è portati via, come sempre succede. Quello di Farder lo ha spezzato. E poi mi è giunta la chiamata perché ritornassi al mio popolo, perché Yambe-Akka aveva preso mia madre, e io ero la regina del clan. E quindi me ne andai, così come dovevo». «E Farder Coram non lo hai mai più visto?» «Mai. Ho udito parlare delle sue imprese; ho sentito che era stato ferito dagli Skraeling, con una freccia avvelenata, e ho inviato erbe e incantesimi per aiutarlo a guarire; ma non ho avuto la forza di rivederlo. Ho sentito di come ne fosse rimasto segnato, e indebolito, e di come sia cresciuta la sua sapienza, dei suoi intensi studi e delle sue vaste letture, e sono stata orgogliosa di lui e della sua virtù. Però continuai a starne lontano, perché quelli erano tempi pericolosi, per il mio clan, e incombevano minacce di guerra tra le streghe; e poi, pensavo che mi avrebbe dimenticato e si sarebbe trovato una moglie umana...» «Non l'avrebbe mai fatto» disse Lyra, risolutamente. «Dovresti andare a trovarlo. Lui ti ama ancora, io lo so». «Ma lui proverebbe vergogna della sua vecchiaia, e a me dispiacerebbe metterlo in queste condizioni». «Può darsi. Però almeno dovresti mandargli un messaggio. Io la penso così». Per un bel pezzo, Serafina Pekkala non disse nulla. Pantalaimon divenne una rondine di mare, e volò un istante fino al suo ramo, come per ammettere che forse erano stati un po’ insolenti. Poi Lyra disse: «Ma come mai noi tutti abbiamo un daimon, Serafina Pekkala?» «Tutti lo chiedono, e nessuno sa la risposta. Da quando esistono gli esseri umani esistono anche i daimon. È quel che ci rende diversi dagli animali». «Sì! Certo che siamo proprio diversi da loro... Come gli orsi. Sono proprio strani, eh, gli orsi? Tu pensi che siano come le persone, e poi all'improvviso ti fanno qualcosa di così strano e feroce da farti pensare che non riuscirai mai a capirli... Però, sai, una volta Iorek mi ha detto che per lui la sua armatura era proprio come il daimon per una persona. È la sua anima, mi ha detto. Solo che qui torniamo un'altra volta a essere diversi, perché la sua armatura l'ha fatta lui, lui stesso. L'armatura che aveva prima gliel'avevano portata via quando lo hanno mandato in esilio, e lui ha trovato del ferro celeste e si è fatto un'armatura nuova, come uno che si faccia una nuova anima. Noi non possiamo mica farceli da soli, i nostri daimon. E poi la gente di Trollesund lo ha fatto ubriacare a forza di bevande alcoliche e gliel'ha portata via, e io ho scoperto dov'era e lui se l'è ripresa... Però quello che non capisco è questo: come mai sta venendo a Svalbard anche lui? Lo attaccheranno. Forse lo ammazzeranno... Io voglio molto bene a Iorek. Gli voglio tanto bene che vorrei che non fosse venuto con noi». «Te lo ha detto chi è?» «Solo il suo nome. E anche quello, è stato il console, a Trollesund, a dircelo». «È un orso di nobili natali. Un principe. In effetti, se non avesse commesso un grave crimine, oggi sarebbe il re degli orsi». «Mi ha detto che il loro re si chiama Iofur Raknison». «Iofur Raknison è salito al trono quando Iorek Byrnison è stato esiliato. Iofur è un principe, ovviamente, altrimenti non gli consentirebbero di regnare; ma lui è dotato di un'intelligenza di tipo umano; stringe alleanze, sottoscrive trattati; non vive, come fanno gli orsi, in fortini fatti di ghiaccio, ma in un nuovo palazzo appena costruito; parla di scambiare ambasciatori con le nazioni degli umani e di sviluppare le miniere di fuoco con l'aiuto di ingegneri umani... È molto abile e sottile. C'è chi dice che sia stato lui a provocare Iorek a commettere l'atto per cui è stato esiliato; e altri dicono che comunque, se pure non l'avesse fatto, lui li incoraggia a pensare di sì, perché questo accresce la sua reputazione di abilità e di astuzia». «Ma cos'è che ha fatto Iorek? Vedi, una delle ragioni per cui io gli voglio bene è che mio padre ha fatto la stessa cosa che ha fatto lui, ed è stato punito. Mi sembra che si assomiglino molto. Iorek mi ha detto di aver ucciso un altro orso, ma non mi ha mai raccontato come è andata». «La contesa nacque a proposito di un'orsa. Il maschio che Iorek ha ucciso non volle segnalare di esser disposto ad arrendersi, secondo le usanze, quando fu chiaro che Iorek era il più forte. Con tutto il loro orgoglio, gli orsi non mancano mai di riconoscere la superiorità di forze di un altro orso, e di arrendersi a essa, ma per una qualche ragione quell'orso non lo fece. C'è chi dice che Iofur Raknison aveva influenzato in qualche modo la sua mente, o gli aveva dato da mangiare delle erbe che lo avevano disorientato. Comunque, quel giovane orso continuò a insistere e Iorek Byrnison si lasciò sopraffare dalla sua stessa rabbia. Il caso non fu difficile da giudicare; avrebbe dovuto ferire, non uccidere». «E quindi, se non fosse per questo, il re sarebbe lui» disse Lyra. «E io ho sentito qualcosa a proposito di Iofur Raknison dal titolare della Cattedra Palmeriana, al Jordan, perché lui era stato al Nord e lo aveva conosciuto. Diceva... Vorrei tanto riuscire a ricordarmelo... Penso che fosse che era arrivato al trono con l'inganno, o qualcosa del genere... Senti, però, una volta Iorek mi ha detto che era impossibile ingannare gli orsi, e mi ha dimostrato che io non ci riuscivo. E invece sembra che qui siano stati imbrogliati tutti e due, lui e quell'altro orso. Magari solo gli altri orsi possono ingannare un orso, e gli esseri umani no. Solo... La gente di Trollesund, quelli lo hanno imbrogliato, no? Quando lo hanno fatto ubriacare e gli hanno rubato l'armatura». «Quando gli orsi si comportano come gli umani, forse ingannarli è possibile» disse Serafina Pekkala. «E forse quando si comportano da orsi no. Nessun orso si metterebbe a bere alcolici, normalmente. Iorek Byrnison lo ha fatto per dimenticare la vergogna dell'esilio, ed è stato solo questo che ha permesso alla gente di Trollesund di imbrogliarlo». «Ah, sì» disse Lyra, annuendo. Quell'idea la soddisfaceva. La sua ammirazione per Iorek era quasi illimitata, ed era contenta di trovare una conferma della sua nobiltà. «È davvero un'idea intelligente» disse. «Io non ci sarei arrivata, se non me l'avessi detto tu. Probabilmente sei più intelligente tu della signora Coulter, secondo me». Continuarono a volare, e Lyra masticò un po’ della carne di foca che si trovò in una tasca. «Serafina Pekkala» disse dopo qualche tempo, «che cos'è la Polvere? Perché a me pare che tutti questi guai riguardino la Polvere, però nessuno mi ha detto che cos'è». «Non lo so» rispose Serafina Pekkala. «Le streghe non si sono mai preoccupate della Polvere. Tutto ciò che posso dirti è che dove ci sono preti, lì c'è la paura della Polvere. La signora Coulter non è un prete, ovviamente, ma è una potente rappresentante del Magisterium, ed è stata lei a metter su l'Intendenza per l'Oblazione e a convincere la Chiesa a finanziare Bolvangar, a causa del suo interesse per la Polvere. Noi non riusciamo a capire i sentimenti che lei prova al riguardo. Ma ci sono un sacco di cose che non comprendiamo. Vediamo che i tartari si fanno dei buchi nel cranio, e non possiamo che stupirci della stranezza di questo fatto. Così anche la Polvere può essere una cosa strana, e noi ce ne meravigliamo, ma non ce ne inquietiamo troppo e non ci mettiamo a fare a pezzi le cose per esaminarle. Queste cose le lasciamo alla Chiesa». «La Chiesa?» Le era tornata in mente una cosa; si ricordava di aver parlato con Pantalaimon, nelle Fens, di quale potesse essere la forza che faceva muovere l'ago dell'aletiometro, e avevano pensato al mulino fotonico posto sull'altare d'onore del Gabriel College, e a come le particelle elementari facevano muovere in tondo le sue piccole pale. L'Intercessore, lì, era stato molto chiaro sul legame che univa le particelle elementari e la religione. «Potrebbe essere» disse, annuendo. «La maggior parte delle cose della Chiesa quelli le tengono segrete, dopo tutto. Ma la maggior parte delle cose della Chiesa è roba vecchia, e la Polvere non è vecchia affatto, a quanto ne so. Mi chiedo se me lo potrebbe dire Lord Asriel...» Fece un altro sbadiglio. «Sarà meglio che io mi metta giù» disse a Serafina Pekkala, «o probabilmente mi congelerò. Ho avuto freddo giù a terra, ma fino a questo punto mai. Penso che forse ne morirei, se si mette a fare più freddo ancora». «E allora mettiti giù, e avvolgiti ben bene nelle pellicce». «Sì, va bene. Se proprio dovessi morire, preferirei morire quassù piuttosto che là sotto, a ogni modo. Quando ci hanno messo sotto quella specie di lama, ho creduto che fosse arrivato il momento... Lo abbiamo pensato tutti e due. Oh, è stato proprio crudele. Comunque, adesso ci mettiamo giù. Svegliaci quando arriviamo» disse, e si gettò sulla pila delle pellicce, goffa e dolorante in tutto il corpo per la profonda intensità del freddo, e si sistemò il più vicino possibile all'addormentato Roger. E così i quattro viaggiatori proseguirono il volo, dormendo nel pallone incrostato di ghiaccio, verso le rocce e i ghiacciai, le miniere di fuoco e i fortini di ghiaccio di Svalbard. Serafina Pekkala chiamò l'aeronauta, e lui si svegliò di colpo, intontito dal freddo ma già consapevole, a causa dei movimenti della navicella, del fatto che c'era qualcosa che non andava. Stavano infatti ondeggiando selvaggiamente, sotto i colpi sferrati dai venti al pallone rigonfio, e le streghe che tiravano la fune riuscivano a malapena a trattenerlo. Se lo avessero lasciato andare, avrebbe subito perso la rotta e, a giudicare dalla rapida occhiata che lanciò alla bussola, sarebbero stati trascinati via verso la Nuova Zembla ad almeno centocinquanta chilometri all'ora. «Dove siamo?» gli sentì gridare Lyra. Anche lei stessa si stava più o meno svegliando, a disagio per quei movimenti, e così infreddolita da sentirsi tutta intorpidita, in ogni parte del corpo. Non riuscì a cogliere la risposta della strega, ma attraverso il cappuccio semi chiuso vide, alla luce di una lanterna ambarica, Lee Scoresby tenersi a un montante e tirare una fune che arrivava proprio fino all'involucro che conteneva il gas. Diede uno strappo netto, come per sbloccare una qualche ostruzione, e scrutò in mezzo a quell'oscurità che li schiaffeggiava da ogni parte prima di assicurare la fune a una galloccia dell'anello di sospensione. «Sto facendo uscire un po’ di gas» gridò a Serafina Pekkala. «Così andremo giù. Siamo troppo in alto, di molto». La strega gli urlò qualcosa in risposta, ma di nuovo Lyra non arrivò a coglierla. Anche Roger si stava svegliando; gli scricchiolii della navicella sarebbero bastati a interrompere il più profondo dei sonni, anche senza contare gli strattoni e gli sbatacchiamenti. Il daimon di Roger e Pantalaimon si strinsero insieme come scimmiette, e Lyra si concentrò per restarsene ferma dov'era invece di mettersi a saltare su e giù dalla paura. «È tutto a posto» disse Roger, di umore molto più allegro, pareva, di lei. «Appena saremo giù possiamo fare un bel fuoco e scaldarci. Ho un po’ di fiammiferi in tasca. Li ho fregati in cucina, a Bolvangar». Sul fatto che il pallone stava scendendo non c'erano dubbi, visto che un secondo più tardi si trovarono avvolti da una densa, gelida nuvola. Videro nastri e brandelli della nube stessa passare in mezzo alla navicella, e poi tutto, di colpo, si oscurò. Era la più densa nebbia che Lyra avesse mai visto. Pochi istanti dopo si sentì un altro grido di Serafina Pekkala, e l'aeronauta slegò la fune dalla galloccia e la mollò. Quella gli balzò in alto tra le mani, e malgrado gli scricchiolii e gli schiaffi e il ruggito del vento che passava fra i cordami del pallone, Lyra udì un gran colpo sordo venire da qualche parte molto più in su. Lee Scoresby vide i suoi occhi spalancati. «Quella è la valvola del gas» le gridò. «Lavora su una molla che tiene il gas chiuso lì dentro. Quando io do uno strappo all'ingiù, un po’ di gas sfugge da sopra, e noi perdiamo forza di galleggiamento e scendiamo più in basso». «Siamo quasi...» Non finì la frase, perché accadde qualcosa di orribile. Una creatura grossa quanto la metà di un uomo, con ali coriacee e artigli uncinati, si stava arrampicando oltre la fiancata della navicella verso Lee Scoresby. Aveva il capo appiattito, occhi sporgenti e una larga bocca di rana, ed emetteva zaffate di un lezzo abominevole. Lyra non ebbe neppure il tempo di lanciare un urlo, prima che Iorek Byrnison si levasse in piedi e lo sbattesse via. Cadde giù dalla navicella e svanì lanciando acute strida. «Demone delle falesie» disse Iorek, brevemente. Un momento dopo comparve Serafina Pekkala, che si aggrappò a uno dei lati della navicella e parlò in tono di urgenza. «I demoni delle falesie ci stanno attaccando. Porteremo il pallone fino a terra, e poi dovremo pensare a difenderci. Stanno...» Lyra però non sentì il resto delle sue parole, perché si udirono una lacerazione e uno strappo, e ogni cosa si inclinò da una parte. Poi un colpo tremendo gettò i tre umani contro il lato del pallone dov'era accatastata l'armatura di Iorek Byrnison. Iorek allungò una delle sue grandi zampe per trattenerli all'interno, data la violenza dei sobbalzi. Serafina Pekkala era sparita. Il rumore era terribile: più alte di ogni altro suono giunsero le strida dei demoni delle falesie, e Lyra se li vide sfrecciare accanto e ne colse la puzza mostruosa. Poi venne un altro sobbalzo, così improvviso che tornò a gettarli tutti sul fondo della navicella, che ricominciò a scendere a velocità spaventosa, girando tutto il tempo su se stessa. Pareva che fossero stati strappati via dal pallone, e cadessero senza più nulla che li trattenesse; poi venne un'altra serie di strattoni e di urti e la navicella fu rapidamente gettata da una parte all'altra, come se stessero rimbalzando fra due pareti di roccia. L'ultima cosa che Lyra vide fu Lee Scoresby che sparava con la sua pistola a canna lunga a un demone delle falesie, dritto sul muso; poi chiuse strettamente gli occhi e si aggrappò alla pelliccia di Iorek Byrnison con appassionata paura. Ululati, grida, fischi e frustate del vento, la navicella che strideva come un animale torturato, riempivano l'aria di orrendi rumori selvaggi. Poi venne ancora un sobbalzo, il peggiore di tutti, e lei si trovò scagliata irrimediabilmente fuori dalla navicella. Una violenta torsione l'aveva costretta a lasciare la presa, poi il colpo le svuotò i polmoni lasciandola senza respiro, e toccò terra in maniera talmente scomposta da non saper più neppure da che parte fossero l'alto e il basso; e il suo viso dentro il cappuccio ben chiuso e legato si trovò pieno di cristalli secchi, freddi, polverosi... Era neve; era atterrata su un mucchio di neve. Era stata talmente sballottata che faceva fatica anche solo a pensare. Se ne stette ferma e buona per parecchi secondi, poi debolmente sputò la neve fuori dalla bocca e soffiò piano piano sino a liberare un po’ di spazio in cui respirare. Pareva che non ci fosse nulla che le facesse male in maniera particolare; era solo che si sentiva proprio senza fiato. Cautamente, provò a muovere le mani, poi i piedi, le braccia, le gambe, e ad alzare la testa. Riuscì a vedere ben poco, perché aveva ancora il cappuccio pieno di neve. Con sforzo, come se le mani le pesassero una tonnellata ciascuna, la spazzolò via e cercò di sbirciar fuori. Vide un mondo fatto di grigi, grigi pallidi e grigi scuri, e neri, con vagabondi ciuffi di nebbia simili a ghirlande. I soli suoni che poteva sentire erano le lontane strida dei demoni delle falesie, su su in alto, e l'urto delle onde sugli scogli, a una certa distanza. «Iorek!» gridò. La sua voce era debole e tremante. Provò di nuovo, ma non rispose nessuno. «Roger!» chiamò, con lo stesso risultato. Era come se fosse rimasta sola al mondo, ma com'è ovvio del tutto sola non lo era mai, e Pantalaimon spuntò fuori dal giaccone, in forma di topo, per tenerle compagnia. «Ho controllato l'aletiometro» disse, «è tutto a posto. Nulla di rotto». «Ci siamo perduti, Pan!» disse lei. «Li hai visti quei demoni delle falesie? E il signor Scoresby, quando gli ha sparato? Il Signore ci aiuti, se quelli scendono quaggiù...» «Sarà meglio che cerchiamo di trovare la navicella» disse lui, «forse». «È meglio che non ci mettiamo a urlare» disse lei. «L'ho fatto proprio adesso, ma forse è meglio di no, casomai ci sentissero quelli lassù. Vorrei sapere dove ci troviamo». «Magari non ci piacerebbe, se lo sapessimo» osservò lui. «Potremmo benissimo trovarci ai piedi di una scogliera impossibile da risalire, con in cima i demoni delle falesie pronti ad avvistarci appena si alza la nebbia». Lei esplorò a tentoni quel che aveva intorno, dopo qualche altro minuto di riposo, e si rese conto che era finita in uno spazio tra due scogli coperti di ghiaccio. Una gelida nebbia copriva ogni cosa; da una parte venivano i colpi delle onde, a una ventina di metri di distanza, forse, a giudicare dal rumore, mentre dal cielo, in alto, venivano ancora le strida dei demoni delle falesie, anche se ora pareva che si stessero calmando un poco. Non riusciva a vedere a più di un metro, al massimo, in quella bruma, e persino gli occhi di gufo di Pantalaimon erano inutili. Allora si incamminò con fatica, perdendo l'appiglio e scivolando sulle rocce irregolari, allontanandosi dalle onde e risalendo un poco la riva, e non trovò altro che rocce e neve, senza alcun segno del pallone o dei suoi occupanti. «Ma non possono essere scomparsi nel nulla» bisbigliò. Pantalaimon andò, in forma di gatto, a esplorare il terreno un po’ più avanti, e si imbatté in quattro pesanti sacchi che si erano rotti nella caduta lasciando uscire la sabbia che si stava già indurendo per il gelo. «Zavorra» disse Lyra. «Devono averla buttata giù per tornare ad alzarsi...» Inghiottì con forza per dominare il groppo che aveva in gola, o forse la paura che aveva in cuore, o tutte e due. «Oh, Signore, ho paura» disse. «Spero che stiano tutti bene». Lui venne tra le sue braccia e poi, in forma di topo, le si insinuò nel cappuccio, dove non poteva esser visto. Lei udì un rumore, qualcosa che graffiava una roccia, e si voltò per vedere cos'era. «Iorek!» Ma dovette rimangiarsi la parola senza neanche finirla, perché non era affatto Iorek Byrnison. Era un orso sconosciuto, che indossava una levigata armatura su cui l'umidità si era congelata in aghi di brina, e con una piuma infilata nell'elmo. Era fermo, a un paio di metri di distanza, e lei pensò che stavolta era davvero arrivata alla fine. L'orso aprì la bocca e ruggì. Dalla scogliera giunse un'eco, che stimolò altre strida lontane, dall'alto. Un altro orso venne fuori dalla nebbia, poi un altro ancora. Lyra rimase ferma, stringendo i suoi piccoli pugni umani. Gli orsi rimasero fermi, fino a che il primo non disse: «Il tuo nome?» «Lyra». «Da dove sei venuta?» «Dal cielo». «In pallone?» «Sì». «Vieni con noi. Sei nostra prigioniera. Ora vieni. E sbrigati». Stanca e spaventata, Lyra prese ad avanzare incespicando sulle rocce scivolose e aspre, tenendo dietro all'orso, e chiedendosi come avrebbe mai fatto a uscir fuori, a forza di chiacchiere, da quella situazione. Diciannove Prigionia Gli orsi condussero Lyra in una gola della scogliera, dove la nebbia era ancora più fitta che sulla riva. Le grida dei demoni delle falesie e il rombo delle ondate si fecero sempre più deboli mentre salivano, e ben presto le strida incessanti degli uccelli marini rimasero l'unico suono. Si arrampicarono in silenzio su rocce e mucchi di neve, e malgrado Lyra ficcasse gli occhi spalancati nel grigio che li circondava, e tendesse le orecchie per sentir qualche suono da parte dei suoi amici, avrebbe potuto essere l'unico essere umano in tutta Svalbard; e Iorek avrebbe potuto essere morto. Il sergente degli orsi non le disse nulla fino a che non si trovarono su un terreno pianeggiante. Lì si fermarono. Dal rumore delle onde, Lyra dedusse che avevano raggiunto la cima delle scogliere, e non osò scappar via per paura di caderne giù. «Guarda in su» disse l'orso, mentre un soffio di brezza spostava lateralmente la pesante cortina di bruma. Di luce, comunque, ce n'era poca, ma Lyra guardò, e si rese conto di trovarsi dinanzi a una vasta costruzione di pietra. Era alta quanto la parte più alta del Jordan College, ma assai più massiccia, e intagliata da cima a fondo con rappresentazioni guerresche, che mostravano orsi vittoriosi e Skraeling che si arrendevano, e tartari incatenati e ridotti in schiavitù nelle miniere di fuoco, e zeppelin venuti da ogni parte del mondo a recar doni e tributi al re degli orsi, Iofur Raknison. Almeno, questo le disse l'orso sergente riguardo ai soggetti di quei rilievi. Lei dovette accettare la sua parola in merito perché ogni sporgenza e cornice della facciata profondamente scolpita era occupata da sule e scarabei stercorari, che gracchiavano e stridevano e volavano in tondo costantemente, e i cui escrementi avevano ricoperto ogni parte dell'edificio con uno spesso strato color bianco sporco. Gli orsi sembravano non vederla neppure, quella sporcizia, e se la portarono dietro entrando dall'enorme arco, sul terreno gelato tutto lercio di escrementi di uccelli. C'era un cortile, e alti scalini, e cancelli, e in ogni punto orsi in armatura che interrogavano i nuovi venuti chiedendo loro la parola d'ordine. Avevano delle armature lucide e scintillanti, e tutti avevano delle piume sull'elmo. Lyra non riuscì a evitare di confrontare ognuno degli orsi che vedeva con Iorek Byrnison, e sempre a suo favore; era più possente, più aggraziato, e la sua armatura era un'armatura vera, colorata di ruggine, intaccata dai combattimenti, per nulla elegante, smaltata e decorativa come la maggior parte di quelle che si vedeva adesso intorno. Man mano che si addentravano all'interno, la temperatura saliva, e così anche qualcos'altro. Nel palazzo di Iofur c'era una puzza repellente; grasso di foca irrancidito, sterco, sangue, rifiuti d'ogni sorta. Lyra spinse indietro il cappuccio per sentir meno caldo, ma non poté evitare di storcere continuamente il naso. Sperava che gli orsi non fossero capaci di leggere le espressioni umane. Ogni pochi metri delle staffe sorreggevano lampade a grasso di foca, e nelle ombre tremolanti che lanciavano non era sempre facile neppure vedere dove metteva i piedi. Infine si fermarono davanti a una pesante porta di ferro. Un orso guardiano tirò indietro un massiccio catenaccio e il sergente colpì Lyra con la zampa facendola ruzzolare attraverso la porta. Prima ancora di riuscire a rimettersi in piedi, sentì che il catenaccio veniva tirato dietro di lei. Il buio era profondo, ma Pantalaimon divenne una lucciola e diffuse una fievole luce all'intorno. Si trovavano in una cella angusta con l'umidità che sgocciolava dalle pareti, e un banco di pietra per tutto mobilio. Nell'angolo più lontano c'era un fagotto di stracci che lei pensò servissero per il letto, e questo era tutto ciò che riusciva a vedere. Lyra si sedette, con Pantalaimon sulla spalla, e tastò fra gli abiti l'aletiometro. «Certo che è stato sballottato un bel po’, Pan» bisbigliò. «Spero che funzioni ancora». Pantalaimon volò fino al suo polso e rimase lì a brillare, mentre Lyra si calmava e si concentrava. Una parte di lei trovò piuttosto notevole il fatto di poter star lì nel bel mezzo di un terribile pericolo ed essere tuttavia capace di sprofondare nello stato di trance necessaria per leggere l'aletiometro; eppure, era talmente entrato a far parte di lei che le domande, anche le più complesse, si risolvevano da sole nei simboli che le costituivano, con la stessa naturalezza con cui i suoi muscoli facevano muovere le sue membra; non aveva quasi bisogno di pensarci. Spostò le lancette e pensò la domanda: «Dov'è Iorek?» La risposta giunse subito: «A una giornata di distanza, trascinato laggiù dal pallone dopo che tu sei caduta; ma sta affrettandosi a venire qui». «E Roger?» «Con Iorek». «Cosa vuol fare Iorek?» «Intende far irruzione nel palazzo e salvarti, a dispetto di tutte le difficoltà». Lei mise via l'aletiometro, ancor più ansiosa di prima. «Non glielo permetteranno, vero?» disse. «Sono davvero in troppi, loro. Vorrei essere una strega, Pan, così tu potresti andartene via e trovarlo e portargli dei messaggi e tutto, così potremmo fare un piano come si deve...» E fu allora che si prese il peggiore spavento della sua vita. La voce di un uomo parlò a pochi metri di distanza, e disse: «Chi sei tu?» Lyra fece un salto lanciando un grido d'allarme. Pantalaimon divenne subito un pipistrello, e si mise a volare intorno alla sua testa, mentre lei si addossava con la schiena al muro. «Eh? Eh?» tornò a dire l'uomo. «Chi è là? Parlate! Parlate!» «Trasformati un'altra volta in una lucciola, Pan» disse lei con voce incerta. «Ma non gli andare troppo vicino». Il piccolo punto di luce vacillante danzò nell'aria e andò fluttuando a girare attorno alla testa dell'uomo che aveva parlato. Non era affatto un mucchio di stracci, in realtà: era un uomo dalla barba grigia incatenato al muro, con gli occhi scintillanti alla luminescenza di Pantalaimon e i capelli arruffati lunghi fin oltre le spalle. Il suo daimon, un serpente dall'aria affaticata, gli stava accucciato in grembo, dardeggiando la lingua, di tanto in tanto, quando Pantalaimon gli volava più vicino. «Come ti chiami?» chiese lei. «Jotham Santelia» replicò l'altro. «Sono il Regio Professore di Cosmologia all'Università di Gloucester. Tu chi sei?» «Lyra Belacqua. Perché ti hanno rinchiuso?» «Malvagità e gelosia... Da dove vieni? Eh?» «Dal Jordan College» disse lei. «Cosa? Oxford?» «Sì». «Quel farabutto di Trelawney è ancora lì? Eh?» «Il titolare della Cattedra Palmeriana? Sì» disse lei. «Ah sì, per Dio! Eh? Avrebbero dovuto costringerlo a dare le dimissioni da un sacco di tempo. Quel plagiario, quel mostro di doppiezza! Quel bellimbusto!» Lyra emise un suono indefinito. «Ha già pubblicato il suo articolo sui fotoni gamma?» domandò il professore, sporgendo il viso in direzione di quello di Lyra. Lei indietreggiò. «Non lo so» disse, e poi, inventando la risposta per pura abitudine, «no», proseguì: «Ora che mi ricordo. Ha detto che doveva ancora controllare certi dati. E... ha detto che voleva scrivere qualcosa anche sulla Polvere. Proprio così». «Ribaldo! Ladro! Mascalzone! Furfante!» gridò il vecchio, tremando con tanta violenza che Lyra temette che si facesse venire un colpo. Il suo daimon gli scivolò via letargicamente dal grembo mentre il professore si batteva coi pugni sugli stinchi. Gocce di saliva gli volavano via dalla bocca. Se c'era qualcosa di improbabile in una ragazzina male in arnese che spuntava nella sua cella e conosceva proprio l'uomo da cui era ossessionato, il regio professore non se ne rese conto. Era proprio pazzo, in effetti, e non c'era da stupirsene, povero vecchio; però poteva possedere qualche brandello di informazione che a Lyra poteva servire. Quindi lei gli si sedette attentamente accanto, non così vicina che lui potesse toccarla, ma abbastanza perché la lucetta di Pantalaimon glielo facesse vedere chiaramente. «Una delle cose di cui il professor Trelawney si vantava sempre» disse, «era che lui conosceva benissimo il re degli orsi...» «Vantarsi! Eh? Eh? Ha proprio un sacco di cose di cui vantarsi! Non è altro che uno zerbinotto! Quel pirata! Neanche un briciolo di ricerca originale a suo nome. Tutto quanto fregato a gente migliore di lui!» «Sì, questo è proprio vero» disse Lyra con grande serietà. «E quando poi si mette a fare qualcosa per conto suo, sbaglia tutto quanto». «Sì! Sì! Assolutamente! Nessun talento, nessuna immaginazione, tutto un imbroglio da cima a fondo!» «Voglio dire, per esempio» disse Lyra, «scommetto che lei degli orsi ne sa molto più di lui, tanto per cominciare». «Gli orsi» disse il vecchio, «ah! Ci potrei scrivere sopra un trattato! È per questo che mi hanno messo dentro, sai». «Cioè?» «Ne so troppo di loro, e non hanno il coraggio di ammazzarmi. Non osano, anche se gli piacerebbe molto. Io so, capisci. Ho degli amici. Sì! Amici potenti!» «Già» disse Lyra. «E scommetto che lei come insegnante è proprio straordinario» proseguì. «Con tutto il suo sapere e la sua esperienza». Pur nelle profondità della sua pazzia un po’ di buon senso baluginava ancora, e lui la guardò severamente, quasi sospettasse che la sua fosse una battuta sarcastica. Ma lei aveva passato tutta la sua vita a trattare con degli Accademici sospettosi e pieni di bizze, e gli rimandò un tale sguardo di blanda ammirazione da ammansirlo completamente. «Insegnare» disse, «insegnare... Sì, ero bravo a insegnare. Datemi l'allievo giusto, e io accenderò il fuoco nella sua mente!» «Perché non è giusto che tutto il suo sapere sparisca e basta» disse Lyra in tono di incoraggiamento. «Dovrebbe venir trasmesso, in modo che la gente si ricordi di lei». «Sì» disse lui, annuendo con serietà. «È un'osservazione molto acuta da parte tua, bambina mia. Come ti chiami?» «Lyra» ripeté lei. «Perché non mi insegna qualcosa sugli orsi?» «Gli orsi...» fece lui, dubbioso. «A me in realtà piacerebbe sapere della Cosmologia e della Polvere, ma non sono abbastanza brava. Per quelle cose, ci vogliono degli studenti davvero bravi. Però potrei imparare qualcosa sugli orsi. Quello me lo potrebbe insegnare senza problemi. E magari potremmo fare una specie di allenamento con quello e poi passare alla Polvere, forse». Lui tornò ad annuire. «Sì» disse, «sì, credo che tu abbia ragione. C'è una corrispondenza tra il microcosmo e il macrocosmo! Le stelle sono vive, bimba! Lo sapevi questo? Tutto quanto là fuori è vivo, e ci sono grandi progetti in corso! L'universo è pieno di intenzionalità, sai. Ogni cosa accade per uno scopo. Il tuo scopo era di farmi ricordare di questo. Bene, bene: nella mia disperazione l'avevo dimenticato. Bene! Eccellente, bambina mia!» «E così, lei ha conosciuto il re? Iofur Raknison?» «Sì. Oh, sì. Sono venuto qui dietro suo invito, sai. Lui intendeva mettere su un'università. Mi doveva fare Vice-Cancelliere. Sarebbe stato come fumo negli occhi per l'Istituto Artico Reale, eh! Eh? E quel farabutto di Trelawney! Ha!» «E poi cos'è successo?» «Sono stato tradito da gente che non vale niente. Fra i quali Trelawney, come è ovvio. Era qui anche lui, sai. A Svalbard. A spargere menzogne e calunnie a proposito delle mie qualifiche. Calunnie! Diffamazione! Chi è stato a scoprire la prova definitiva dell'ipotesi di Barnard-Stokes, eh? Eh? Sì, Santelia, ecco, proprio lui. Trelawney non voleva accettarlo. Quell'infame mentitore! E così Iofur Raknison mi ha fatto gettare qui dentro. Ma ne uscirò un giorno, vedrai. E sarò Vice-Cancelliere, altroché! E allora, voglio vederlo, Trelawney, venire a implorare pietà. E voglio vederlo, il Comitato per le pubblicazioni dell'Istituto Artico Reale, se si permetterà di respingere i miei contributi. Ah! Li smaschererò tutti, dal primo all'ultimo!» «Iorek Byrnison secondo me le darà ragione, quando ritornerà» disse Lyra. «Iorek Byrnison? Inutile sperarci. Lui non ritornerà mai più». «In realtà sta per arrivare». «E allora lo uccideranno. Vedi, lui non è più un orso. È un reietto, come me. Degradato, capisci. Non ha più diritto a nessuno dei privilegi che spettano agli orsi». «Ma ammesso che Iorek Byrnison ritornasse, comunque» disse Lyra, «ammesso che sfidasse Iofur Raknison a duello...» «Oh, non glielo permetterebbero mai» disse il professore con gran decisione. «Iofur non si abbasserebbe mai a riconoscere il diritto di Iorek Byrnison a battersi con lui. Non lo ha, questo diritto. A questo punto Iorek è come se fosse una foca, un tricheco, non un orso. O peggio: un tartaro, uno Skraeling. Non sarebbero disposti a combattere con lui onorevolmente, come spetta a un orso; lo ammazzerebbero con gli scaglia-fuoco prima che potesse avvicinarsi. Nessuna speranza. E nessuna pietà». «Oh» disse Lyra, con il cuore pesante di disperazione. «E cosa può dirmi sugli altri prigionieri degli orsi? Sa dov'è che li tengono?» «Altri prigionieri?» «Come... Lord Asriel». Il modo di fare del professore mutò di colpo, completamente. Si fece piccolo piccolo e si ritrasse contro il muro, e scosse il capo come per metterla in guardia. «Sssh! Piano. Ti sentiranno!» bisbigliò. «Ma perché non dobbiamo parlare di Lord Asriel?» «Proibito! Pericolosissimo! Iofur Raknison non permette neppure che lo si nomini!» «Perché?» chiese Lyra, facendoglisi più vicina e mettendosi anche lei a bisbigliare per non allarmarlo. «Quello di tener prigioniero qui Lord Asriel è un incarico speciale assegnato a Iofur dall'Intendenza per l'Oblazione» rispose il vecchio bisbigliando. «È venuta qui la signora Coulter in persona, a trovare Iofur, e a offrirgli ogni genere di ricompensa per tener lontano Lord Asriel. Io lo so, vedi, perché a quei tempi io stesso godevo del favore di Iofur. Anch'io ho incontrato la signora Coulter! Sì. Ho avuto con lei una lunga conversazione. Iofur era completamente infatuato di lei. Continuava a parlare di lei, tutto il tempo. Avrebbe fatto qualsiasi cosa per lei. Se lei vuole che Lord Asriel venga relegato a centinaia di miglia di distanza, questo è quel che accadrà. Qualsiasi cosa per la signora Coulter, qualsiasi cosa. Ha deciso di dare il suo nome alla sua capitale, lo sapevi questo?» «E quindi non permetterà a nessuno di andare a trovare Lord Asriel?» «No! Mai! Però anche di Lord Asriel ha paura, sai. Iofur sta giocando una partita molto difficile. Però è abile. Ha accontentato tutti e due. Ha tenuto Lord Asriel nell'isolamento, in modo da accontentare la signora Coulter; e ha permesso a Lord Asriel di procurarsi tutti gli strumenti che voleva, in modo da accontentare anche lui. Non può durare questo equilibrio. Instabile. Far contente tutte e due le parti. Eh? La funzione d'onda della situazione dovrà collassare ben presto, lo so da un'ottima fonte». «Davvero?» disse Lyra, la mente altrove, occupata a pensare furiosamente a quel che le aveva appena detto. «Sì. Il mio daimon è capace di sentire le probabilità con la lingua, capisci». «Già. Anche il mio. Quand'è che ci danno da mangiare, professore?» «Da mangiare?» «Dovranno pur portarci del cibo, ogni tanto, altrimenti moriremo di fame. E vedo delle ossa per terra. Mi sa che sono ossa di foca, vero?» «Foca... non so. Forse sì». Lyra si alzò e si spostò a tentoni verso la porta. Era priva di maniglia, naturalmente, e non c'era neanche il buco della serratura, e chiudeva così bene, sia sopra che sotto, che non lasciava passare la minima luce. Ci appoggiò sopra l'orecchio, ma non sentì nulla. Dietro di lei il vecchio borbottava fra sé e sé. Sentì il clangore delle sue catene quando lui mutò faticosamente posizione e si stese dall'altra parte, e poco dopo prese a russare. Lei tornò a tentoni fino al banco di pietra. Pantalaimon, stanco di emettere luce, era diventato un pipistrello, il che le andava benissimo; si mise a svolazzare in giro lanciando deboli strida, mentre Lyra rimase seduta a mangiarsi le unghie. Tutto di colpo, senza il benché minimo preavviso, si ricordò che cos'era quel che aveva sentito dire dal titolare della Cattedra Palmeriana nel Salotto Privato tanto tempo prima. C'era stato qualcosa che la stuzzicava fin dalla prima volta che Iorek Byrnison aveva menzionato il nome di Iofur, e fu adesso che le tornò in mente: ciò che Iofur Raknison desiderava più di ogni altra cosa al mondo, aveva detto il professor Trelawney, era un daimon. Allora, ovviamente, lei non aveva capito ciò che intendeva dire; aveva detto panserbjørne, invece di usare l'espressione inglese, e quindi non aveva capito che stava parlando di un orso, e non aveva minimamente pensato che Iofur Raknison potesse non essere un uomo. E un uomo il suo daimon ce l'aveva comunque, quindi la cosa per lei era rimasta priva di senso. Adesso però era chiara. Tutto ciò che aveva sentito a proposito del re degli orsi veniva a formare un quadro coerente: il più gran desiderio del possente Iofur Raknison era quello di diventare un essere umano, con un daimon tutto per sé. E, mentre ci pensava, le venne in mente un piano: un modo di far fare a Iofur Raknison quel che normalmente non avrebbe mai fatto; un modo di rimettere Iorek Byrnison sul trono che gli spettava di diritto; un modo, infine, di arrivare al luogo dove avevano relegato Lord Asriel, e di portargli l'aletiometro. L'idea rimase lì, a mezz'aria, luccicante di delicati riflessi, come una bolla di sapone, e lei non osò guardarla direttamente per paura che scoppiasse via. Però sapeva bene come sono fatte, le idee, e la lasciò luccicare in pace, distogliendo lo sguardo, pensando a qualche altra cosa. Si era quasi addormentata quando sentì un clangore di catenacci e la porta si aprì. La luce traboccò all'interno e lei si alzò immediatamente in piedi, mentre Pantalaimon le si nascondeva rapidamente in una tasca. Non appena l'orso di guardia chinò il capo per sollevare il quarto di foca che aveva in bocca e gettarlo all'interno, lei gli si mise immediatamente al fianco, dicendo: «Mi porti da Iofur Raknison. Se non lo farà si troverà nei guai. È molto urgente». Lui si lasciò cadere di bocca la carne e alzò lo sguardo. Non era certo facile interpretare le espressioni degli orsi, ma le parve irritato. «È una cosa che riguarda Iorek Byrnison» disse lei in fretta. «Io ho delle informazioni su di lui, e il re ha bisogno di saperle». «Di’ a me di cosa si tratta, e io gli farò arrivare il messaggio» disse l'orso. «Questo non sarebbe giusto, se qualcun altro lo venisse a sapere prima del re» ribatté lei. «Mi dispiace, non voglio farle uno sgarbo, ma vede, è la regola, il re dev'essere il primo a sapere». Forse l'orso era un po’ ritardato. A ogni modo, esitò, e gettò la carne nella cella. Poi disse: «Molto bene. Vieni con me». La condusse all'aria aperta, cosa che lei accolse con gratitudine. La nebbia si era diradata, e c'erano le stelle che splendevano sopra il cortile circondato da alte mura. Il guardiano conferì con un altro orso, che venne a parlare con lei. «Non puoi certo vedere Iofur Raknison quando vuoi tu» disse. «Dovrai aspettare fino a che non sarà lui a volerti vedere». «Ma è molto urgente quel che devo dirgli» spiegò. «Riguarda Iorek Byrnison. Sono certa che Sua Maestà desidera saperlo. Ma allo stesso tempo non posso dirlo a nessun altro, lei si rende conto, no? Sarebbe una scortesia. Lui si arrabbierebbe davvero, se sapesse che abbiamo fatto una scortesia simile». Questo argomento parve avere un certo peso, o almeno riuscire a confondere l'orso abbastanza da farlo esitare. Lyra si sentì certa di aver interpretato la situazione nel modo giusto: Iofur Raknison stava introducendo tante di quelle novità che nessuno degli orsi aveva ancora capito con certezza come doveva comportarsi, e lei poteva sfruttare la loro insicurezza per arrivare fino a Iofur. L'orso si allontanò per consultare l'orso suo superiore, e non ci volle molto prima che Lyra venisse nuovamente introdotta nel palazzo, ma questa volta negli appartamenti di Stato. Non vi regnava certo una maggior pulizia, e in realtà quell'aria era ancor più difficile da sopportare di quella della cella, perché al suo lezzo naturale si sovrapponeva un pesante strato di un qualche stucchevole profumo. La fecero aspettare in un corridoio, poi in un'anticamera, poi dinanzi a una gran porta, mentre gli orsi discutevano e litigavano e si agitavano correndo avanti e indietro, così che lei ebbe il tempo di guardarsi intorno e osservare le assurde decorazioni: le pareti erano piene di stucchi riccamente dorati, con la doratura che stava già venendo via, o proprio staccandosi dalla parete per l'umidità, mentre i ricchi tappeti erano tutti pesticciati e pieni di lerciume. Finalmente la gran porta venne aperta dall'interno. Una vampata di luce proveniente da una mezza dozzina di candelieri, un tappeto scarlatto e un'altra zaffata di spesso profumo che indugiava nell'aria; e i musi di una dozzina e più di orsi, tutti intenti a fissarla, nessuno con addosso l'armatura ma tutti con una qualche decorazione: una collana d'oro, un copricapo di piume purpuree, una fascia cremisi. Curiosamente, la sala era occupata anche da parecchi uccelli: rondini di mare e gabbiani stercorari stavano appollaiati sulla cornice di gesso e si abbassavano in planata per recuperare pezzi di pesce caduti dal nido che qualche altro uccello aveva fatto nei candelieri. E, su una predella all'estremo opposto della sala, si levava alto un trono poderoso. Era fatto di granito e dunque era solido e massiccio, ma come tante altre cose nel palazzo di Iofur, era sovraccarico di decorazioni dorate, a festoni, e ghirlande, che parevano quasi un orpello di similoro messo sul fianco possente di una montagna. Seduto sul trono stava l'orso più grosso che mai avesse visto. Iofur Raknison era ancora più alto e massiccio di Iorek e il suo viso era assai più mobile ed espressivo, ed emanava una sorta di umanità che in Iorek lei non aveva mai visto. Quando Iofur la guardò le parve di veder nei suoi occhi lo sguardo di un uomo, un uomo di quelli che aveva incontrato dalla signora Coulter, un sottile politico rotto a tutte le astuzie del potere. Attorno al collo indossava una pesante catena d'oro da cui pendeva un vistoso gioiello, e ciascuno dei suoi artigli – lunghi quindici centimetri buoni – era ricoperto da un sottile strato d'oro. L'effetto che faceva era di immensa forza, ed energia, e abilità: era abbastanza grosso per tutto quel sovraccarico di decorazioni. Su di lui, lungi dal sembrare assurde, parevano barbariche e cariche di magnificenza. Lyra si sentì sgomenta. Di colpo la sua idea le parve troppo sciocca per poterne parlare. Però si avvicinò un altro poco, perché doveva, e allora vide che Iofur teneva qualcosa su un ginocchio, un po’ come un essere umano avrebbe potuto tenerci un gattino, o il suo daimon. Era una specie di grossa bambola di stoffa imbottita, un manichino con un vacuo e stupido viso umano. Era vestita come avrebbe potuto vestirsi la signora Coulter, e aveva con lei una sorta di rozza somiglianza complessiva. Insomma, stava facendo finta di avere un daimon. Allora lei si rese conto di potersi muovere con sicurezza. Avanzò in direzione del trono, e fece un profondissimo inchino, con Pantalaimon, fermo e zitto, dentro una tasca. «Le porgo i nostri saluti, o gran re» disse piano. «O meglio, intendo dire i miei saluti, non i suoi». «Non quelli di chi?» disse lui, e la sua voce era più leggera di quanto lei aveva immaginato, ma piena di toni espressivi e di sottigliezze. Quando parlava, agitava una zampa dinanzi alla bocca per allontanarne le mosche che vi si affollavano intorno. «Quelli di Iorek Byrnison, Sua Maestà» disse lei. «Ho da dirle qualcosa di molto importante e molto segreto, e credo davvero che dovrei parlargliene in privato». «Qualcosa che riguarda Iorek Byrnison?» Lei gli si avvicinò ancora, stando bene attenta a dove metteva i piedi su quel pavimento sporcato dagli uccelli, e allontanò le mosche che le ronzavano sul viso. «Qualcosa che riguarda i daimon» disse, in modo tale che potesse sentire solo lui. L'espressione dell'orso mutò. Lei non riuscì a interpretarne il senso, ma non c'era dubbio che il suo interesse si era potentemente risvegliato. Di colpo si alzò massicciamente dal trono, costringendola a schizzar via di lato, e ruggì i suoi ordini agli altri orsi. Essi chinarono il capo e si diressero, senza dargli le spalle, verso la porta. Gli uccelli, che si erano levati turbinosamente in volo al suo ruggito, descrissero nell'aria vasti circoli, lanciando le loro rauche strida, e poi tornarono a posarsi sui nidi. Quando la sala del trono si fu svuotata, e rimasero soli, Iofur Raknison si rivolse avidamente verso di lei. «E allora?» disse. «Chi sei tu, intanto? E cos'è questa storia sui daimon?» «Io sono un daimon, Sua Maestà» rispose lei. Lui si bloccò. «Di chi?» «Di Iorek Byrnison» fu la sua risposta. Era la cosa più pericolosa che avesse mai detto. Vide, con tutta chiarezza, che solo lo stupore gli impediva di ammazzarla lì su due piedi. Così, senza fermarsi un istante, proseguì: «La prego, Maestà, mi permetta di finire di dirle tutto quanto, prima di farmi del male. Io sono venuta qui a mio rischio e pericolo, come può ben vedere, e non ho con me nulla che possa farle del male. E anzi, in realtà io voglio aiutarla, e sono venuta qui per questo. Iorek Byrnison è stato il primo orso ad avere un daimon, ma avrebbe dovuto essere lei. Io preferirei, di gran lunga, essere il suo daimon, Maestà, e non quello di Iorek Byrnison, ed è per questo che sono venuta». «Come?» disse lui, senza fiato. «Come ha fatto un orso ad avere un daimon? E perché lui? E come fai tu a essere così lontano da lui?» Le mosche che si allontanavano dalla sua bocca parevano tante piccole parole. «Questo è facile. Io posso allontanarmi di molto da lui perché sono simile ai daimon delle streghe. Lei lo sa che possono allontanarsi dai loro daimon anche di centinaia di miglia, no? È la stessa cosa. E quanto a come abbia fatto ad avermi, è successo a Bolvangar. Lei avrà già sentito di Bolvangar, perché la signora Coulter deve avergliene parlato, ma probabilmente non le avrà raccontato tutto quello che stavano facendo laggiù». «Tagliano...» disse lui. «Sì, certo, quella è una cosa, l'intercisione. Ma fanno anche un sacco di altre cose, di tutti i generi, come ad esempio fabbricare daimon artificiali. E fare esperimenti sugli animali. Quando Iorek Byrnison ne ha sentito parlare, si è offerto come volontario per un esperimento in cui volevano provare se riuscivano a fare un daimon per lui. Ce l'hanno fatta. Quel daimon sono io. Il mio nome è Lyra. Proprio come gli esseri umani hanno daimon in forma di animali, così se un orso ha un daimon quello ha una forma da essere umano. E io sono il suo daimon. Posso leggere nella sua mente, e sapere esattamente quello che fa e dove si trova, e...» «Dov'è adesso?» «A Svalbard. Sta venendo qui più in fretta che può». «Perché? Che cosa vuole? Dev'essere impazzito! Lo faremo a pezzi!» «Vuole me. Sta venendo per riprendermi con sé. Ma io non voglio essere il suo daimon, Iofur Raknison, voglio essere il tuo. Perché la gente di Bolvangar, quando ha visto quanto era forte un orso quando possedeva un daimon, ha deciso di non ripetere mai più quell'esperimento. Iorek Byrnison avrebbe dovuto restare l'unico ad aver avuto un daimon. E con me ad aiutarlo, lui potrebbe mettersi a capo di tutti gli orsi e sollevarli contro di lei. È per questo che è venuto a Svalbard». Il re degli orsi ruggì la sua rabbia. Ruggì così forte che tutti i cristalli dei candelieri si misero a tintinnare e tutti gli uccelli della grande sala stridettero, e Lyra si sentì rintronare le orecchie. Ma lei fu all'altezza della situazione. «È per questo che sei tu quello che amo» disse rivolta a Iofur Raknison, «perché sei appassionato e forte, oltre che intelligente. E ho proprio dovuto abbandonarlo per venire qui da te e dirti tutto, perché non voglio che sia lui a mettersi a capo degli orsi. Devi essere tu, è più giusto. E guarda, c'è un modo per togliermi a lui e fare di me il tuo daimon, ma tu non avresti mai potuto saperlo se non fossi stata io a dirtelo, e quindi avresti potuto farlo combattere nel solito modo, come si fa quando si deve affrontare un orso che è stato cacciato via; voglio dire ucciderlo con gli scaglia-fuoco, o qualcosa del genere, invece di batterlo in un vero combattimento. E se tu facessi così, io non farei che spegnermi come una candela, e morire con lui». «Ma tu... come puoi...» «Io posso diventare il tuo daimon» disse lei, «solo se tu sconfiggi Iorek Byrnison in singolar tenzone. Allora, la sua forza rifluirà dentro di te e la mia mente fluirà nella tua, e saremo come una persona sola, e condivideremo i nostri pensieri; e tu potrai mandarmi a miglia e miglia di distanza a spiare per te, o tenermi qui al tuo fianco, come vorrai. Con il mio aiuto potrai condurre gli orsi alla conquista di Bolvangar se ti piacerà, e costringerli a fare altri daimon per gli orsi tuoi favoriti; o, se preferisci esser l'unico orso ad avere un daimon, potremmo distruggere Bolvangar per l'eternità. Potremmo fare qualsiasi cosa, Iofur Raknison, tu e io insieme!» E intanto, tutto il tempo, aveva in tasca Pantalaimon, e lo teneva con mano tremante, e lui si teneva il più fermo e tranquillo possibile, in forma di topolino, piccolo come non era mai stato. Iofur Raknison intanto percorreva su e giù il salone con aria di esplosiva eccitazione. «A singolar tenzone?» stava dicendo. «Io? Dovrei combattere con Iorek Byrnison? Impossibile! È un paria! Come si può fare? Come posso affrontarlo? Non c'è un altro modo?» «È l'unico» disse Lyra, desiderando che non fosse così, perché Iofur Raknison sembrava farsi più grosso e più focoso di minuto in minuto. Con tutto l'affetto che aveva per Iorek e tutta la fiducia che nutriva nei suoi confronti, non arrivava a credere sul serio che avrebbe potuto sconfiggere quel gigante fra gli orsi giganti. Ma era l'unica speranza che avevano. Essere falciato a distanza dagli scaglia-fuoco significava non avere neppure quella. Iofur Raknison si voltò di colpo. «Dammi una prova!» disse. «Provami che tu sei un daimon!» «Bene» disse lei. «Posso farlo con facilità. Posso scoprire qualsiasi cosa che sai tu e nessun altro, una cosa che solo un daimon sarebbe in grado di scoprire». «Allora dimmi qual è stata la prima creatura che ho ucciso». «Dovrò andare in una stanza e rimanere sola, per farlo» disse. «Quando sarò il tuo daimon avrai la possibilità di vedere come faccio, ma fino ad allora dev'essere una cosa privata». «C'è un'anticamera dietro questo salone. Va’ lì dentro, e vieni fuori quando conoscerai la risposta». Lyra aprì la porta e si trovò in una stanza illuminata da una torcia e vuota, salvo un armadio di mogano contenente degli ornamenti di argento tutti rovinati. Lei tirò fuori l'aletiometro e chiese: «Dov'è Iorek?» «A quattro ore di distanza e corre sempre più in fretta». «Come posso dirgli quello che ho fatto?» «Devi aver fiducia in lui». Pensò con ansia a quanto sarebbe stato stanco. Ma poi pensò che non stava facendo quel che le aveva appena detto l'aletiometro: stava mancando di fiducia nei suoi confronti. Mise da parte quei pensieri e formulò la domanda che le aveva imposto Iofur Raknison. Qual era la prima creatura che aveva ucciso? E venne la risposta: il suo stesso padre. Lei approfondì la questione e venne a sapere che Iofur, nella sua prima spedizione di caccia, era venuto a trovarsi da solo sul ghiaccio, e si era imbattuto in un orso solitario. Si erano messi a discutere, poi a lottare, e Iofur lo aveva ucciso. Quando era venuto a sapere, più tardi, che si trattava del suo stesso padre (visto che gli orsi venivano allevati dalle loro madri, e solo ben di rado vedevano il padre) lui aveva tenuto nascosta la verità. Nessuno ne sapeva nulla, se non lo stesso Iofur. Lyra mise via l'aletiometro e si chiese in che modo doveva dargli la risposta. «Adulalo!» bisbigliò Pantalaimon. «Lui non desidera altro». E così Lyra aprì la porta e trovò Iofur Raknison che l'aspettava, con un'espressione mista di trionfo, astuzia, preoccupazione e avidità. «Be’?» Lei si inginocchiò di fronte a lui e chinò la testa toccandogli la zampa sinistra, la più forte visto che gli orsi erano mancini. «Io chiedo il tuo perdono, Iofur Raknison!» disse. «Non sapevo quanto tu fossi forte e grande!» «Che vuoi dire? Rispondi alla mia domanda!» «La prima creatura che hai ucciso era il tuo stesso padre. Io credo che tu sia un nuovo dio, Iofur Raknison. Dev'essere così. Solo un dio potrebbe avere la forza di fare una cosa simile». «Tu sai! Tu vedi!» «Sì, perché io sono un daimon, proprio come ti ho detto». «Dimmi un'altra cosa ancora. Che cosa mi ha promesso la signora Coulter quando è stata qui?» Di nuovo Lyra andò nella stanza vuota e consultò l'aletiometro per poi tornare con la risposta. «Ti ha promesso che avrebbe fatto in modo che il Magisterium di Ginevra accettasse di farti battezzare come cristiano, anche se allora non avevi un daimon. Be’, temo proprio che non l'abbia fatto, Iofur Raknison, e in tutta onestà credo proprio che loro non sarebbero mai stati disposti a farlo, se non avevi un daimon. Secondo me lei lo sapeva benissimo, e non ti stava affatto dicendo la verità. Ma in ogni caso quando avrai me come daimon potresti benissimo esser battezzato se lo volessi, perché nessuno potrebbe dire qualcosa in contrario, a quel punto. Potresti richiederlo, e loro non potrebbero in nessun modo negartelo». «Sì... È vero. È proprio quello che lei mi ha detto. Vero, parola per parola. E mi ha ingannato? Io mi sono fidato e lei mi ha ingannato?» «Sì, lo ha fatto. Ma questo adesso non ha più alcuna importanza. Ti chiedo scusa, Iofur Raknison. Spero che non ti dispiaccia se ti dico questo, ma Iorek Byrnison adesso è ad appena quattro ore di distanza, e forse è meglio che tu dica alle tue guardie di non attaccarlo come normalmente farebbero. Se vuoi batterti con lui per me, bisognerà che tu lo lasci entrare nel palazzo». «Sì...» «E magari quando arriva sarà meglio che io faccia finta di continuare ad appartenere a lui e gli dica che mi sono perduta, o qualcosa del genere. Lui non capirà. Farò finta. Tu vuoi dirlo, agli altri orsi, che io sono il daimon di Iorek e poi apparterrò a te quando lo avrai battuto?» «Non lo so... Cosa dovrei fare?» «Non credo che sia bene che tu ne parli, per ora. Una volta che saremo uniti, tu e io, potremo pensarci e decidere qual è la cosa migliore. Quel che bisogna fare adesso è spiegare a tutti gli altri orsi perché permetterai a Iorek Byrnison di battersi con te come fosse un orso nel pieno dei suoi diritti, anche se in realtà è un reietto. Perché loro non capiranno, e bisogna che troviamo una ragione da dargli. Voglio dire, loro faranno quello che tu gli dirai a ogni modo, ma se ne vedono una ragione, avranno per te un'ammirazione ancora maggiore». «Sì. Cosa dobbiamo dirgli?» «Una cosa da dirgli... Di’ loro che per dare al tuo regno la più assoluta sicurezza, sei stato tu stesso a far venire qui Iorek Byrnison per batterti con lui, e il vincitore governerà gli orsi per sempre. Vedi, se farai credere che la sua venuta è stata una tua idea, e non un'idea sua, loro rimarranno davvero colpiti. Penseranno che sei in grado di farlo venire qui da molto lontano. Penseranno che tu possa fare qualsiasi cosa». «Sì...» Il grande orso era ormai ridotto all'impotenza. Lyra si sentiva quasi inebriata dal potere che stava esercitando su di lui e, se Pantalaimon non le avesse morsicato con decisione la mano per ricordarle il pericolo in cui si trovavano tutti, avrebbe rischiato di perdere completamente il senso delle proporzioni. Invece si riprese e indietreggiò con modestia per guardare e osservare gli orsi che, obbedendo agli ordini eccitati di Iofur, preparavano il terreno dove Iorek Byrnison avrebbe dovuto combattere; intanto Iorek, del tutto ignaro, si affrettava sempre più verso quella che sarebbe stata, e lei desiderava tanto poterglielo dire, una lotta per la vita o per la morte. Venti Senza quartiere! Fra gli orsi i duelli erano frequenti e regolati da un preciso rituale. Che un orso ne uccidesse un altro era raro, tuttavia, e quando avveniva si trattava di solito di un incidente, o di un orso che aveva confuso i segnali, come nel caso di Iorek Byrnison. I casi di vero e proprio assassinio, come quando Iofur aveva ammazzato il suo stesso padre, erano ancora più rari. Occasionalmente però si verificavano delle circostanze in cui l'unico modo di risolvere una disputa era un duello all'ultimo sangue. E, per quei casi, era prescritto un dettagliato cerimoniale. Non appena Iofur annunciò che stava arrivando Iorek Byrnison e che avrebbe avuto luogo un combattimento, il terreno della sfida venne sgomberato e livellato e dalle miniere di fuoco arrivarono gli armieri per controllare l'armatura di Iofur. Venne esaminato ogni singolo rivetto, ogni anello fu messo alla prova, e le piastre vennero levigate con la sabbia più fine. Non minore attenzione venne dedicata ai suoi artigli. La doratura venne asportata, e uno alla volta quei quindici centimetri di lama vennero affilati e limati fino a renderli quanto mai mortali. Lyra stette a guardare, con un senso di nausea sempre più intenso nel profondo dello stomaco, perché a Iorek Byrnison non sarebbero certo toccate tutte quelle attenzioni. Erano già quasi ventiquattr'ore che marciava sul ghiaccio senza riposo né cibo e avrebbe anche potuto rimaner ferito durante l'atterraggio. E lei l'aveva gettato in quella lotta senza farglielo neppure sapere. A un certo punto, dopo che Iofur Raknison ebbe verificato l'affilatura degli artigli su un tricheco appena ucciso tagliandone la pelle come un foglio di carta, e la potenza dei suoi colpi tremendi sul cranio del tricheco stesso (erano bastati due colpi a sfondarlo come un guscio d'uovo), Lyra era stata costretta a inventare una scusa per Iofur e a ritirarsi in solitudine per scoppiare a piangere tutta impaurita. Neppure Pantalaimon, che di solito riusciva a tirarla su, aveva granché da dire per ravvivare le sue speranze. Tutto ciò che poteva fare era consultare l'aletiometro: è a un'ora di distanza, le disse, e poi, ancora, che doveva aver fiducia in lui; e (questo era più difficile da capire) le parve addirittura di cogliere un rimprovero per aver posto due volte la stessa domanda. A questo punto fra gli orsi si era sparsa la voce, e ogni parte del campo di combattimento era piena di folla. Gli orsi di alto rango occupavano i posti migliori, e c'era uno speciale recinto per le orse, comprese ovviamente le mogli di Iofur. Lyra nutriva una profonda curiosità a proposito delle orse, perché ne sapeva davvero pochissimo, ma non era certo quello il momento di andare in giro a far domande. Invece, si tenne vicina a Iofur Raknison: osservò i cortigiani intorno a lui far valere il loro rango nei confronti degli orsi comuni venuti da fuori, e cercò di indovinare che senso avessero le varie piume, i distintivi e le insegne che tutti loro parevano indossare. Alcuni di quelli di rango più alto, vide, portavano dei manichini simili alla bambola di stracci che aveva fatto da daimon a Iofur, nel tentativo forse di cattivarsi il suo favore imitando la moda che lui aveva lanciato. Le diede un sardonico piacere vedere che quando si accorsero che Iofur aveva abbandonato il suo, si trovarono a non saper più cosa farsene dei loro. Dovevano gettarli via? Non erano più in auge? Come dovevano comportarsi? Perché questo era l'umore che regnava a corte, stava cominciando a rendersi conto. Non erano certi del terreno su cui si trovavano. Non erano come Iorek Byrnison, puro e sicuro e assoluto; c'era un costante sudario di incertezza che incombeva loro addosso: passavano il tempo a osservarsi l'un l'altro e a osservare Iofur. E osservavano anche lei, con aperta curiosità. Lei rimase modestamente accanto a Iofur, abbassando gli occhi ogni volta che un orso la guardava. La nebbia a questo punto si era levata del tutto e l'aria era limpida; il caso volle che il breve periodo in cui si attenuava l'oscurità, verso mezzogiorno, corrispondesse con il momento in cui Lyra pensava che sarebbe arrivato Iorek Byrnison. Lei rimase, rabbrividendo, sulla neve densamente pressata al limitare del campo preparato per lo scontro, e guardò in alto verso il leggero chiarore del cielo, desiderando con tutto il cuore di vedere un volo di nere eleganti forme irregolari venute a portarsela via; o di vedere la città celata nell'Aurora e di poter passeggiare in tutta sicurezza lungo quei larghi viali assolati; o di vedere le grandi braccia di Ma Costa, sentire i rassicuranti odori del suo corpo e della sua cucina che l'avvolgevano quando c'era lei... Si trovò a piangere, lacrime che congelavano quasi subito e che doveva spazzare dolorosamente via. Aveva tanta paura. Gli orsi, che non sapevano piangere, non erano in grado di capire ciò che le stava accadendo; era un qualche processo degli umani, insensato. E ovviamente Pantalaimon non poteva confortarla, come avrebbe fatto in circostanze normali, anche se lei teneva una mano in tasca ben stretta attorno alla sua calda forma di topolino, e lui le leccava le dita. Accanto a lei, i fabbri stavano dando gli ultimi ritocchi all'armatura di Iofur Raknison. Lui si impennò come un gran torrione di metallo, scintillante d'acciaio lucidato, le lisce piastre intarsiate di filetti d'oro: l'elmo gli chiudeva la parte superiore del capo in un carapace luccicante grigio argento, dalle profonde feritoie oculari, e la parte inferiore del suo corpo era protetta da una sorta di camicia aderente di maglia di ferro. Fu quando vide questo che Lyra si rese conto di aver tradito Iorek Byrnison, perché Iorek non aveva nulla di simile. Guardò Iofur Raknison così lustro e possente e sentì un malessere profondo e nauseante, come un composto fatto di senso di colpa e paura. Disse: «Mi scusi, Maestà, se le ricordo quel che ho detto prima...» La sua voce incerta suonò piccola e debole nell'aria. Iofur Raknison voltò il capo possente, distratto dal bersaglio che tre orsi gli reggevano dinanzi perché lo squarciasse con quegli artigli perfetti. «Sì? Sì?» «Si ricorda, le avevo detto che sarebbe stato meglio che andassi a parlare con Iorek Byrnison a far finta...» Ma prima ancora che arrivasse a finire la frase, si levò il ruggito degli orsi sulla torre di guardia. Tutti gli altri capirono quello che significava e risposero con un grido di eccitazione trionfante. Avevano avvistato Iorek. «Posso?» chiese Lyra, in tono di urgenza. «Lo ingannerò, vedrà». «Sì. Sì. Vai subito. Va’ a incoraggiarlo!» Iofur Raknison faceva quasi fatica a parlare per il furore e l'eccitazione. Lyra si allontanò dal suo fianco e attraversò la spianata preparata per il combattimento, spoglia e libera com'era, lasciandovi sopra le sue minuscole impronte, e gli orsi dall'altra parte si spostarono per lasciarla passare. Quando quei gran corpi si mossero pesantemente di lato, l'orizzonte si aprì, melanconico nel pallore di quella luce. Dov'era Iorek Byrnison? Non riusciva a vedere nulla; ma certo, la torre di guardia era alta, e di là potevano vedere ciò che a lei era ancora celato. Tutto quello che poteva fare era avanzare nella neve. Fu lui a vederla per primo. Vi fu un balzo, un pesante clangor di metallo e in uno sbuffo di neve Iorek Byrnison si trovò accanto a lei. «Oh, Iorek! Ho fatto una cosa terribile! Mio caro, ora dovrai batterti contro Iofur Raknison, e non sei certo pronto: sei stanco, hai fame e la tua armatura è...» «Che cosa terribile?» «Gli ho detto che tu stavi arrivando, perché l'ho saputo dal lettore simbolico; lui desidera disperatamente essere come una persona e avere un daimon. Così gli ho fatto credere di essere il tuo daimon e che ti volevo abbandonare per essere invece il suo, ma che lui doveva battersi perché questo fosse possibile. Perché altrimenti, Iorek, caro, non ti avrebbero mai permesso di batterti, ti avrebbero bruciato e basta prima ancora che potessi avvicinarti...» «E sei riuscita a ingannare Iofur Raknison?» «Sì. Gli ho fatto accettare di battersi con te invece di farti ammazzare e basta come un reietto, e il vincitore sarà il re degli orsi. Ho dovuto fare così, perché...» «Belacqua? No. Tu sei Lyra Linguargentina» disse lui. «Battermi con lui è tutto ciò che voglio. Vieni, piccolo daimon». Lei guardò Iorek Byrnison, nella sua armatura segnata dai colpi, snello e feroce, e le parve che il suo cuore dovesse scoppiare d'orgoglio. Camminarono insieme verso la massa pesante del palazzo di Iofur dove l'arena per il combattimento si apriva appiattita e libera ai piedi delle mura. Gli orsi si ammucchiarono sui bastioni, musi bianchi riempirono tutte le finestre; le loro forme massicce sembravano dense, lontane parenti di un bianco nebbioso, segnate dai punti neri degli occhi e dei nasi. I più vicini si fecero da parte, schierandosi in due file in mezzo a cui far passare Iorek Byrnison e il suo daimon. Tutti gli orsi avevano gli occhi fissi su di loro. Iorek si fermò di fronte a Iofur Raknison, dall'altra parte dell'arena. Il re scese dal pendio di neve calpestata, e i due orsi si fronteggiarono, a vari metri di distanza. Lyra era tanto vicina a Iorek da poter sentire in lui un tremito simile a quello di una dinamo, un possente generatore di forze ambariche. Lo toccò brevemente sul collo, dove terminava l'elmo, e disse: «Combatti bene, Iorek, mio caro. Tu sei il vero re, e non lui. Lui non è nulla». Poi si fece indietro. «Orsi!» ruggì Iorek Byrnison. L'eco gli rimandò la sua voce dalle mura del palazzo e spaventò gli uccelli, che si levarono in volo dai nidi. Lui proseguì: «Questi sono i termini del combattimento. Se Iofur Raknison mi ucciderà, sarà il vostro re per sempre, senza che più nessuno sfidi o metta in discussione il suo dominio. Se sarò io a uccidere Iofur Raknison, io sarò il vostro re. Il primo ordine che impartirò a tutti voi sarà di buttar giù questo palazzo, questa profumata magione di buffoneria e d'orpello, e di lanciarne in mare l'oro e il marmo. Il ferro è il metallo degli orsi. Non l'oro. Iofur Raknison ha contaminato Svalbard. Io sono venuto a ripulirla. Iofur Raknison, io ti sfido». Poi Iofur balzò in avanti, di un passo o due, come se riuscisse a malapena a stare indietro. «Orsi!» ruggì a sua volta. «Iorek Byrnison è ritornato su mio invito. Sono stato io a farlo venir qui. È a me che spetta dettare i termini del combattimento; ascoltateli. Se io ucciderò Iorek Byrnison, il suo corpo sarà smembrato e la sua carne verrà lasciata in balia dei demoni delle falesie. La sua testa verrà esposta sopra il mio palazzo. Ogni sua memoria sarà obliterata. Sarà un delitto mortale pronunciare il suo nome...» Continuò, e poi l'uno e l'altro orso tornarono a parlare. Era un cerimoniale, un rituale fedelmente eseguito. Lyra li guardò, tutti e due, così completamente diversi: Iofur, così brillante e possente, immenso nella sua forza e nel suo benessere, dotato di una splendida armatura, orgoglioso e regale; Iorek, più piccolo, anche se lei non avrebbe mai pensato di poterlo trovar piccolo, e mal equipaggiato, con l'armatura arrugginita e ammaccata. Ma la sua armatura era la sua anima. Era stato lui a farla, e per lui era giusta. Erano una cosa sola. Iofur non si accontentava della sua armatura; voleva un'altra anima ancora. Lui era inquieto; Iorek era tranquillo. E lei si rese conto che anche gli orsi li stavano mettendo a confronto. Ma Iorek e Iofur erano qualcosa di più che due orsi. C'erano due modi di essere orsi che qui si opponevano, due futuri, due destini. Iofur aveva iniziato a condurli in una direzione, Iorek li avrebbe spinti in un'altra; nello stesso istante un possibile futuro si sarebbe chiuso per sempre, mentre l'altro avrebbe preso a dispiegarsi. Quando il loro combattimento rituale passò alla seconda fase, i due orsi cominciarono a camminare senza posa sulla neve, spingendosi in avanti e scuotendo il capo da una parte all'altra. Neanche un movimento tra il pubblico, ma tutti gli occhi li seguivano attenti. Infine i due guerrieri furono fermi e silenti e si osservarono faccia a faccia attraverso tutta la larghezza dell'arena del combattimento. Poi con un ruggito e una confusa nuvola di neve tutti e due gli orsi si mossero nello stesso momento. Come due gran massi in equilibrio su due picchi adiacenti, scossi e liberati da un terremoto, che scendono rimbalzando il pendio della montagna a velocità sempre crescente, balzando oltre i crepacci e riducendo gli alberi in frammenti, fino a che non si scontrano, con tanto impeto che tutti e due vengon ridotti in polvere e ciottoli di pietra scagliati lontano, così i due orsi si gettarono l'uno addosso all'altro. L'urto del loro scontro risuonò nell'aria immobile e riecheggiò dai muri del palazzo. Ma loro non ne furon distrutti, come sarebbe accaduto ai due massi. Caddero entrambi di lato e il primo a rialzarsi fu Iorek. Si distese in un agile balzo e afferrò Iofur, la cui armatura era stata danneggiata dalla collisione e che trovava difficoltà a sollevare il capo. Iorek si lanciò subito verso il vulnerabile intervallo sul collo. Rizzò il pelo bianco, infilò gli artigli sotto l'orlo dell'elmo di Iofur e gli impartì uno strattone in avanti. Sentendo il pericolo, Iofur ringhiò e si scosse tutto, come Lyra aveva visto scuotersi Iorek ai bordi del mare, mandando grandi lastre d'acqua a volare alte nell'aria. Iorek cadde lontano, dovette lasciare la presa; con uno scricchiolio di metallo contorto Iofur si alzò in tutta la sua altezza, raddrizzando di forza le piastre posteriori della sua armatura. Poi, come una valanga, si gettò su Iorek, che stava ancora cercando di rialzarsi. Lyra si sentì tagliare lei stessa il respiro dalla forza di quella massa che gli si gettava addosso dall'alto in basso. Certo è che il suolo stesso le tremò sotto i piedi. Come poteva Iorek sopravvivere a una cosa simile? Lottava per divincolarsi e ritrovare una ferma presa sul terreno, ma aveva le zampe in aria, e Iofur aveva fissato i denti in qualche punto prossimo alla gola di Iorek. Gocce di sangue caldo volavano nell'aria: una atterrò sulla pelliccia di Lyra, che vi premette sopra la mano come su un pegno d'amore. Poi gli artigli di una delle zampe posteriori di Iorek entrarono a strappare gli anelli della cotta di maglia di Iofur, dall'alto in basso. Venne via l'intera parte frontale e Iofur saltò di lato per controllare il danno, lasciando libero Iorek di rimettersi in piedi. Per un istante i due orsi rimasero separati, a riprendere fiato. Iofur era adesso intralciato dalla sua cotta di maglia, perché questa da protezione si era mutata di colpo in un fastidio: era ancora collegata al retro dell'armatura e si trascinava intorno alle sue zampe posteriori. Iorek, però, era ridotto peggio. Sanguinava copiosamente da una ferita al collo, e ansimava pesantemente. Fu lui però a balzare addosso a Iofur prima che il re riuscisse a liberarsi dall'intralcio della cotta di maglia, e lo gettò a terra per poi puntare un affondo alla parte scoperta del collo di Iofur, dove l'elmo era piegato all'orlo. Iofur lo lanciò via, e poi i due orsi tornarono a gettarsi l'uno sull'altro, spruzzando in ogni direzione fontane di neve, tanto che a volte era difficile vedere chi dei due era in vantaggio. Lyra guardava, osando a malapena respirare, e tenendosi strette le mani con tanta forza da sentir dolore. Le parve di aver visto Iofur aprire uno squarcio nel ventre di Iorek, ma questo non poteva essere vero, perché un momento appresso, dopo un'altra convulsa esplosione di neve, tutti e due gli orsi erano dritti in piedi come due pugili, e Iorek menava possenti fendenti artigliati al viso di Iofur che ricambiava i suoi colpi con non minore ferocia. Lyra tremava del peso di quei colpi. Era come un gigante che menasse un gran martello, e quel martello fosse armato di cinque punte d'acciaio... Clangore di ferro su ferro, stridore di denti sui denti; e crudo ansimare ruggente, tuonare di zampe sul duro terreno compresso. La neve d'intorno era tutta chiazzata di rosso, pestata e ridotta per metri a fanghiglia scarlatta. L'armatura di Iofur era oramai ridotta a uno stato pietoso, le piastre strappate e contorte, l'oro degli intarsi saltato via o coperto da spesse strisciate di sangue, l'elmo scalzato del tutto. Quella di Iorek, per brutta che fosse, era in condizioni migliori; ammaccata ma intatta, sopportava assai meglio i colpi di maglio delle zampate del re degli orsi, parando la minaccia di quei brutali artigli lunghi quindici centimetri. Di contro a questo, però, Iofur era più grosso e più forte di Iorek; Iorek era stanco e affamato e aveva perduto più sangue di lui. Era ferito al ventre, a entrambe le zampe anteriori, e al collo, mentre Iofur sanguinava soltanto dalla mascella. Lyra anelava ad aiutare il suo amico diletto; ma cosa poteva fare? E per Iorek si stava mettendo male, adesso. Zoppicava; ogni volta che poggiava a terra la zampa anteriore sinistra, tutti potevano vedere che questa faceva fatica anche solo a portare il suo peso. Aveva smesso di usarla per colpire: i colpi che assestava con la destra si erano fatti più deboli e parevano anzi poco più che dei lievi buffetti in confronto alle potenti zampate demolitrici che aveva sferrato solo pochi minuti prima. Iofur se n'era accorto. Si mise a schernire Iorek, chiamandolo zampa-rotta, cucciolo piagnucoloso, ferrovecchio arrugginito, morituro e altro ancora, senza mai smettere di infliggergli da destra e da sinistra dei colpi che Iorek non era più in grado di parare. Iorek si vide costretto a indietreggiare, un passo alla volta, e ad accucciarsi sotto la gragnuola di colpi del beffardo re degli orsi. Lyra era in lacrime. Il suo diletto, il suo ardito, il suo intrepido campione stava per morire, e lei non l'avrebbe tradito distogliendo lo sguardo, perché se lui mai l'avesse guardata doveva vedere i suoi occhi scintillanti d'amore e fiducia, non un viso nascosto vilmente, una spalla voltata via per timore. E allora guardò, ma le lacrime le impedirono di vedere quel che stava realmente accadendo, e forse per lei non sarebbe risultato visibile comunque. Di certo non lo vide Iofur. Perché Iorek stava indietreggiando solo per trovare un punto solido e asciutto su cui puntare i piedi, una solida roccia ben ferma da cui prender lo slancio, e il suo sinistro inutile era in realtà intatto e pieno di forza. Gli orsi non si potevano ingannare ma, come Lyra gli aveva mostrato, Iofur non voleva essere un orso, voleva essere un uomo; e Iorek lo stava ingannando. Alla fine trovò quel che voleva: una solida roccia profondamente ancorata nel duro terreno gelato. Indietreggiò fino a essa, tese i muscoli delle zampe posteriori, e attese il momento. Che venne quando Iofur si impennò, torreggiante, ruggendo il suo trionfo, ed esponendo in segno di dileggio il capo verso la sua sinistra apparentemente indebolita. Fu allora che Iorek si mosse. Come un'ondata che abbia accumulato la sua forza per tutte le migliaia di miglia di un oceano e che turba soltanto di poco le acque profonde, ma che quando arriva ai più bassi fondali si impenna levandosi altissima al cielo e atterrisce la gente che abita presso la riva, per poi riversarsi contro la terra con una potenza cui nulla resiste; così Iorek Byrnison si levò contro Iofur, esplodendo dal basso verso l'alto, a partire dal punto d'appoggio di quella roccia asciutta, in un feroce fendente di sinistro contro l'esposta mascella di Iofur Raknison. Fu un colpo terrificante. Gli strappò la mascella di netto, così da farla volar via nell'aria spargendo gocce di sangue a molti metri di distanza. La rossa lingua di Iofur rimase pendente e sgocciolante sopra la sua gola aperta. Il re degli orsi si trovò di colpo senza voce, senza l'arma del morso, impotente. Iorek non aveva bisogno d'altro. Balzò in avanti e subito i suoi denti affondarono nella gola di Iofur: lo scosse da una parte e dall'altra, sollevando quel corpo gigante da terra e tornando a scagliarvelo come se Iofur fosse stato nulla più che una foca sul bordo del mare. Poi allargò lo squarcio verso l'alto e la vita di Iofur sfuggì via frammezzo ai suoi denti. Restava ancora un rito da eseguire. L'artiglio di Iorek sventrò il petto rimasto indifeso del morto re, e tirò via la pelliccia ai due lati per esporre alla luce le costole bianche e strette, come il fasciame di una barca rovesciata. Dentro la cassa toracica Iorek affondò la zampa e ne tirò fuori il cuore, rosso e fumante e, di fronte ai sudditi di Iofur, lo mangiò. Vi fu un pandemonio di acclamazioni, un parapiglia di orsi avanzanti per rendere omaggio al vincitore di Iofur. La voce di Iorek Byrnison si levò, più forte di tutto il clamore. «Orsi! Chi è il vostro re?» Giunse un grido di risposta, in un rombo, quasi gli scogli di tutte le coste del mondo fossero percossi dall'onda di una tempesta oceanica: «Iorek Byrnison!» Gli orsi sapevano quel che dovevano fare. Ogni insegna, ogni fascia, ogni corona araldica venne gettata via senza indugio e calpestata con sommo disprezzo, per essere dimenticata in un solo momento. Erano gli orsi di Iorek, adesso, dei veri orsi, non più dei dubitosi semiumani, consapevoli solo di un torturante senso di inferiorità. Sciamarono verso il palazzo e presero a scagliare grandi blocchi di marmo giù dalle torri più alte, scuotendo coi pugni possenti le mura dei bastioni finché le pietre non cominciarono a venire via per poi esser gettate oltre le scogliere a schiantarsi sul molo, cento o centocinquanta metri più in basso. Iorek li ignorò e cominciò a togliersi l'armatura di dosso per occuparsi delle sue ferite ma, prima ancora che potesse cominciare, Lyra gli si fece accanto, battendo il piede sulla neve gelata e scarlatta, e gridando agli orsi di smetterla di assalire in quel modo il palazzo, perché c'erano dei prigionieri, lì dentro. Loro non la sentirono, ma Iorek sì, e quando lui emise un ruggito tutti si fermarono di colpo. «Prigionieri umani?» chiese Iorek. «Sì: Iofur Raknison li ha fatti rinchiudere nei sotterranei. Bisognerebbe farli venir fuori e trovar loro un rifugio, altrimenti verranno ammazzati da tutti quei muri che crollano giù...» Iorek impartì in fretta degli ordini e qualche orso si diresse di corsa nel palazzo a liberare i prigionieri. Lyra si rivolse a Iorek. «Lascia che ti aiuti... voglio assicurarmi che le tue ferite non siano troppo gravi, mio caro Iorek... Oh, vorrei che ci fossero delle bende o qualcosa del genere! Hai quel terribile taglio sulla pancia...» Un orso arrivò con la bocca piena di una sostanza rigida e verde, profondamente congelata, posandola sul terreno ai piedi di Iorek. «Muschio sanguigno» disse Iorek. «Premilo ben bene dentro le ferite, Lyra, fai questo per me. Poi ripiegaci sopra la pelle e mettici sopra un po’ di neve fino a che non si congela». Non permise a nessuno degli orsi di soccorrerlo, malgrado il loro desiderio di farlo. Le dita di Lyra erano abili e lei desiderava disperatamente fare qualcosa per lui; così la bambinetta si curvò sul corpo del gran re degli orsi, riempiendo le ferite di muschio sanguigno ben compresso e facendo congelare la carne esposta fino a che il sangue non smise di uscire. Quando ebbe finito, i suoi guanti erano tutti intrisi del sangue di Iorek, ma le ferite dell'orso avevano smesso di sanguinare. A quel punto i prigionieri – forse una dozzina di uomini, che tremavano e sbattevano gli occhi, e si stringevano strettamente gli uni agli altri – erano venuti fuori. Non aveva alcun senso parlare con il professore, decise Lyra, perché il pover'uomo era matto; le avrebbe fatto piacere sapere chi erano gli altri uomini, ma c'erano un sacco di altre cose urgenti da fare. E poi non voleva distrarre Iorek, che stava impartendo dei rapidi ordini, inviando degli orsi ad affrettarsi qua e là, ed era in ansia per Roger, per Lee Scoresby e le streghe, e si sentiva affamata e stanca... Pensò che la cosa migliore che potesse fare a quel punto era tenersi fuori dai piedi. Dunque si accoccolò in un angolo tranquillo del terreno su cui era avvenuto il combattimento, con Pantalaimon in forma di ghiottone a tenerla calda, si ammucchiò addosso la neve come avrebbe potuto fare un orso, e si mise a dormire. Qualcosa le diede un colpetto a un piede e la voce estranea di un orso disse: «Lyra Linguargentina». Si svegliò mezza morta dal freddo e non riuscì ad aprire gli occhi, perché le si erano congelati chiusi; ma Pantalaimon glieli leccò così da far sciogliere il ghiaccio che aveva sulle ciglia, e poco dopo fu in grado di vedere il giovane orso che le parlava al chiarore della luna. Cercò di alzarsi in piedi, ma per due volte non riuscì a tenersi dritta. L'orso disse: «Salimi in groppa» e si accucciò per offrirle l'ampia schiena: un po’ tenendosi aggrappata, un po’ rotolando giù, alla fine riuscì a stargli sopra mentre lui scendeva in una depressione dalle ripide pareti ove si trovavano riuniti parecchi orsi. Fra loro c'era una minuscola figura che le corse incontro e il cui daimon balzò a salutare Pantalaimon. «Roger!» esclamò. «Iorek Byrnison mi ha fatto restare là fuori nella neve mentre veniva a cercarti per portarti via... Siamo caduti giù dal pallone, Lyra! Dopo che sei caduta tu, noi siamo stati trascinati per miglia e miglia, e poi il signor Scoresby ha fatto uscire ancora un po’ di gas e siamo andati a urtare contro una montagna e siamo caduti giù da un pendio mai visto! Non so dov'è finito adesso il signor Scoresby, e neppure le streghe. C'eravamo solo io e Iorek Byrnison. Lui è venuto dritto da questa parte per venirti a cercare. E poi mi hanno raccontato di questa lotta...» Lyra si guardò attorno. Sotto la direzione di un orso più anziano, i prigionieri umani stavano costruendosi un rifugio con pezzi di legno portati lì dalla corrente e brandelli di tela. Sembravano contenti di avere del lavoro da fare. Uno di loro stava battendo una pietra focaia per accendere il fuoco. «Ecco del cibo» disse l'orso giovane che aveva svegliato Lyra. Una foca appena uccisa giaceva sulla neve. L'orso la sventrò con uno degli artigli e mostrò a Lyra dov'erano i reni. Lei ne mangiò uno crudo; era caldo e morbido, e più delizioso di quanto avrebbe mai creduto possibile. «Mangia anche il grasso sottocutaneo» disse l'orso, e ne strappò un pezzo per lei. Pareva panna aromatizzata alla nocciola. Roger esitò, ma seguì il suo esempio. Mangiarono avidamente, e ci vollero solo pochi minuti perché Lyra si svegliasse del tutto e cominciasse a non sentir più troppo freddo. Pulendosi la bocca si guardò intorno, ma Iorek non era in vista. «Iorek Byrnison sta parlando con i suoi consiglieri» disse il giovane orso. «Voleva vederti dopo che avessi mangiato. Seguimi». La condusse oltre un pendio innevato fino al punto in cui gli orsi stavano cominciando a erigere una parete di blocchi di ghiaccio. Iorek sedeva al centro di un gruppo di orsi più anziani e si alzò per salutarla. «Lyra Linguargentina» disse. «Vieni a sentire quello che mi stanno raccontando». Lui non spiegò la sua presenza agli altri orsi, o forse quelli avevano già saputo di lei; piuttosto, le fece spazio e la trattò con suprema cortesia, come fosse stata una regina. Lei si sentì piena di uno smisurato orgoglio, nello starsene lì seduta accanto al suo amico Iorek Byrnison sotto l'Aurora che baluginava con grazia nel cielo polare, unendosi alla conversazione degli orsi. Venne fuori che il dominio esercitato sopra di loro da Iofur Raknison era stato come una sorta di incantesimo. Alcuni fra loro l'attribuivano all'influsso della signora Coulter, che era venuta in visita presso di loro prima dell'esilio di Iorek, anche se quest'ultimo non lo aveva saputo, e aveva offerto a Iofur svariati regali. «Gli diede una droga» disse un orso, «che lui di nascosto fece mangiare a Hjalmur Hjalmurson, e fu quella a fargli perdere il controllo di se stesso». Hjalmur Hjalmurson, dedusse Lyra, era l'orso che Iorek aveva ucciso e la cui morte aveva causato il suo esilio. Dunque c'era la signora Coulter, dietro quella storia! E non era finita. «Ci sono delle leggi, fra gli umani, che vietano alcune cose che lei aveva deciso di fare, ma le leggi umane non si applicano a Svalbard. Lei voleva installare qui un'altra stazione simile a quella di Bolvangar, ma peggiore, e Iofur le avrebbe permesso di farlo, contro tutte le usanze degli orsi; perché gli umani sono venuti qui come visitatori o come prigionieri, ma mai a vivere e lavorare. Un po’ alla volta, lei avrebbe accresciuto il suo potere su Iofur Raknison, e quello di lui sopra di noi, fino a ridurci a creature che corressero avanti e indietro per eseguire i suoi comandi, ridotti soltanto a fare la guardia alle abominazioni che lei avrebbe creato...» A parlare era un orso vecchio. Il suo nome era Soren Eisarson: era stato uno dei consiglieri del re e aveva sofferto sotto Iofur Raknison. «Cosa sta facendo lei adesso, Lyra?» chiese Iorek Byrnison. «Quando saprà della morte di Iofur, quali saranno i suoi piani?» Lyra tirò fuori l'aletiometro. La luce non era sufficiente per veder bene, e Iorek comandò che fosse portata una torcia. «Cosa ne è stato del signor Scoresby?» chiese Lyra mentre aspettavano. «E delle streghe?» «Le streghe sono state attaccate da altre streghe, di un clan rivale. Non so se erano alleate a quella gente che fa a pezzi i bambini, ma stavano pattugliando i nostri cieli in gran numero, e hanno attaccato durante la tempesta. Non ho visto cosa ne è stato di Serafina Pekkala. Quanto a Lee Scoresby, il pallone è tornato ad alzarsi in volo dopo che io ne sono caduto giù con il ragazzo, e se lo è portato via. Ma il tuo lettore simbolico ti potrà dire qual è stato il loro destino». Un orso aveva trascinato lì una slitta su cui fumava un calderone pieno di brace di carbone di legna: vi tuffò in profondità un ramo resinoso che si accese subito, e alla sua intensa luce Lyra mosse le lancette dell'aletiometro e chiese di Lee Scoresby. Venne a sapere che era ancora in aria, portato dai venti verso la Nuova Zembla, non aveva subito danni da parte dei demoni delle falesie, aveva affrontato le streghe dell'altro clan ed era riuscito a liberarsene. Lyra lo disse a Iorek, che annuì, soddisfatto. «Se sta in aria, se la caverà benissimo» disse. «Che mi dici della signora Coulter?» La risposta fu complicata, con l'ago che oscillava da un simbolo all'altro in una sequenza che lasciò Lyra perplessa per molto tempo. Gli orsi erano curiosi, ma a trattenerli c'era il rispetto che provavano verso Iorek Byrnison, e quello che lui manifestava verso Lyra, così che lei li allontanò dalla sua mente per sprofondare nello stato di trance necessario alla lettura dell'aletiometro. Quel che rivelò il gioco dei simboli, una volta che ne ebbe scoperto il significato, era cosa da lasciar sgomenti. «Dice che lei... ha saputo che stavamo volando qui, e si è procurata uno zeppelin da trasporto armato di mitragliatrici – penso che sia così – e proprio in questo momento sta arrivando in volo verso Svalbard. Non sa ancora che Iofur Raknison è stato sconfitto, ovviamente, ma lo saprà presto perché... ah, sì, perché glielo dirà una strega, che lo verrà a sapere dai demoni delle falesie. Quindi mi sa che ci sono spie dappertutto, su in aria, Iorek. Stava venendo... sostenendo di voler aiutare Iofur Raknison, ma in realtà aveva intenzione di togliergli il potere, con un reggimento di tartari che sta arrivando via mare e che sarà qui in un paio di giorni. «E non appena ne avrà la possibilità ha intenzione di andare dove viene tenuto prigioniero Lord Asriel e di farlo uccidere. Perché... Ora sta diventando chiaro: è una cosa che non avevo mai capito prima, Iorek! Ecco perché vuole uccidere Lord Asriel: perché sa quello che lui sta per fare e ne ha paura, e vuol essere lei a farlo e a prendere il controllo prima che possa farlo lui... Dev'essere la città nel cielo, deve essere quella! Sta cercando di arrivarci lei per prima! E ora mi sta dicendo qualche altra cosa...» Si chinò sullo strumento, concentrandosi furiosamente, con l'ago che sfrecciava da una parte all'altra. Andava quasi troppo in fretta per seguirlo: Roger, che guardava da sopra la sua spalla, non riusciva neppure a vedere dove si fermava, e si rese conto soltanto di un rapido dialogo guizzante fra le dita di Lyra che facevano girare le lancette e l'ago che le rispondeva, incredibilmente diverso da ogni linguaggio quanto poteva esserlo l'Aurora. «Sì» disse lei alla fine posando lo strumento in grembo e sbatté le palpebre sospirando nel risvegliarsi da quella profonda concentrazione. «Sì, ora capisco quel che dice. Mi sta dando la caccia un'altra volta. Vuole qualcosa che ho io, perché anche Lord Asriel ne ha bisogno... Per questo esperimento, qualunque cosa sia...» Si fermò, per trarre un profondo respiro. C'era qualcosa che la disturbava ma non capiva cosa fosse. Era certa che quel qualcosa tanto importante dovesse essere proprio l'aletiometro perché, dopo tutto, la signora Coulter aveva in effetti voluto impadronirsene, e poi, che altro poteva essere? Eppure non era così, perché l'aletiometro aveva un certo suo modo di riferirsi a se stesso, e in questo caso non l'aveva usato. «Suppongo che sia l'aletiometro» disse, con aria infelice. «È quello che ho sempre pensato, fin dal principio. Bisogna che lo porti a Lord Asriel prima che lo prenda lei. Se sarà lei a prenderlo, moriremo tutti quanti». E nel dir questo, si sentì così stanca, così rotta dalla fatica, fin dentro le ossa, e così triste, che la morte sarebbe stata un sollievo. Ma l'esempio di Iorek le impedì di ammetterlo. Mise via l'aletiometro, e sedette con la schiena diritta. «Quanto è lontana?» disse Iorek. «Solo qualche ora. Direi che farei bene a portare l'aletiometro a Lord Asriel il più presto possibile». «Vengo con te» disse Iorek. Lei non discusse. Mentre Iorek impartiva i suoi ordini e organizzava una squadra armata che li accompagnasse nell'ultima parte del loro viaggio verso il Nord, Lyra rimase ferma e seduta, risparmiando le forze. Sentiva che quell'ultima lettura le aveva portato via qualcosa. Chiuse gli occhi e si addormentò, e poco dopo la svegliarono e si misero in viaggio. Ventuno Il benvenuto di Lord Asriel Lyra si mise in groppa a un orso giovane e forte, e Roger a un altro, mentre Iorek galoppò instancabilmente in testa al drappello; una squadra armata di uno scaglia-fuoco li seguiva, coprendo loro le spalle. La strada era lunga e difficile. L'interno di Svalbard era montuoso, un guazzabuglio di picchi e creste aguzze profondamente incise da gole e da ripide valli, e il freddo era intenso. Lyra ripensò alla corsa uniforme delle slitte dei gyziani nel viaggio verso Bolvangar: quanto le pareva esser stato veloce e confortevole quel modo di procedere, adesso! Qui il gelo dell'aria era più penetrante di quanto l'avesse mai sentito finora; o forse l'orso al quale era in groppa aveva un passo meno leggero di quello di Iorek; o forse poteva dipendere dal fatto che era stanca fin nel profondo dell'anima. Fu un viaggio terribilmente duro, disperatamente faticoso. Non sapeva granché di dove fosse la loro meta, o di quanto fosse lontana. Tutto quel che sapeva era ciò che le aveva detto quell'orso più anziano, Soren Eisarson, mentre preparavano lo scaglia-fuoco. Lui era stato fra coloro che avevano negoziato con Lord Asriel i termini della sua prigionia, e se ne ricordava bene. Dapprima, aveva raccontato, gli orsi di Svalbard avevano considerato Lord Asriel come un personaggio non molto diverso dagli altri uomini politici, re, o personaggi in qualche modo scomodi che erano stati esiliati nella lugubre solitudine della loro isola. Quei prigionieri erano persone importanti, altrimenti sarebbero stati uccisi direttamente dalla loro stessa gente. Se un giorno le loro fortune politiche fossero mutate riportandoli in patria e al potere avrebbero potuto avere un valore anche per gli orsi, a cui conveniva evitare loro ogni crudeltà o mancanza di rispetto. Lord Asriel dunque aveva trovato a Svalbard delle condizioni né peggiori né migliori di quelle che erano toccate a centinaia di altri esiliati. C'erano delle circostanze, però, che avevano spinto i suoi guardiani a tenere con lui un atteggiamento più cauto e circospetto che verso i tanti prigionieri che lo avevano preceduto. C'era l'aria di mistero e pericolo che aleggiava attorno a tutto ciò che riguardava la Polvere; c'era l'evidente stato di panico di coloro che lo avevano condotto laggiù; c'erano le cose comunicate in privato dalla signora Coulter a Iofur Raknison. E poi, gli orsi non si erano mai imbattuti in nulla di simile alla natura altera e imperiosa di Lord Asriel. Riusciva a dominare lo stesso Iofur Raknison, con i suoi argomenti energici ed eloquenti, e aveva persuaso il re degli orsi a lasciargli scegliere la propria dimora. La prima che gli era stata assegnata era troppo in basso, aveva detto. Aveva bisogno di un luogo alto, al di sopra del fumo e dell'agitazione delle miniere di fuoco e dei fabbri. Aveva consegnato agli orsi il progetto della sistemazione che desiderava, dicendo loro dove avrebbe dovuto trovarsi; li aveva comprati con l'oro e aveva lusingato e maltrattato Iofur Raknison, finché con stupefatta alacrità gli orsi si erano messi al lavoro. Non ci era voluto molto prima che una bella casa sorgesse su un picco rivolto a settentrione: una dimora solida e ampia, dalle ampie finestre di vero vetro, dotata di caminetti che bruciavano grandi blocchi di carbone scavati e trasportati fin lì dagli orsi. Lì dentro viveva lui, un prigioniero che si comportava come un re. Poi si dedicò a mettere insieme tutto il necessario per organizzare un laboratorio. Con furibonda concentrazione si era fatto inviare libri, strumenti, prodotti chimici, ogni genere di attrezzatura ed equipaggiamento. In qualche modo tutto quanto era giunto fin lì, da una fonte o dall'altra; qualcosa apertamente, altro portato di contrabbando dai visitatori che, lui insisteva, aveva il diritto di ricevere. Via terra, via mare e via aria, Lord Asriel aveva messo insieme il materiale necessario e nel giro di sei mesi dalla sua incarcerazione si era trovato ad avere anche tutte le attrezzature di cui aveva bisogno. E così si era messo al lavoro, fra elaborazioni, calcoli e progetti, aspettando l'arrivo della sola cosa che gli serviva per completare quel lavoro che tanto terrorizzava l'Intendenza per l'Oblazione. E che di minuto in minuto si stava avvicinando. Lyra poté farsi una prima idea della prigione di suo padre quando Iorek Byrnison si fermò ai piedi di una cresta per permettere ai due bambini di scendere e sgranchirsi un poco, visto che erano ormai pericolosamente infreddoliti e contratti. «Guarda lassù» disse. Un ampio pendio irregolare, coperto di massi disordinati e di ghiacci su cui era stato laboriosamente aperto un sentiero, conduceva a una balza rocciosa che si stagliava contro il cielo. Non c'era l'Aurora, ma le stelle brillavano. La balza era nera e desolata, ma la sua parte superiore era una spaziosa costruzione da cui la luce traboccava prodigalmente da tutte le parti: non il fumoso barlume incostante delle lampade alimentate dal grasso di balena e neppure il bianco violento dei riflettori ambarici, ma il caldo splendore cremoso della nafta. Le finestre da cui usciva la luce rivelavano anch'esse la formidabile potenza di Lord Asriel. Il vetro era un materiale costoso e, se usato per ampie superfici, disperdeva e sprecava un sacco di calore nel clima feroce di quella latitudine; così vedere, in quel luogo, quelle grandi lastre costituiva una testimonianza di ricchezza e influenza molto più efficace del volgare palazzo di Iofur Raknison. Salirono per l'ultima volta in groppa ai loro orsi, e Iorek aprì la strada risalendo il pendio verso la casa. C'era un cortile coperto da un alto strato di neve, circondato da un basso muretto, e quando Iorek spinse il cancello per aprirlo sentirono una campana suonare da qualche parte nell'edificio. Lyra scese dall'orso. Faceva fatica a stare in piedi. Aiutò anche Roger a scendere e, sostenendosi a vicenda, i bambini avanzarono, incespicando e affondando fino alle cosce nella neve, verso gli scalini della porta. Oh, il calduccio che avrebbero trovato lì dentro! Oh, la pace, il riposo! Tese la mano verso il campanello, ma prima che vi arrivasse la porta si aprì. Vide un piccolo vestibolo fiocamente illuminato per non lasciare uscire l'aria riscaldata dell'interno, e lì sotto la lampada una figura che riconobbe: Thorold, il servitore di Lord Asriel, con il suo daimon Anfang, un dobermann. Stancamente, Lyra tirò indietro il cappuccio. «Chi...» cominciò Thorold, poi vide di chi si trattava, e continuò: «Non sarà mica Lyra? La piccola Lyra? Sto forse sognando?» Fece un passo indietro per aprire la porta interna. Un salone, con la vampa di un fuoco di carboni dietro una grata di pietra; la calda luce della nafta che accendeva tappeti, poltrone di cuoio, legno ben levigato... Era da quando aveva lasciato il Jordan College che Lyra non vedeva una cosa simile, e questo le fece salire in gola un singhiozzo strozzato. Il leopardo-daimon di Lord Asriel emise un grugnito. Il padre di Lyra era lì, in piedi, e il suo viso autorevole dagli occhi scuri dapprima fu ardente, trionfante e avido; e poi ogni colore lo abbandonò; i suoi occhi si spalancarono, pieni d'orrore, quando riconobbe sua figlia. «No! No!» Arretrò barcollando e si aggrappò alla mensola del caminetto. Lyra era rimasta inchiodata sul posto. «Va’ via!» gridò Lord Asriel. «Torna indietro, vattene, va’ via! Non ho chiamato te!» Lei non riusciva a parlare. Aprì la bocca una volta, due volte, tre volte, e poi riuscì a dire: «No, no, sono venuta perché...» Lui pareva in preda allo sgomento; continuava a scuotere il capo, le mani sollevate come per ammonirla ad andarsene; Lyra non sapeva capacitarsi della sua angoscia. Si avvicinò di un passo per rassicurarlo, e Roger avanzò per metterlesi a fianco, preoccupato. I due daimon svolazzavano nell'aria calda e un istante dopo Lord Asriel si passò una mano sulla fronte e si riprese un poco. Un po’ di colore rifluì sul suo viso, e lui abbassò lo sguardo sui due bambini. «Lyra» disse. «Sei proprio Lyra?» «Sì, zio Asriel» disse lei, pensando che non fosse il momento per occuparsi del loro vero rapporto. «Sono venuta a portarti l'aletiometro da parte del Maestro del Jordan». «Sì, sì, be’, certo» disse lui. «E questo chi è?» «È Roger Parslow» disse lei. «Il garzone di cucina del Jordan College. Ma...» «Come hai fatto ad arrivare qui?» «Stavo appunto per dirtelo, c'è Iorek Byrnison di fuori, è lui che ci ha portato qui. È venuto con me per tutta la strada da Trollesund a qui, e abbiamo imbrogliato Iofur...» «Chi è Iorek Byrnison?» «Un orso corazzato. Quello che ci ha portato qui». «Thorold» chiamò lui. «Prepara un bagno caldo per questi bambini, e qualcosa da mangiare. Poi avranno bisogno di dormire. I vestiti che hanno addosso sono lerci; trovagli qualcosa da mettersi. Fallo subito, mentre io vado a parlare con quest'orso». Lyra si sentì girare la testa. Forse era il calore, o forse il sollievo. Osservò il servitore inchinarsi e lasciare il salone e Lord Asriel andare nel vestibolo e chiudersi la porta alle spalle, e poi si lasciò praticamente cadere nella poltrona più vicina. Non più di un momento più tardi, le parve, Thorold le stava parlando. «Venga con me, signorina» stava dicendo, e lei si alzò e lo seguì, con Roger, in una calda stanza da bagno, dove morbidi asciugamani pendevano da una rastrelliera riscaldata, e una vasca d'acqua fumava nella luce della lampada a nafta. «Vai prima tu» disse Lyra. «Io mi siedo qui fuori, così possiamo parlare». Roger, sbattendo le palpebre e trattenendo il fiato per il calore, entrò in acqua e si fece il bagno. Gli era già capitato un sacco di volte di trovarsi a nuotare insieme nudi, divertendosi con gli altri bambini nell'Isis o nel Cherwell, ma questa era un'altra cosa. «Tuo zio mi fa paura» disse Roger attraverso la porta aperta. «Tuo padre, voglio dire». «Meglio continuare a chiamarlo zio. Io pure ho paura di lui, qualche volta». «Quando siamo entrati, al principio a me non mi ha visto per niente. Ha visto solo te. Ed era pieno d'orrore, fino a che non ha visto anche me. A quel punto si è calmato, tutto in una volta». «Era solo sotto shock» disse Lyra. «Sarebbe successo a chiunque, nel vedere una persona inaspettata. L'ultima volta che mi aveva visto è stato dopo quel che era successo nel Salotto Privato. Per forza è stato uno shock». «No» disse Roger. «È stato qualcosa di più. Mi guardava come un lupo, tipo». «Te lo sei immaginato». «No. Lui mi fa paura più ancora della signora Coulter, e ti assicuro che non sto scherzando». Lui si spruzzò l'acqua addosso. Lyra tirò fuori l'aletiometro. «Vuoi che chieda al lettore simbolico di che cosa si trattava?» «Be’, non lo so. Ci sono cose che preferirei non sapere. Mi pare che tutto quello che ho sentito dire da quando gli Ingoiatori sono arrivati a Oxford erano sempre cose brutte. Non c'è mai stato niente di buono da aspettarsi per più di cinque minuti alla volta. Per quel che arrivo a vedere adesso, questo bagno è una bella cosa, e lì c'è un bell'asciugamano caldo, più o meno fra cinque minuti. E poi quando sarò bello asciutto magari penserò a qualcosa di buono da mangiare, ma non andrò oltre. E dopo che avrò mangiato magari punterò a un bel pisolino in un bel letto comodo. Ma più in là di questo, non lo so, Lyra. Abbiamo visto succedere cose terribili, non ti pare? E altre ne devono arrivare ancora, probabilmente. Così penso che preferirei non sapere quello che c'è nel futuro. Mi fermerò al presente». «Già» disse Lyra, stancamente. «Certe volte anch'io mi sento così». Lyra tenne in mano l'aletiometro ancora un poco, ma solo per sentirne il conforto; non fece ruotare le lancette, e i movimenti dell'ago sfuggirono alla sua attenzione. Pantalaimon l'osservò in silenzio. Dopo che tutti e due si furono lavati, ebbero mangiato un po’ di pane e formaggio e bevuto vino e acqua calda, Thorold, il servitore, disse: «Il ragazzo deve andare a letto. Gli farò vedere io dove. Sua Signoria le chiede di raggiungerlo nella biblioteca, signorina Lyra». Lyra trovò Lord Asriel in una stanza le cui vaste finestre davano sul mare congelato, molto più in basso. C'era un fuoco di carboni sotto un gran caminetto, e una lampada a nafta regolata bassa, così che ben pochi riflessi potevano frapporsi fra gli occupanti della stanza e il tetro panorama stellato là fuori. Lord Asriel, sprofondato in una gran poltrona da un lato del fuoco, le indicò di avvicinarsi e sedersi sull'altra poltrona, di fronte a lui. «Il tuo amico Iorek Byrnison si sta riposando fuori» disse. «Lui preferisce il freddo». «Ti ha raccontato della sua lotta con Iofur Raknison?» «Non nei dettagli. Ma mi par di capire che adesso è lui il re di Svalbard. È vero?» «Certo che è vero. Iorek non mente mai». «Sembra che si sia auto-nominato tuo custode». «No. John Faa gli ha detto di badare a me, e lui lo sta facendo. Sta eseguendo gli ordini di John Faa». «E che c'entra John Faa in questa storia?» «Te lo dirò se mi dirai una cosa tu» disse lei. «Tu sei mio padre, non è vero?» «Sì. E allora?» «E allora avresti dovuto dirmelo prima, ecco. Non si deve tenere nascosta una cosa del genere a una persona, perché poi quando la scopre una si sente un'imbecille, e questa è una crudeltà. Che differenza avrebbe fatto se io avessi saputo che ero tua figlia? Avresti potuto dirmelo anni e anni fa. Avresti potuto dirmelo, e poi chiedermi di tenerlo segreto, e io lo avrei fatto, non importa quanto ero piccola, se tu me lo avessi chiesto lo avrei fatto. Ne sarei stata così orgogliosa che nulla avrebbe potuto strapparmi il segreto, se mi avessi chiesto di mantenerlo. Ma tu, niente. Lo hai fatto sapere ad altra gente, ma a me non lo hai detto mai». «E chi è stato a dirtelo?» «John Faa». «Ti ha parlato di tua madre?» «Sì». «Allora a me non resta granché da dire. Non credo di aver voglia di subire interrogatori e condanne da parte di una bambina insolente. Voglio sentire di quello che hai visto e fatto nel venire fin qui». «Ti ho portato questo dannato accidente di aletiometro, no?» esplose Lyra. Era proprio sull'orlo delle lacrime. «Ci sono stata attenta dal Jordan fino a qui, l'ho nascosto, l'ho trattato come un oggetto prezioso in mezzo a tutto quel che ci è successo, e ho imparato come usarlo, l'ho portato qui per tutta questa stramaledetta strada quando avrei potuto semplicemente lasciare perdere e starmene in pace, e tu non mi hai nemmeno detto grazie, e non hai dato il minimo segno che ti faccia piacere vedermi. Non so proprio cosa l'ho fatto a fare. Però l'ho fatto, e sono andata sempre avanti, anche nel palazzo puzzolente di Iofur Raknison con tutti quegli orsi attorno a me ho tirato dritto, tutta da sola, l'ho imbrogliato, l'ho convinto a lottare con Iorek per poter arrivare fin qui, per te... E poi quando alla fine mi hai visto, c'è mancato poco che svenissi, come se io fossi una cosa orribile che tu non avresti voluto vedere mai più. Tu non sei umano, Lord Asriel. Tu non sei mio padre. Mio padre non mi tratterebbe in questo modo. I padri dovrebbero voler bene alle loro figlie, no? Tu a me non vuoi bene, e io non voglio bene a te, ecco come stanno le cose. Voglio bene a Farder Coram e voglio bene a Iorek Byrnison; voglio più bene a un orso corazzato che al mio stesso padre. E scommetto che Iorek Byrnison mi vuole più bene di te». «Tu stessa mi hai detto che stava solo eseguendo gli ordini di John Faa. Se ti devi perdere in sentimentalismi non sprecherò il mio tempo a parlare con te». «Prenditi il tuo maledetto aletiometro, allora, e io me ne tornerò indietro con Iorek». «Dove?» «Torneremo al palazzo. Lui potrà affrontare la signora Coulter e l'Intendenza per l'Oblazione, quando si faranno vivi. Se perde morirò anch'io. Se vince manderemo a chiamare Lee Scoresby e me ne andrò via nel suo pallone e...» «Chi è Lee Scoresby?» «Un aeronauta. È stato lui a portarci fin qui, e poi abbiamo fatto un atterraggio disastroso. Eccolo qui, l'aletiometro. Tutto in perfetto ordine». Lui non fece il minimo gesto per prenderlo, e lei lo posò sul parafuoco di ottone del camino. «E immagino che farei bene a dirti che la signora Coulter sta arrivando a Svalbard, e non appena saprà quel che è accaduto a Iofur Raknison si dirigerà qui. In uno zeppelin, con un sacco di soldati, e ci ammazzeranno tutti, per ordine del Magisterium». «Non ci raggiungeranno mai» disse lui con calma. Era talmente tranquillo e rilassato che una parte della sua ferocia cominciò a svanire. «Tu non puoi saperlo». «Sì invece». «Allora hai un altro aletiometro?» «Non ho bisogno di un aletiometro per questo. Adesso voglio sentire del tuo viaggio fino a qui, Lyra. Comincia dal principio. Raccontami tutto». Lei lo fece. Cominciò da quando si era nascosta nel Salotto Privato, e continuò con il rapimento di Roger da parte degli Ingoiatori, con il periodo che aveva trascorso con la signora Coulter e tutto il resto di quel che le era accaduto. Fu una lunga storia, e quando ebbe finito Lyra disse: «E adesso c'è una cosa che voglio sapere, e penso proprio di averne il diritto, così come avevo il diritto di sapere chi ero in realtà. E visto che quello non me l'hai raccontato, mi devi dire almeno questo, in compenso. Che cos'è la Polvere? E perché tutti ne hanno tanta paura?» Lui la osservò come per cercar di decidere se avrebbe capito quello che stava per dirle. Non l'aveva mai guardata seriamente prima, pensò lei: fino ad allora si era sempre comportato come un adulto che faccia contenta una bambinetta accettandone le graziose moine. Però ora sembrava pensare che lei fosse pronta. «La Polvere è quel che fa funzionare l'aletiometro» disse. «Ah... avevo pensato che era possibile! Ma poi? Come hanno fatto a scoprirla?» «In un certo senso la Chiesa ne è sempre stata consapevole. Sono secoli che predicano intorno alla Polvere, solo che non la chiamavano così. «Alcuni anni fa, però, un moscovita di nome Boris Michailovich Rusakov scoprì un nuovo tipo di particelle elementari. Hai sentito parlare di elettroni, fotoni, neutrini e tutto il resto? Be’, quella particella di nuovo tipo era elementare di sicuro, ma molto difficile da misurare perché non reagiva in nessuno dei modi consueti. La cosa più difficile da capire, per Rusakov, è stata la ragione per cui le nuove particelle sembravano aggregarsi là dove si trovavano degli esseri umani, come se fossero attratte da noi. E in particolare dagli adulti. Anche dai bambini, ma neanche lontanamente con la stessa intensità, fino a che i loro daimon non assumono una forma stabile. Durante gli anni della pubertà cominciano ad attirare la Polvere più fortemente, gli si deposita addosso come sugli adulti. «Ora, tutte le scoperte di questo tipo, dal momento che possono avere a che fare con le dottrine della Chiesa, devono essere rese note attraverso il Magisterium, a Ginevra. E questa scoperta di Rusakov era così strana e improbabile che l'Ispettore della Corte Concistoriale di Disciplina sospettò Rusakov di possessione diabolica. Così eseguì un esorcismo dentro il laboratorio e interrogò Rusakov secondo le regole e i procedimenti dell'Inquisizione, ma alla fine dovettero accettare il fatto che Rusakov non stava né mentendo né ingannandoli: la Polvere esisteva davvero. «Rimaneva il problema di decidere che cosa fosse. E, data la natura della Chiesa, non avevano che una sola scelta. Il Magisterium decise che la Polvere era la prova fisica del peccato originale. Tu lo sai che cos'è il peccato originale?» Lei storse la bocca. Era come ritrovarsi un'altra volta al Jordan, con qualcuno che la interrogava su cose che le avevano insegnato solo a metà. «Più o meno» disse. «No, non lo sai. Vai a quello scaffale vicino alla scrivania, e portami la Bibbia». Lyra lo fece, e porse il grosso libro nero a suo padre. «Ti ricordi la storia di Adamo ed Eva?» «Certo» rispose lei. «Lei non avrebbe dovuto mangiare il frutto, il serpente la tentò e lei allora lo fece lo stesso». «E allora che successe?» «Umm... vennero cacciati fuori. Dio li scacciò via dal giardino». «Dio aveva detto loro di non mangiare quel frutto, perché sarebbero morti. Ricorda, loro erano nudi dentro il giardino, erano come bambini, e i loro daimon prendevano qualunque forma loro desiderassero. Ma questo è ciò che accadde». Andò al Capitolo Terzo della Genesi, e lesse: E la donna disse al serpente: Noi possiamo mangiare dei frutti degli alberi del giardino. Ma del frutto dell'albero che è nel mezzo del giardino, il Signore ha detto, Voi non ne mangerete e neppure li toccherete, altrimenti ne morirete. E il serpente disse alla donna: Certamente non ne morirete. Perché Dio sa che il giorno in cui ne mangerete, allora i vostri occhi si apriranno, e i vostri daimon assumeranno la loro vera forma, e voi sarete simili a dèi, e conoscerete il bene e il male. E quando la donna vide che i frutti dell'albero erano buoni da mangiare e piacevoli alla vista, e che era un albero da desiderare perché rivelasse la vera forma dei loro daimon, ella prese dei suoi frutti, e ne mangiò, e ne diede anche al marito insieme a lei; e lui ne mangiò. E allora gli occhi di entrambi furono aperti, ed essi videro la vera forma dei loro daimon, e parlarono con essi. Ma quando l'uomo e la donna conobbero i propri daimon, seppero che un gran mutamento era sopravvenuto su di loro, perché fino a quel momento erano sembrati essere una sola cosa con tutte le creature della terra e dell'aria, e che non vi fosse differenza. Ed essi videro la differenza, e conobbero il bene e il male; e allora si vergognarono, e cucirono insieme delle foglie di fico per coprire la loro nudità... Lord Asriel chiuse il libro. «E fu così che il peccato entrò nel mondo» disse, «il peccato e la vergogna e la morte. Venne nel momento in cui i daimon presero una forma stabile». «Ma...» Lyra si sforzò di trovare le parole di cui aveva bisogno, «ma questo non è proprio vero, no? Non come la chimica o l'ingegneria, non lo stesso tipo di verità, non è così? Insomma, Adamo ed Eva non sono esistiti per davvero, no? L'Accademico di Cassington mi ha detto che era solo una specie di favola». «L'incarico di Accademico di Cassington viene tradizionalmente attribuito a un libero pensatore: la sua funzione è quella di mettere in difficoltà la fede degli Accademici. Naturalmente non poteva dire che questo. Ma tu pensa ad Adamo ed Eva come una specie di numero immaginario, come la radice quadrata di meno uno; non potrai mai vedere nessuna prova concreta della sua esistenza, ma se la includi nelle tue equazioni potrai calcolare tutta una serie di cose che in sua assenza non si potrebbero neppure concepire. «Comunque, questo è ciò che la Chiesa ha insegnato per millenni interi. E quando Rusakov scoprì la Polvere, finalmente vi fu la prova fisica che qualcosa era accaduto quando l'innocenza aveva ceduto il posto all'esperienza. «Polvere. All'inizio venivano chiamate Particelle di Rusakov, ma ben presto qualcuno fece notare un curioso versetto alla fine del terzo capitolo della Genesi, quando Dio maledice Adamo per aver mangiato il frutto». Tornò ad aprire la Bibbia e indicò a Lyra il passo cui alludeva. Lei lesse: Nel sudore del tuo viso tu mangerai il pane, finché non ritornerai alla terra; perché dalla terra tu fosti tratto; perché polvere sei, e polvere ritornerai... Lord Asriel disse: «Gli studiosi della Chiesa si sono sempre rotti la testa sulla traduzione di questo versetto. Alcuni dicono che non dovrebbe essere “polvere ritornerai” ma “alla polvere sarai sottoposto”, e altri dicono che tutto il versetto è una sorta di gioco di parole su “terra” e “polvere”, e che in realtà è una specie di ammissione da parte di Dio che la sua natura è essa stessa in parte coinvolta nel peccato. Nessuno concorda con nessun altro. Non può accadere, perché il testo è corrotto. Ma la parola era troppo buona per sprecarla, ed è per questo che le particelle hanno finito per esser note come Polvere». «E gli Ingoiatori?» «L'Intendenza Generale per l'Oblazione... La banda di tua madre. È stata brava a cogliere l'occasione di costituirsi una sua base di potere personale, ma che lei sia una donna intelligente oserei dire che te ne sarai accorta anche tu. È molto conveniente per il Magisterium che prosperino delle associazioni differenti, di tutti i generi. Così possono giocarle l'una contro l'altra; se una ha successo, potranno sostenere di averla appoggiata fin dall'inizio, e se invece fallisce possono pretendere che fosse una banda di rinnegati che non era mai stata autorizzata come si deve. «Vedi, tua madre ha sempre avuto forti ambizioni di potere. Al principio cercò di arrivarci nel solito modo, attraverso il matrimonio, ma non funzionò, come credo tu abbia saputo. Quindi le toccò rivolgersi alla Chiesa. Naturalmente non poteva prendere la via che avrebbe potuto percorrere un uomo – il sacerdozio, e così via – quindi doveva essere qualcosa di non ortodosso; ha dovuto metter su il proprio ordine, i propri canali di influenza, e lavorare attraverso di essi. Fu una buona mossa quella di specializzarsi nella Polvere. Tutti quanti ne erano terrorizzati; nessuno sapeva che fare; e quando lei si offrì di dirigere un'indagine in proposito, il Magisterium ne fu talmente sollevato che l'hanno spalleggiata con denaro e risorse d'ogni tipo». «Ma quelli tagliavano...» Lyra non riuscì a costringersi a dirlo esplicitamente; le parole le si strozzarono in bocca. «Tu lo sai quello che stavano facendo! Come ha fatto la Chiesa a lasciargli fare una cosa del genere?» «C'era un precedente. Qualcosa di simile era già accaduto in passato. Lo sai quel che significa la parola castrazione? Vuol dire rimuovere i testicoli di un ragazzo, così che non arrivi mai a sviluppare le caratteristiche di un uomo. Un castrato mantiene la sua voce di soprano per tutta la vita, ed è per questo che la Chiesa permetteva questa pratica: era utilissima nella musica religiosa. Alcuni castrati sono diventati dei grandi cantanti, degli artisti meravigliosi. Molti altri nient'altro che grassi e viziati mezzi uomini. Alcuni morivano per gli effetti dell'operazione. Ma la Chiesa non si faceva certo spaventare dall'idea di un semplice taglietto, capisci. Insomma, c'era un precedente. E poi sarebbe stato molto più igienico dei vecchi sistemi, quando non avevano né anestetici né bende sterilizzate, né un'adeguata assistenza medica. Sarebbe stata una cosa molto molto più blanda, in confronto a quella». «Non è vero!» disse Lyra inferocita. «Non è vero!» «No. Certo che no. È per questo che sono dovuti andare a nascondersi nel più remoto Nord, nell'oscurità e nel buio. Ed è per questo che la Chiesa è stata felicissima di avere una come tua madre alla testa di tutto ciò. Chi avrebbe potuto dubitare di una persona così affascinante, così ben imparentata, così ragionevole e dolce? Però nello stesso tempo, trattandosi di un'operazione di tipo oscuro e non ufficiale, lei era una persona che il Magisterium avrebbe anche potuto disconoscere, se ne avesse avuto bisogno». «Ma chi è che ha avuto l'idea di fare questo taglio, il primo?» «È stata lei. Ha pensato che le due cose che avvengono con l'adolescenza potessero essere collegate: il cambiamento del daimon e il fatto che la Polvere cominciava a depositarsi. Forse se il daimon veniva separato dal corpo, noi potevamo non esser mai più soggetti alla Polvere; e al peccato originale. La questione era se fosse possibile separare il daimon dal corpo senza uccidere la persona. Ma lei ha viaggiato in molti posti e ha visto cose d'ogni genere. È stata in Africa, per esempio. Gli africani hanno un loro modo di fabbricarsi uno schiavo che viene chiamato zombi. È privo di ogni volontà sua propria; e lavorerà giorno e notte senza mai fuggire o lamentarsi. A vederlo sembra un cadavere...» «È una persona senza il suo daimon!» «Esattamente. Così trovò che dopotutto era possibile separarli». «E... Tony Costa mi ha raccontato degli orrendi fantasmi delle foreste del Nord. Suppongo che possa essere una cosa dello stesso tipo». «È così. L'Intendenza Generale per l'Oblazione è venuta fuori da questo genere di idee, e dall'ossessione della Chiesa per il peccato originale». Il daimon di Lord Asriel drizzò le orecchie, e lui le mise la mano sulla splendida testa. «C'era qualcosa d'altro che accadeva quando operavano il taglio» proseguì. «E loro non se ne sono accorti. L'energia che lega il corpo al daimon ha una potenza immensa. Quando viene eseguito il taglio, tutta questa energia si dissipa in una frazione di secondo. Loro non se ne sono resi conto perché l'hanno presa per shock, o disgusto, o per senso di oltraggio morale, e si sono addestrati a restare insensibili a tutto ciò. Così non hanno capito che cosa se ne poteva fare, e non hanno mai pensato di utilizzarla...» Lyra non riuscì più a star ferma e seduta. Si alzò e andò alla finestra, e fissò la vasta e spoglia oscurità con occhi che non vedevano nulla. Erano tutti troppo crudeli. Per quanto importante potesse essere scoprire ciò che riguardava il peccato originale, quello che avevano fatto a Tony Makarios e a tutti gli altri era troppo crudele. Nulla poteva giustificarlo. «E tu cosa facevi?» disse. «Hai fatto dei tagli anche tu?» «Io mi interesso di una cosa del tutto diversa. Secondo me l'Intendenza per l'Oblazione non va abbastanza a fondo. Io voglio arrivare alla fonte stessa della Polvere». «La fonte? E da dove viene, allora?» «Da quell'altro universo che possiamo vedere attraverso l'Aurora». Lyra tornò a voltarsi. Suo padre era sdraiato in poltrona, pigro e possente, gli occhi non meno accesi di quelli del suo daimon. Non lo amava, non poteva fidarsene, ma non poteva non ammirarlo, lui, e il lusso stravagante che aveva messo insieme in quella terra desolata e spoglia, e la forza della sua ambizione. «Ma che cosa è quell'altro universo?» disse. «Uno fra gli innumerevoli miliardi di universi paralleli. Le streghe conoscono la loro esistenza da secoli, ma i primi teologi che l'hanno dimostrata matematicamente sono stati scomunicati qualcosa più di cinquanta anni fa. Ma comunque, è la verità; non è possibile negarlo. «Nessuno però pensava che fosse possibile passare da un universo a un altro. Ciò violerebbe alcune delle leggi fondamentali, pensavamo. Be’, avevamo torto; abbiamo imparato a vedere il mondo lassù in cielo. Se la luce riesce a passare, possiamo farlo anche noi. E abbiamo dovuto imparare a vederlo, Lyra, proprio come tu hai dovuto imparare a usare l'aletiometro. «Devi sapere che quel mondo, come tutti i mondi, ha iniziato a esistere come una possibilità. Pensa come esempio al lancio di una moneta: può uscire testa o croce, e fino a che non cade noi non sappiamo quale delle due uscirà. Se però quando cade ci dà testa, questo vuol dire che la possibilità che desse croce è collassata. Fino a quel momento le due possibilità erano uguali. «In un altro mondo, però, la moneta ha dato croce. E quando ciò accade, i due mondi si separano. Ho utilizzato l'esempio del lancio di una moneta per spiegarmi: in realtà questo tipo di collasso delle possibilità avviene a livello delle particelle elementari. Però funziona esattamente allo stesso modo: a un certo momento, sono possibili diverse cose; il momento appresso ne accade una, e tutte le altre non esistono. Solo che sono saltati fuori, hanno preso a esistere altri mondi, nei quali invece esse sono accadute. «E io andrò in quel mondo che sta dietro l'Aurora» disse, «perché ritengo che sia da lì che viene tutta la Polvere di questo universo. Tu hai visto le diapositive che ho mostrato agli Accademici nel Salotto Privato. Hai visto come la Polvere si riversa in questo mondo dall'Aurora. Anche tu hai visto quella città. E se la luce può attraversare la barriera tra i due universi, e può farlo la Polvere, se noi siamo in grado di vedere quella città, allora possiamo costruire un ponte e passare anche noi. C'è bisogno di una formidabile esplosione di energia. Ma io sono in grado di farlo. Da qualche parte là fuori c'è l'origine di tutta la Polvere, tutta la morte, il peccato, la sofferenza, la distruttività che c'è nel mondo. Gli esseri umani non riescono a vedere una cosa senza esser presi dal desiderio di distruggerla, Lyra. Questo è il peccato originale. E io lo distruggerò. La morte sta per morire». «È per questo che ti hanno mandato qui?» «Sì. Sono terrorizzati. E a buona ragione». Lui si alzò, e lo stesso fece il suo daimon, orgoglioso, splendido e letale. Lyra rimase ferma e seduta. Aveva paura di suo padre: lo ammirava profondamente e pensava che fosse matto da legare. Ma chi era lei per giudicare? «Vai a dormire» le disse. «Thorold ti farà vedere dov'è il tuo letto». Si voltò per uscire dalla stanza. «Non hai preso l'aletiometro?» «Ah, sì; ma in realtà non ne ho bisogno adesso» disse. «E comunque non mi servirebbe a nulla, senza i libri. Sai, io credo che il Maestro del Jordan lo abbia dato proprio a te. Ti ha detto esplicitamente di portarmelo?» «Ma, sì!» disse lei, ma poi ci pensò meglio e si rese conto che nei fatti il Maestro non le aveva mai chiesto di farlo; lo aveva sempre dato per scontato, altrimenti perché mai glielo avrebbe dato? «No» disse. «Non lo so. Credevo...» «Be’, io non ne ho bisogno. È tuo, Lyra». «Ma...» «Buona notte, bimba». Senza parole, troppo stupefatta per riuscire a esprimere ad alta voce anche una sola delle decine di pressanti domande che le si affollavano in mente, lei riprese l'aletiometro e lo riavvolse nel suo panno di velluto. Poi si sedette accanto al fuoco, e lo guardò uscire da quella stanza. Ventidue Tradimento Si svegliò con un estraneo che la scuoteva per un braccio e poi, mentre Pantalaimon si svegliava di colpo, ringhiando, riconobbe Thorold. Reggeva una lampada a nafta e la mano gli tremava. «Signorina... signorina... si alzi, presto. Io non so cosa fare. Lui non mi ha lasciato ordini. Credo che sia impazzito, signorina». «Cosa? Ma che succede?» «Lord Asriel, signorina. Dal momento in cui lei è andata a letto è entrato in uno stato quasi di delirio. Non l'ho mai visto così selvaggiamente agitato. Ha sistemato un sacco di strumenti e di batterie su una slitta, ci ha attaccato i cani e se n'è andato. Solo che ha preso con sé il ragazzo, signorina!» «Roger? Ha preso Roger?» «Mi ha detto di svegliarlo e vestirlo, e io non ho nemmeno pensato di mettermi a discutere... non l'ho mai fatto... il ragazzo continuava a chiedere di lei, signorina. Ma Lord Asriel voleva lui soltanto... si ricorda del primo momento, quando lei è entrata da quella porta? E lui l'ha vista, e non riusciva a credere ai suoi occhi e avrebbe voluto mandarla via?» Lyra sentiva la testa girarle in un tale vortice di stanchezza e paura che quasi non arrivava neppure a pensare, ma disse: «Sì? Sì?» «Era perché aveva bisogno di un bambino per l'ultima parte del suo esperimento, signorina! E Lord Asriel ha un modo tutto suo di far succedere quello che vuole, gli basta chiamare una cosa e...» Ora la testa di Lyra era piena di un rombo tremendo, come stesse cercando di reprimere una qualche conoscenza proveniente dalla sua stessa coscienza. Era uscita dal letto e stava allungando le mani verso i vestiti; poi d'improvviso si accasciò e un grido feroce di disperazione l'avvolse completamente. Veniva da lei, ma era molto più grande; si sentiva come se fosse lei a venire da quella disperazione. Perché si era ricordata delle parole che le aveva detto lui: l'energia che lega il corpo al daimon ha una potenza immensa; e che per superare l'abisso che divide l'uno dall'altro i mondi ci voleva una formidabile esplosione di energia... Si era resa conto, in quell'istante, di che cosa aveva fatto. Aveva lottato per tutta quella strada per portare a Lord Asriel qualcosa, pensando di sapere di cosa lui avesse bisogno; ma non era affatto l'aletiometro. Ciò che gli ci voleva era un bambino. Lei gli aveva portato Roger. Era per questo che lui aveva gridato: «Non ho mandato a chiamare te!» quando l'aveva vista; aveva chiesto che gli inviassero un bambino, e il fato aveva condotto da lui la sua stessa figlia. O almeno così aveva creduto, fino a che lei non si era spostata di lato mostrandogli Roger. Oh, che angosciosa amarezza! Aveva creduto di salvare Roger, con il suo intervento, e invece, per tutto il tempo, aveva diligentemente lavorato a tradirlo... Lyra tremò e singhiozzò in un parossismo di dolorosa emozione. Non poteva esser vero. Thorold cercò di confortarla, ma non sapeva qual era il motivo di quel suo estremo dolore e non poté che darle qualche colpetto nervoso su una spalla. «Iorek...» singhiozzò lei, spingendo via il servitore da un lato. «Dov'è Iorek Byrnison? L'orso? È ancora qui fuori?» Il vecchio si strinse nelle spalle con aria impotente. «Aiutami!» disse lei, tremando in tutto il corpo di debolezza e paura. «Aiutami a vestirmi. Devo andare. Subito. Dai, in fretta!» Lui posò la lampada e fece quel che gli diceva Lyra. Quando impartiva degli ordini, in quel modo imperioso, assomigliava moltissimo al padre, con tutto che aveva la faccia bagnata di lacrime e le labbra tremanti. Mentre Pantalaimon percorreva avanti e indietro la stanza, con la coda che gli frustava i fianchi, la pelliccia che quasi faceva scintille, Thorold si affrettò a portarle le sue pellicce irrigidite e puzzolenti e l'aiutò a infilarcisi dentro. Non appena ebbe finito di allacciare tutti i bottoni e di assicurare tutti i lembi sovrapposti che chiudevano le varie aperture, Lyra si diresse alla porta e sentì il freddo colpirla alla gola come una spada, congelarle di colpo le lacrime sopra le guance. «Iorek!» chiamò. «Iorek Byrnison! Vieni, perché io ho bisogno di te!» Vi fu uno scossone nella neve, un clangor di metallo, e l'orso fu lì. Era stato a dormire con calma sotto i fiocchi di neve. Nella luce traboccante dalla lampada che Thorold teneva alla finestra, Lyra vide la lunga testa senza viso, i buchi oscuri degli occhi, il balenio di pelliccia bianca sotto il metallo nero-rossiccio e desiderò abbracciarlo, per trarre un qualche conforto dal suo ferreo elmo, dalla sua pelliccia incrostata di ghiaccio. «Sì?» disse lui. «Dobbiamo raggiungere Lord Asriel. Ha preso Roger e vuole – non oso pensarci – oh, Iorek, ti prego, corri, mio caro!» «Vieni, allora» disse lui, e lei gli balzò in groppa. Non c'era alcun bisogno di chiedere da che parte andare: le tracce della slitta conducevano direttamente fuori dal cortile e sulla pianura, e Iorek balzò in avanti per seguirle. Il suo modo di muoversi era ormai a tal punto entrato a far parte di Lyra che tenersi in equilibrio era per lei un fatto del tutto automatico. Lui corse sopra lo spesso manto nevoso che copriva il terreno roccioso più in fretta di quanto non avesse mai fatto, e le piastre dell'armatura si mossero sotto di lei in un'oscillazione ritmica e regolare. Dietro di loro, gli altri orsi correvano senza sforzo, trascinando con sé lo scaglia-fuoco. Il cammino era chiaro, perché la luna era alta e la luce che gettava su quel mondo innevato era luminosa quanto lo era stata quando si erano trovati a bordo del pallone: un mondo di argento luminoso e profondo nero. Le tracce della slitta di Lord Asriel correvano dritte verso una catena di aguzze colline, strane e rigide forme sporgenti in un cielo nero quanto il velluto dell'aletiometro. Della slitta medesima non v'era alcun segno... o non c'era invece, forse, un movimento simile al tocco di una piuma sul fianco del picco più alto? Lyra ficcava gli occhi in avanti, sforzandosi quanto poteva, e Pantalaimon volava il più in alto possibile e guardava con la chiara visione di un gufo. «Sì» le disse un momento più tardi, posato sul suo polso, «quello è Lord Asriel, e sta frustando i cani con furia, e c'è un bambino sul retro...» Lyra sentì Iorek Byrnison mutare di passo. Qualcosa aveva attirato la sua attenzione. Stava rallentando e girava la testa a destra e a sinistra. «Cosa c'è?» disse Lyra. Non rispose. Era tutto intento all'ascolto, ma Lyra non riusciva a sentire nulla. Poi qualcosa udì: un misterioso vasto e distante scoppiettio frusciante. Era un suono che aveva già udito: il suono dell'Aurora. Dal nulla, un velo radioso era sceso e restava sospeso brillando nel cielo del Nord. Tutti quei miliardi, trilioni, di particelle cariche non viste, e forse, pensò lei, di Polvere, traevano una radiosa vampa dagli strati più alti dell'atmosfera. Vi sarebbe stata un'esibizione più brillante e più straordinaria di tutte quelle che Lyra avesse ancora visto, come se l'Aurora sapesse del dramma che stava avvenendo lì sotto e desiderasse illuminarlo con i suoi effetti più imponenti. Ma nessuno degli orsi stava guardando in su: la loro attenzione era tutta rivolta alla terra. Non era stata l'Aurora, dopo tutto, ad attirare l'attenzione di Iorek. Adesso era immobile, e Lyra gli scivolò giù di groppa, sapendo che i suoi sensi avevano bisogno di poter spaziare liberamente. C'era qualcosa che lo disturbava. Lyra si guardò intorno, rivolse lo sguardo all'indietro verso le montagne disordinate che avevano attraversato qualche tempo prima e non vide nulla. L'Aurora si fece più intensa. Il primo velo tremolò e si spostò in fretta da una parte; irregolari cortine si ripiegarono per poi dispiegarsi di nuovo lassù, crescendo in dimensioni e luminosità di minuto in minuto; archi e anelli mulinavano attraverso l'orizzonte e toccavano lo zenit in curve di luce radiosa. Più chiaramente che mai poté udire quell'immenso sibilo cantante e il fruscio di vaste intangibili forze. «Streghe» giunse un grido dalla voce di un orso, e Lyra si voltò, piena di gioia e sollievo. Ma un muso pesante la sbatté con violenza in avanti, lasciandola senza fiato al punto che quando aprì la bocca stupefatta non ne uscì che un rantolo tremante, perché lì, proprio nel posto dove si era trovata lei, c'era il pennacchio d'una freccia dalle piume verdi, la cui punta e l'asta erano affondate nella neve. “Impossibile!” pensò lei debolmente, ma invece era vero, perché un'altra freccia rimbalzò sonoramente sull'armatura di Iorek, che la sovrastava in piedi. Queste non erano le streghe di Serafina Pekkala; erano di un altro clan. Si muovevano in tondo nel cielo, una dozzina o anche di più, per poi calare d'improvviso in basso a scoccare una freccia e risalire in fretta; Lyra imprecò con tutte le parolacce che sapeva. Iorek Byrnison impartì dei rapidi ordini. Era chiaro che gli orsi sapevano già come affrontare le streghe, visto che si erano subito disposti in formazione difensiva, mentre le streghe si lanciavano con la stessa fluidità all'attacco. Potevano mirare con precisione solo a distanza ravvicinata e, per non sprecare le loro frecce, si abbassavano rapide a scoccare la freccia nel punto più basso della picchiata per poi riguadagnare quota subito. Però, nel momento in cui raggiungevano il punto più basso, con le mani occupate dall'arco e le frecce, erano vulnerabili, e gli orsi esplodevano in salti menando gran colpi di zampa nell'aria per tirarle giù. Ne cadde più d'una, che fu prontamente spacciata. Lyra si accoccolò vicino a un masso osservando una strega lanciata in picchiata. Qualcuna mirò proprio a lei, ma la mancò di molto; e poi Lyra, guardando su in cielo, vide la maggior parte della squadriglia delle streghe disimpegnarsi e ritornare indietro. Se provò un certo sollievo, non durò che pochi secondi. Perché, dalla stessa direzione verso cui si erano dirette, ne vide giungere molte altre a congiungersi a loro; a mezz'aria con loro c'era un gruppo di luci brillanti e attraverso la vasta distesa della pianura di Svalbard, sotto il radioso splendore dell'Aurora, sentì un suono di cui aveva paura. Era l'aspro pulsare di un motore a benzina. Lo zeppelin, con la signora Coulter e le sue truppe a bordo, li stava raggiungendo. Iorek ruggì un ordine, e gli orsi si disposero subito in una nuova formazione. Nel baluginare sinistro del cielo Lyra li osservò scaricare rapidamente dalla slitta lo scaglia-fuoco. Anche la squadriglia d'avanguardia delle streghe li aveva visti e cominciò a lanciarsi in picchiata per tempestarli di frecce, ma gli orsi si affidarono per la gran parte alle loro armature e lavorarono a erigere in fretta il congegno: un lungo braccio teso ad angolo acuto nel cielo, una tazza, o un bacile del diametro di quasi un metro; e un gran serbatoio di ferro circondato di fumi e vapore. Mentre lei guardava, se ne sprigionò una fiamma brillante e una ben addestrata squadra di orsi entrò in azione. Due di loro alarono in basso il lungo braccio dello scaglia-fuoco, un altro riempì di palate di fuoco il bacile, e quando fu impartito un ordine lo lasciarono andare perché scagliasse lo zolfo infuocato nel buio del cielo. Le streghe in planata sopra di loro erano tanto fitte che tre di esse precipitarono in fiamme già solo al primo colpo, ma presto fu chiaro che il vero bersaglio era lo zeppelin. Il pilota non doveva aver mai visto prima uno scaglia-fuoco, oppure ne stava sottovalutando l'efficacia, perché continuò a volare diritto verso gli orsi, senza innalzarsi né modificare la rotta neanche di una frazione di grado né a sinistra né a destra. Poi fu chiaro che anche lo zeppelin possedeva un'arma potente: una carabina mitragliatrice montata sulla parte prodiera della navicella. Lyra vide delle scintille levarsi dall'armatura di qualcuno degli orsi, e li vide accalcarsi sotto quella protezione, prima ancora di sentire il fracasso delle pallottole. Gridò di paura. «Non corrono rischi» disse Iorek Byrnison. «Quelle pallottole sono troppo piccole per bucare un'armatura». Lo scaglia-fuoco tornò in azione e questa volta la massa di zolfo fiammeggiante si innalzò verticalmente in aria, fino a colpire la navicella per poi esplodere in una cascata di frammenti infuocati. Lo zeppelin si inclinò a sinistra e si allontanò ruggendo in un ampio arco, per poi tornare a dirigersi verso il gruppo di orsi impegnati a lavorare in fretta accanto a quella macchina da guerra. Mentre si avvicinava, il braccio dello scaglia-fuoco si abbassò scricchiolando; la carabina mitragliatrice tossì e sputacchiò, e due orsi caddero, accompagnati dal ringhio basso di Iorek Byrnison; e quando il velivolo si trovò quasi sopra le loro teste, un orso gridò un ordine, e sotto l'azione di una molla ben carica il braccio tornò a scattar verso l'alto. Stavolta lo zolfo andò a urtare l'esterno dell'involucro pieno di gas dello zeppelin. La rigida intelaiatura teneva al suo posto il velo di seta oleata destinato a contenere l'idrogeno, e malgrado questo fosse abbastanza solido da poter sopportare strappi e urti di minore entità, mezzo quintale di roccia infuocata era veramente troppo. La seta si aprì con un unico strappo e lo zolfo e l'idrogeno balzarono l'uno verso l'altro in una catastrofe di fiamme brucianti. Di colpo, la seta divenne trasparente; l'intero scheletro dello zeppelin divenne visibile, scuro contro un inferno di rosso, di giallo e arancione, sospeso nell'aria per quello che parve un tempo impossibilmente lungo prima di andar verso terra con un movimento pressoché riluttante. Piccole figure nere contro il fuoco e la neve se ne allontanarono o si avvicinarono in una corsa barcollante. Alcune streghe scesero in volo per contribuire a portarli in salvo dalle fiamme. Dal momento in cui lo zeppelin aveva urtato il terreno non ci volle più di qualche minuto perché fosse ridotto a una massa di metallo contorto, un sudario di fumo e pochi brandelli di fuoco vagante. Ma i soldati che vi erano a bordo e le altre persone (anche se era troppo lontana per individuare la signora Coulter, Lyra sapeva che c'era) non stettero a perdere tempo. Con l'aiuto delle streghe tirarono fuori la carabina mitragliatrice, la misero in posizione e attaccarono battaglia con decisione, stavolta a livello del suolo. «Andiamo» disse Iorek. «Loro li bloccheranno qui per un bel pezzo». Fece un ruggito, e alcuni orsi si staccarono dal gruppo principale per attaccare i tartari sul fianco destro. Lyra percepì chiaramente il desiderio di Iorek di restare lì con loro, ma in tutto quel tempo i suoi nervi non avevano cessato un istante di urlare “Andiamo! Andiamo!”, e la sua mente era piena di immagini di Roger e Lord Asriel: Iorek Byrnison lo capì e si diresse verso le montagne, lasciando i suoi a tenere a bada i tartari. Così ripresero a salire. Lyra si sforzava di vedere avanti, ma neppure gli occhi di gufo di Pantalaimon arrivarono a distinguere qualche movimento sul fianco del monte che stavano risalendo. Ma le tracce della slitta di Lord Asriel erano chiare e Iorek le seguiva rapido, avanzando a grandi balzi nella neve, che la sua corsa sollevava e si lasciava alle spalle in grandi nuvole. Qualunque cosa succedesse alle loro spalle, a questo punto, non era ormai altro che questo, una cosa che si era abbandonata alle spalle. Lyra se n'era distaccata. Si sentiva come se stesse lasciando il mondo, tutto intero, tanto si sentiva remota e intenta al suo scopo, tanto in alto stavano salendo, tanto strana e irreale era la luce in cui erano immersi. «Iorek» disse, «ritroverai Lee Scoresby per me?» «Vivo o morto, lo ritroverò». «E se rivedrai Serafina Pekkala...» «Le racconterò quello che hai fatto». «Grazie, Iorek» disse lei. Per qualche tempo non dissero altro. Lyra sentì di entrare in una sorta di trance che era al di là della veglia e del sonno: uno stato di sogno cosciente, quasi, in cui stava sognando di esser portata da un orso verso la città in mezzo alle stelle. Stava per parlarne a Iorek Byrnison, quando lui rallentò fino a fermarsi. «Le tracce proseguono» disse Iorek Byrnison. «Ma io non posso farlo». Lyra saltò giù e si mise accanto a lui a guardare. Si trovava ai margini di un precipizio. Se fosse un crepaccio della roccia o una spaccatura nel ghiaccio era difficile a dirsi, e faceva a ogni modo ben poca differenza; quel che importava è che giungeva fin nel profondo di un buio insondabile. Le tracce della slitta di Lord Asriel correvano fino al suo margine... e poi lo attraversavano, passando su un ponte di neve pressata. Ma il ponte aveva chiaramente risentito del peso della slitta carica, perché era segnato da una linea di frattura nei pressi dell'altra sponda del burrone e, accanto a essa, dalla loro parte, la sua superficie aveva ceduto abbassandosi forse di una trentina di centimetri. Poteva forse sopportare il peso di una bambina: certo non avrebbe resistito al peso di un orso con la sua corazza. E le tracce di Lord Asriel proseguivano, al di là del ponte, e poi ancora, su per la montagna. Se voleva andare avanti, avrebbe dovuto farlo da sola. Lyra si rivolse a Iorek Byrnison. «Io devo andare dall'altra parte» disse. «Grazie per tutto quello che hai fatto. Non so cosa succederà quando arriverò da lui. Forse moriremo tutti, che io lo raggiunga o no. Ma se ritornerò indietro, ti verrò a trovare per ringraziarti come si deve, re Iorek Byrnison». Gli pose una mano sulla testa. Lui l'accettò, e annuì gentilmente. «Addio, Lyra Linguargentina» disse. Col cuore che le pulsava dolorosamente d'amore, si allontanò da lui e mise un piede sul ponte. La neve scricchiolò sotto di lei; Pantalaimon si alzò in volo, passò dall'altra parte del ponte e la incoraggiò ad avanzare. Passo dopo passo andò avanti, chiedendosi ogni volta se avrebbe fatto meglio a correre in fretta per poi fare un salto fino all'altra sponda, o ad andar piano come stava facendo, con passo il più possibile leggero. A metà strada, dalla neve arrivò un altro forte scricchiolio: un blocco si staccò vicino ai suoi piedi e precipitò nell'abisso, mentre il ponte, all'altezza della linea di frattura, slittava ancora più in basso di qualche altro centimetro. Lei si tenne perfettamente immobile. Pantalaimon era accoccolato in forma di leopardo, pronto a balzare giù a sua volta. Il ponte resse. Lei fece ancora un passo, poi un altro, e poi sentì qualcosa che le sprofondava sotto i piedi, e balzò con tutte le sue forze verso l'altra sponda. Atterrò a pancia in giù nella neve mentre il ponte cadeva in tutta la sua lunghezza dentro il crepaccio, lasciandosi dietro soltanto un morbido whoosh. Gli artigli di Pantalaimon erano affondati nella sua pelliccia e la tenevano stretta. Un minuto dopo lei aprì gli occhi e si allontanò strisciando dal precipizio. Non c'era più modo di tornare indietro. Si alzò e sollevò una mano verso l'orso, che la stava osservando. Iorek Byrnison si alzò sulle zampe posteriori in segno di saluto e si affrettò a ridiscendere la montagna per unirsi ai suoi sudditi nella battaglia contro la signora Coulter e i soldati sbarcati dallo zeppelin. Lyra era sola. Ventitré Il ponte verso le stelle Una volta che Iorek Byrnison fu scomparso, Lyra si sentì invasa da una gran debolezza e si voltò alla cieca, cercando con la mano Pantalaimon. «Oh, Pan, caro, non ce la faccio! Ho tanta paura... e sono così stanca... tutta questa strada, e sto morendo di paura! Vorrei che toccasse a qualcun altro e non a me, guarda, davvero!» Il suo daimon le strofinò il muso sul collo in forma di gatto, caldo e confortante. «È che proprio non so cosa dobbiamo fare» singhiozzò Lyra. «È troppo per noi, Pan, non possiamo...» Si aggrappò a lui ciecamente, oscillando avanti e indietro, lasciando che i singhiozzi le uscissero selvaggiamente dal petto sulla nuda neve. «E anche se... se la signora Coulter arriva a Roger per prima non ci sarà modo di salvarlo, perché lei se lo riporterebbe indietro a Bolvangar, o peggio ancora, e a me mi ammazzerebbero per vendicarsi... Ma perché devono fare queste cose ai bambini, Pan? Ma li odiano tutti così tanto, i bambini, che li vogliono fare a pezzi così? Perché lo fanno?» Ma Pantalaimon non aveva risposte; tutto ciò che poteva fare era abbracciarla stretta stretta. Un po’ alla volta, man mano che si placava quell'uragano di paura, cominciò a sentirsi di nuovo se stessa. Era di nuovo Lyra, indubbiamente infreddolita e spaventata, ma era se stessa. «Vorrei...» disse, e si interruppe. Non c'era nulla da guadagnare a esprimere desideri. Un ultimo respiro tremante, ma profondo, e fu pronta a riprendere il cammino. La luna nel frattempo era tramontata, e a meridione il cielo era profondamente buio, malgrado i miliardi di stelle brillanti come diamanti posati sul velluto. Eppure, li superava in splendore l'Aurora, di cento volte almeno. Mai Lyra l'aveva vista così brillante e spettacolare; a ogni tremolio e fremito, nuovi miracoli di luce danzavano attraverso il cielo. E dietro il cangiante velario di luce quell'altro mondo, con la città illuminata dal sole, era chiaro e solido. Più in alto salivano e più vasta era la terra spoglia che si stendeva sotto di loro. A nord si allungava il mare gelato, compresso qua e là a formar delle creste dove due lastre di ghiaccio si erano spinte l'un l'altra, ma per il resto piatto, bianco e infinito, esteso a raggiungere il Polo medesimo e molto al di là, tutto uguale, senza vita, senza colori, più lugubre e spoglio di quanto Lyra potesse riuscire a immaginarsi. A est come a ovest vi erano altre montagne, grandi picchi irregolari aguzzi ed eretti nel cielo, i fianchi scoscesi carichi di neve battuti dal vento che ne aveva affilato i bordi come scimitarre. A sud c'era la via da cui erano venuti, ed era indietro che Lyra volgeva i suoi sguardi più carichi di desiderio, nella speranza di scorgere il suo caro amico Iorek Byrnison e le sue truppe; ma nulla era in moto nell'ampia pianura. Non era neppure sicura di aver individuato i resti bruciati dello zeppelin, o la neve arrossata attorno ai cadaveri dei guerrieri. Pantalaimon volò in alto, poi tornò in picchiata e le si posò sul polso, in forma di gufo. «Sono proprio dietro quel picco!» disse. «Lord Asriel ha tirato giù tutti i suoi strumenti e Roger non si può muovere...» E mentre diceva quelle parole, l'Aurora tremolò e si affievolì, come un bulbo ambarico alla fine della sua vita, e poi si spense del tutto. Nelle tenebre, però, Lyra percepì la presenza della Polvere, perché l'aria le parve piena di intenzioni oscure, simili a forme di pensieri non ancora nati. Circondata dal buio, sentì il grido di un bambino: «Lyra! Lyra!» «Eccomi!» gridò in risposta, e continuò incespicando a salire, arrampicandosi, finendo scompostamente a terra, tornando a lottare con le ultime forze; ma salendo, tirandosi sempre più su, nel brillio spettrale della neve. «Lyra! Lyra!» «Ci sono quasi» rantolò. «Ci sono quasi, Roger!» Pantalaimon stava mutando continuamente forma, nella sua agitazione: leone, ermellino, aquila, gatto selvatico, lepre, salamandra, gufo, leopardo, tutte le forme che aveva mai preso, un caleidoscopio di forme in mezzo alla Polvere... «Lyra!» Quindi raggiunse la cima e vide quello che stava succedendo. Cinquanta metri più in là, sotto le stelle, Lord Asriel stava torcendo insieme due fili che conducevano alla sua slitta rovesciata su cui si trovava una fila di batterie e apparati, già tutti incrostati di cristalli di ghiaccio. Indossava pesanti abiti di pelliccia e una lampada a nafta gli illuminava il viso. Accosciata al suo fianco, come la Sfinge, c'era il suo daimon, il manto magnifico lucente di forza, la coda pigramente in movimento nella neve. In bocca teneva il daimon di Roger. Quella povera creatura si dimenava, sbatteva le ali, lottava, prima in forma d'uccello, poi cane, gatto, ratto, di nuovo un uccello, e chiamava senza sosta lo stesso Roger, che era a pochi metri di distanza, e si sforzava in tutti i modi, tendendo fino al limite estremo della sua resistenza il legame che lo stringeva nel più profondo del cuore, e piangeva gridando di dolore e di freddo. Gridava il nome del suo daimon, e chiamava Lyra; corse da Lord Asriel, lo tirò per un braccio e Lord Asriel lo spinse via di lato. Tentò di nuovo, piangendo, singhiozzando, e Lord Asriel non gli badò minimamente, salvo che per gettarlo a terra. Si trovavano ai margini di un dirupo. Dietro di loro non c'era nulla se non una tenebra enorme, senza limiti. Erano almeno a mille metri di altezza sul mare gelato. Tutto questo, Lyra lo vide alla sola luce delle stelle; ma poi, quando Lord Asriel collegò i suoi fili, l'Aurora avvampò nuovamente di vita splendente. Come il lungo dito di accecante potenza che gioca fra due terminali, solo che questo si innalzava per mille miglia, e ne era lungo diecimila; scendeva, saliva, ondeggiava, splendeva, in una gloriosa cataratta di luce. Lui la controllava... O forse ne traeva energia; perché c'era un filo che veniva da un enorme rocchetto posto sulla slitta, un filo che correva dritto verso il cielo. Giù dal cielo scese in picchiata un corvo, e Lyra individuò in esso il daimon di una strega. C'era una strega ad aiutare Lord Asriel, e aveva portato quel filo su in alto. E l'Aurora aveva riacceso il suo splendore. Era quasi pronto. Lord Asriel si voltò verso Roger e lo chiamò: Roger non poté resistere e andò, scuotendo la testa, tremando, gridando, ma senza poterlo evitare, andò avanti. «No! Scappa!» gridò Lyra, e si slanciò giù per il pendio verso di lui. Pantalaimon balzò verso il leopardo delle nevi e gli portò via dalle mascelle il daimon di Roger. In un istante il leopardo delle nevi balzò dietro di lui, e Pantalaimon lasciò andare l'altro daimon e tutti e due i daimon più giovani cambiando continuamente forma, flick-flick-flick, si voltarono e affrontarono la grande bestia maculata. Quella frustò l'aria, da sinistra a destra, con le zampe armate di artigli affilati, e i suoi ruggiti ringhianti superarono persino le grida di Lyra. Contro di lei lottavano anche i due bambini, adesso; o contro quelle forme dell'aria torbida, quelle intenzioni di tenebra, che in gran numero giungevano lì ad affollarsi seguendo il torrente della Polvere... E in alto regnava l'Aurora, e continuava a montare, in guizzi che accendevano ora un edificio, ora un lago, ora invece una fila di palme, così vicine che si sarebbe detto di poter fare un passo e andare da questo mondo a quello. Lyra fece un salto e afferrò la mano di Roger. Tirò con forza e si liberarono dalla stretta di Lord Asriel e corsero, mano nella mano, ma Roger piangeva e si contorceva, perché il leopardo aveva preso il suo daimon di nuovo; Lyra conosceva quella morsa di dolore al cuore e cercò di fermarsi... Ma non potevano fermarsi. L'orlo del burrone stava scivolando giù sotto i loro piedi. Tutto un lastrone di neve scivolava inesorabilmente giù... Il mare, gelato, mille metri più giù... «LYRA!» Il cuore che batte... La mano che stringe la mano... E alta, nel cielo, la meraviglia più grande. La volta del cielo, stellata, profonda, venne forata d'improvviso come da una lancia. Un getto di luce, un getto di pura energia liberata come una freccia da un immenso arco zampillò verso l'alto. I veli di luce e colore di cui era fatta l'Aurora vennero strappati; un gran suono lacerante, sfrigolante, scricchiolante, uno strappo, passò da un universo all'altro; nel cielo vi fu terraferma... Il sole! Il sole splendente sul pelo di uno scimmiotto dorato... Perché la caduta di quella slavina di neve si era arrestata; forse l'aveva spezzata una cengia non vista; Lyra poté vedere sulla neve calpestata della cima la scimmia dorata venir fuori dall'aria stessa accanto al leopardo, e vide i due daimon irrigidire il pelo, carichi di diffidenza e pieni di forza. La coda della scimmia era eretta, quella del leopardo delle nevi oscillava possente da una parte all'altra. Poi la scimmia provò ad avanzare una zampa, il leopardo abbassò il capo in un'ammissione piena di grazia sensuale, si toccarono... E quando Lyra alzò lo sguardo da quelle due forme, c'era la signora Coulter in persona, stretta fra le braccia di Lord Asriel. La luce giocava intorno a loro come raggi e scintille di intensa forza ambarica. Lyra, impotente, poté soltanto immaginare quello che era successo: in qualche maniera la signora Coulter doveva aver attraversato il precipizio, seguendola fino a lassù... I suoi genitori, insieme! E stretti in un abbraccio appassionato, una cosa mai neanche sognata. Aveva gli occhi spalancati. Il corpo di Roger giaceva morto fra le sue braccia, fermo, tranquillo, in pace. Sentì i suoi genitori parlare. Sua madre disse: «Non lo permetteranno mai...» Suo padre disse: «Permettere? Siamo andati ben al di là dei permessi, come se fossimo dei bambini. Io ho reso possibile a chiunque passare dall'altra parte, se vuole». «Lo vieteranno! Lo chiuderanno, lo sigilleranno e scomunicheranno chiunque ci provi!» «Saranno in troppi a volerlo. Non riusciranno a impedirglielo. Questa sarà la fine della Chiesa, Marisa, la fine del Magisterium, la fine di tutti questi secoli bui! Guarda quella luce lassù: è il sole di un altro mondo! Senti il suo calore sulla tua pelle, adesso!» «Sono loro i più forti, i più forti di tutti, Asriel! Tu non sai...» «Io non so? Nessuno al mondo sa meglio di me quanto è forte la Chiesa! Ma non è forte abbastanza per questo. La Polvere cambierà ogni cosa, comunque. Non c'è più modo di fermarla». «È questo che volevi? Soffocarci e ucciderci tutti con il peccato e le tenebre?» «Volevo spezzare le catene, fuggire, Marisa! E l'ho fatto. Guarda, guarda le palme che ondeggiano sopra le spiagge! Lo senti quel vento? Un vento da un altro mondo! Puoi sentirlo sui capelli, sul viso...» Lord Asriel spinse indietro il cappuccio della signora Coulter e le rivolse il viso verso il cielo, passandole una mano tra i capelli. Lyra osservava senza fiato, senza osar muovere un muscolo. La donna si strinse a Lord Asriel come se le girasse la testa e scosse il capo, afflitta. «No... no... stanno arrivando, Asriel... sanno dove stavo andando...» «E allora vieni con me, via, fuori da questo mondo!» «Non oso...» «Tu? Tu non hai il coraggio? Tua figlia verrebbe. Tua figlia oserebbe qualunque cosa, e sua madre dovrebbe arrossire...» «E allora prenditela, fa’ pure. Lei è più tua che mia, Asriel». «No. Tu l'hai presa con te; hai cercato di plasmarla. La volevi, allora». «Era troppo rozza, troppo ostinata. Ho iniziato troppo tardi... Ma dov'è adesso? Ho seguito le sue tracce su fino...» «Allora la vuoi, ancora? Due volte hai cercato di tenerla con te, e due volte se n'è andata via. Se fossi in lei mi metterei a correre, e senza fermarmi, prima di darti una terza occasione». Le sue mani, ancora strette attorno al capo della donna, d'improvviso si tesero, e l'attirarono in un bacio appassionato. Lyra pensò che tutto questo somigliava più alla crudeltà che all'amore, e guardò i loro daimon, e vide qualcosa di strano: il leopardo delle nevi era teso, accucciato, gli artigli appena premuti sul corpo della scimmia dorata, e la scimmia rilassata, felice, in deliquio lì sulla neve. La signora Coulter si staccò con ferocia dal bacio e disse: «No, Asriel, il mio posto è in questo mondo, non in quello...» «Vieni con me!» disse lui, incalzante, pieno di forza. «Vieni e lavora con me!» «Non possiamo lavorare insieme, tu e io». «No? Tu e io potremmo fare a pezzi l'universo e poi rimetterlo insieme, Marisa! Potremmo trovare la fonte della Polvere e soffocarla per sempre! E a te piacerebbe avere una parte in questa grandiosa opera; non mentire con me. Menti su tutto il resto, menti sull'Intendenza per l'Oblazione, menti sui tuoi amanti – sì, lo so di Boreal, e non me importa niente – menti sulla Chiesa, menti sulla bambina, persino, ma non mentire su ciò che desideri davvero...» E le loro bocche si unirono con avidità irresistibile. I loro daimon si erano messi a giocare, ardentemente; il leopardo delle nevi si rotolava sul dorso, e lo scimmiotto le passava gli artigli nella pelliccia morbida del collo, e quella emetteva un profondo gorgoglio di piacere. «Se non vengo con te, tu cercherai di distruggermi» disse la signora Coulter. «E perché ti dovrei distruggere?» disse lui, ridendo, la luce di un altro mondo che gli brillava intorno al capo. «Vieni con me, lavora al mio fianco, e io mi curerò se vivi o muori. Rimani qui, e perderai subito ogni interesse per me. Non illuderti che ti concederei un altro pensiero. E ora resta qui, a far danno in questo mondo, o vieni con me». La signora Coulter esitò; chiuse gli occhi, parve perdere l'equilibrio come fosse sul punto di svenire; ma restò in piedi e tornò ad aprirli, e in essi c'era un'infinita, bellissima tristezza. «No» disse. «No». I loro daimon erano nuovamente separati. Lord Asriel si abbassò e immerse le forti dita nella pelliccia del leopardo delle nevi. Poi voltò la schiena e andò lassù, e via, senza una sola parola di più. La scimmia dorata balzò nelle braccia della signora Coulter emettendo piccoli suoni afflitti, facendo un gesto verso il leopardo delle nevi che si allontanava, e il viso della signora Coulter era una maschera di lacrime. Lyra ne vide lo scintillio; erano lacrime vere. Poi sua madre si voltò, scossa da silenziosi singhiozzi, e scese giù per la montagna, sparendo alla vista di Lyra. Lyra la guardò con freddezza, e poi alzò lo sguardo verso il cielo. Una simile volta di meraviglie non l'aveva mai vista. La città appesa lassù era così vuota e silente da sembrare appena costruita, in attesa di essere occupata; o dormiente, in attesa di esser svegliata. Il sole di quel mondo stava splendendo in questo, indorando le mani di Lyra, sciogliendo il ghiaccio sul cappuccio di lupo di Roger, rendendo trasparenti le sue guance pallide, brillando nei suoi occhi aperti incapaci oramai di vedere. Si sentiva lacerata dall'infelicità. E dalla rabbia, anche; avrebbe potuto uccidere suo padre; se avesse potuto strappargli il cuore, l'avrebbe fatto lì, su due piedi, per quello che aveva fatto a Roger. E a lei: imbrogliarla... Come aveva osato? Stava ancora stringendo il corpo di Roger. Pantalaimon le stava dicendo qualcosa, ma la sua mente era in fiamme, e non lo sentì fino a che lui non le ficcò i suoi artigli di gatto selvatico nel dorso della mano per costringerla a farlo. «Che? Cosa?» «La Polvere!» disse lui. «Ma di che stai parlando?» «La Polvere. Lui vuol trovare la fonte della Polvere e distruggerla, no?» «È quello che ha detto». «E l'Intendenza per l'Oblazione e la Chiesa e Bolvangar e la signora Coulter e tutto, anche loro vogliono distruggerla, no?» «Sì... Oppure impedirle di influenzare la gente... Perché?» «Perché se tutti loro pensano che la Polvere sia una cosa cattiva, allora deve essere una cosa buona». Lei non parlò. Un piccolo singhiozzo di eccitazione le salì in gola. Pantalaimon proseguì: «Abbiamo sentito quello che dicevano della Polvere, e loro ne hanno tanta paura, e sai una cosa? Noi abbiamo creduto a loro, anche se vedevamo che quel che facevano era malvagio, cattivo e sbagliato... Abbiamo pensato anche noi che la Polvere doveva essere una cosa cattiva, perché loro erano grandi e dicevano questo. Ma, e se non lo è? Se in realtà è...?» Lei disse, senza fiato: «Già! E se in realtà è una cosa buona...» Lo guardò e vide i suoi occhi verdi di gatto selvatico accesi della sua stessa eccitazione. Sentì che le girava la testa, come se il mondo intero si stesse muovendo sotto di lei. Se la Polvere era una cosa buona... Se era una cosa da ricercare, e ricevere con gioia, e conservare con cura... «Possiamo cercarla anche noi, Pan!» disse. Questo era quel che lui aspettava di sentire. «Possiamo arrivarci prima di lui» continuò Pantalaimon, «e...» L'enormità del compito li fece tacere. Lyra alzò lo sguardo al cielo luminoso. Si rendeva conto di quanto erano piccoli, lei e il suo daimon, in confronto alla maestosa vastità dell'universo; e quanto poco sapevano, in confronto ai profondi misteri che li sovrastavano. «Possiamo farcela» insisté Pantalaimon. «Fino a quaggiù ci siamo arrivati, no? Possiamo farcela». «Saremmo soli. Iorek Byrnison non potrebbe venire con noi ad aiutarci. E neppure Farder Coram o Serafina Pekkala, o Lee Scoresby, o nessun altro». «Noi e basta, allora. Non importa. Noi non siamo soli, comunque; non come...» Sapeva che intendeva dire non come Tony Makarios; non come quei poveri daimon sperduti a Bolvangar; noi siamo ancora un essere solo; noi due insieme siamo uno. «E abbiamo l'aletiometro» disse lei. «Già. Immagino che ci tocchi farlo, Pan. Andremo lassù e cercheremo la Polvere, e quando la troveremo sapremo cosa fare». Aveva ancora il corpo di Roger fra le braccia. Lo posò dolcemente. «E lo faremo» disse. Voltò le spalle. Dietro di loro c'erano dolore, morte e terrore; davanti dubbio, pericolo e misteri insondabili. Ma non erano soli. Così Lyra e il suo daimon voltarono le spalle al mondo in cui erano nati, e guardarono verso il sole e camminarono nel cielo. FINE DEL LIBRO PRIMO libro secondo La lama sottile Uno La gatta e l'albero Will tirò la madre per la mano e disse: «Su, dài, vieni...» Ma la madre esitava. Era ancora impaurita. Lo sguardo di Will percorse l'intera stradina, nella luce della prima sera, con la sua fila di casette, ognuna dietro il suo bravo giardinetto e la sua piccola siepe di bosso, mentre il sole accendeva di riflessi le finestre di uno dei lati, e lasciava l'altro in ombra. Non c'era molto tempo. In quel momento la gente doveva essere a cena, ma ben presto vi sarebbero stati in giro degli altri bambini, pronti a fissarli, a notarli, a far commenti. Aspettare era pericoloso, ma tutto quel che poteva fare era cercare di convincerla, come al solito. «Vieni, mamma, dài, andiamo dalla signora Cooper» disse. «Guarda, siamo quasi arrivati». «La signora Cooper?» fece lei, dubbiosa. Ma lui stava già suonando il campanello. Aveva dovuto metter giù la borsa per farlo, perché con l'altra mano stringeva ancora quella della madre. Magari poteva anche dargli un po’ di fastidio, a dodici anni, farsi vedere per mano alla madre, ma sapeva bene che cosa le sarebbe successo se non lo faceva. La porta si aprì, e apparve l'anziana figura della sua maestra di pianoforte, con quel profumo di lavanda che lui ricordava benissimo. «Ma chi è? Ah, sei William, no?» disse la vecchietta. «È più di un anno che non ti vedo. Cosa desideri, caro?» «Vorrei entrare, per favore, insieme a mia madre» disse lui, con fermezza. La signora Cooper osservò la donna, con i capelli in disordine e un mezzo sorriso turbato, e poi il ragazzo dallo sguardo acceso, penetrante e infelice, con le labbra serrate e la mascella sporgente in avanti. Poi vide che la signora Parry, la madre di Will, si era truccata un occhio ma non l'altro. E non se n'era accorta. E neanche Will. C'era qualcosa che non andava. «Be’...» disse, e si spostò di lato per farli passare nella stretta sala d'ingresso. Prima di chiudere la porta, Will controllò la strada, da entrambe le parti, e la signora Cooper notò la forza con cui la signora Parry si teneva aggrappata alla mano del figlio, e la tenerezza con cui lui la guidò fino al salottino, quello del pianoforte (per forza: era l'unica stanza che conosceva); e avvertì che gli abiti della signora Parry emanavano un leggero odore di stantio, come se fossero rimasti troppo a lungo nella lavatrice prima di esser stesi ad asciugare; osservò quanto si assomigliavano, quei due, sedutì lì sopra al sofà con l'ultimo sole che li illuminava in pieno, gli zigomi larghi, i grandi occhi, le sopracciglia dritte e nere. «Cosa c'è, Will?» disse l'anziana signora. «Cosa c'è che non va?» «Mia madre ha bisogno di un posto dove stare per qualche giorno» disse. «È troppo difficile starle appresso a casa, in questo momento. Non sto dicendo che è malata. È solo che si confonde, si distrae, e ogni tanto si preoccupa e si agita un po’. Occuparsi di lei non sarà difficile. Ha solo bisogno di essere trattata con gentilezza, e credo che per lei sarebbe facile, probabilmente». La donna fissava suo figlio senza dar segno di capire quel che stava dicendo, e l'altra vide che aveva un livido su una guancia. Will non aveva tolto gli occhi di dosso alla signora Cooper neanche per un istante, fissandola con un'espressione carica di disperazione. «Non sarà una spesa per lei» continuò. «Ho portato della roba da mangiare, e dovrebbe bastare, credo. Può prenderne un po’ anche lei. Alla mamma non dispiacerà affatto». «Ma... Non so se sarebbe giusto... Non dovrebbe farsi vedere da un dottore?» «No! Non è malata». «Ma deve pur esserci qualcuno che può... Voglio dire, non c'è nessuno tra i vicini, o qualche persona di famiglia...» «Ci siamo solo noi due, nella nostra famiglia. Parenti non ne abbiamo. E i vicini hanno troppo da fare». «E i servizi sociali? Non è che io voglia scaricarti, caro, ma...» «No! No. Ha solo bisogno di essere aiutata un pochino. Io non posso più occuparmene, per un po’ di tempo, ma non ci metterò molto. Devo... ho delle cose da fare. Ma tornerò presto, e me la riporterò a casa, prometto. Non sarà una cosa lunga». Era così fiducioso lo sguardo della madre verso il figlio, e tanto rassicurante e amoroso il sorriso con cui lui si voltò a risponderle, che la signora Cooper non se la sentì di dire di no. «Be’» disse, rivolgendosi alla signora Parry, «sono certa che non sarà un problema, per un giorno o due. Puoi metterti nella stanza di mia figlia, cara; lei è in Australia, e non le serve più». «Grazie tante» disse Will, e si alzò come se dovesse andarsene in fretta. «Ma tu dove andrai a stare?» chiese la signora Cooper. «Starò da un amico» disse lui. «Telefonerò tutte le volte che posso. Il suo numero ce l'ho. È tutto a posto». Sua madre lo stava guardando, disorientata. Lui si chinò e le diede un bacio, goffamente. «Non ti preoccupare» disse. «La signora Cooper si occuperà di te meglio di come posso fare io, davvero. E poi domani ti telefonerò e potremo parlare». Si abbracciarono con forza, e poi Will tornò a baciarla, sciolse dolcemente le braccia che lei gli aveva stretto attorno al collo, e si avviò verso il portone. La signora Cooper si rese conto che era agitato, perché aveva gli occhi umidi e scintillanti, ma lui si voltò, ricordandosi delle regole della buona educazione, e le tese la mano. «Arrivederci» disse, «e grazie tantissime». «William» disse lei, «vorrei proprio che tu mi dicessi che c'è...» «È un po’ complicato» rispose lui, «ma la mamma non le darà nessun fastidio, davvero». Non era questo che aveva inteso la signora Cooper, e tutt'e due se ne rendevano conto; ma in qualche modo William era padrone della situazione, quale che fosse. L'anziana signora pensò che non aveva mai visto un bambino così implacabile. Lui le voltò le spalle, e già stava pensando alla casa vuota. Il gruppo di villette a schiera in cui vivevano Will e sua madre formava un'ansa in una strada di una zona moderna; di quella dozzina di casette identiche la loro era di gran lunga la più malconcia. Il giardinetto sul davanti non era più che un praticello di erbacce; qualche mese prima sua madre aveva piantato qualche cespuglio, ma ormai si erano tutti rinsecchiti per mancanza di innaffiature costanti. Quando Will girò l'angolo, la sua gatta Moxie si alzò stiracchiandosi dal suo posticino preferito sotto un'ortensia sopravvissuta, per poi salutarlo con un morbido miagolio e un tocco sulla gamba con la testa. Lui la prese in braccio e bisbigliò: «Sono tornati, Moxie? Li hai visti?» La casa era silenziosa. Nell'ultima luce della sera, l'uomo che abitava di fronte stava lavando la macchina, ma non badò minimamente a Will, e Will non guardò lui. Meno la gente si impicciava e meglio era. Tenendo Moxie sul petto, fece scattare la serratura ed entrò in fretta. Poi ascoltò, con grande attenzione, prima di metterla giù. Non c'era nulla da sentire; la casa era vuota. Le aprì una scatoletta e la lasciò in cucina a mangiare. Quanto tempo ci avrebbe messo a tornare, quell'uomo? Non ne aveva la minima idea, quindi era meglio fare in fretta. Andò di sopra e cominciò la ricerca. Stava cercando un vecchio servizio da scrittoio, una cartella di cuoio verde. Era sorprendente quanti fossero i posti in cui si poteva nascondere un oggetto di quelle dimensioni, anche in una qualsiasi normale casetta moderna; non c'era bisogno di pannelli segreti e vasti sotterranei perché una cosa del genere potesse diventare difficile da trovare. Will perquisì per prima la camera da letto di sua madre, vergognandosi di dover frugare nei cassetti dove lei teneva la biancheria, e poi guardò sistematicamente tutto il primo piano, stanza per stanza, persino la sua. Moxie venne a vedere cosa stava facendo, gli si accucciò accanto e si mise a lavarsi, tanto per fargli compagnia. Ma lui non trovò la cartella di cuoio. Nel frattempo era scesa la sera, e aveva fame. Scaldò il contenuto di una scatoletta di fagioli, preparò qualche fetta di pane tostato e si sedette al tavolo di cucina, chiedendosi quale fosse il sistema migliore per continuare la sua ricerca nelle stanze al pianterreno. Mentre stava finendo di mangiare, il telefono squillò. Lui rimase seduto, assolutamente immobile, il cuore in gola. Contò: ventisei squilli; poi silenzio. Mise il piatto nel lavello e riprese a cercare. Quattro ore dopo, la cartella di cuoio verde non era ancora saltata fuori. Era l'una e mezzo, e lui era esausto. Si stese sul letto, tutto vestito, e immediatamente sprofondò nel sonno, fra sogni pieni di tensione e di gente, in cui il viso infelice e spaventato di sua madre era sempre appena un po’ più in là della sua portata, giusto dove lui non poteva arrivare. Quando si svegliò (quasi subito, gli parve, anche se in realtà aveva dormito per poco meno di tre ore) era consapevole di due cose ben precise. Per prima cosa, ora sapeva dove si trovava la cartella di cuoio. E poi sapeva che quelli erano lì, di sotto, e stavano aprendo la porta della cucina. Prese Moxie e la tolse di mezzo, azzittendone con dolcezza le proteste assonnate. Poi mise giù le gambe, di lato, e infilò le scarpe, tendendo ogni nervo per cogliere i suoni che venivano dal piano di sotto; suoni lievi, tranquilli: una sedia sollevata e rimessa al suo posto, un breve bisbiglio, lo scricchiolio di un'asse del pavimento. Muovendosi più silenziosamente di quanto non stessero facendo loro, uscì dalla sua stanza e si diresse in punta di piedi nella stanza di lavoro in cima alle scale. Non era proprio buio in maniera assoluta, e nella spettrale luce grigiastra di prima dell'alba riuscì a intravedere la vecchia macchina da cucire a pedale. Aveva esaminato quella stanza solo poche ore prima, ma si era dimenticato dello scomparto laterale della vecchia macchina da cucire, quello dov'erano conservati tutti i modelli e i rocchetti di filo. Lo cercò a tentoni, delicatamente, continuando sempre ad ascoltare. Quelli si stavano muovendo di sotto, e Will poté scorgere un tenue bagliore di luce dalla fessura di una porta, prodotto forse da una torcia elettrica. Poi trovò il lucchetto dello scomparto, e lo fece scattare per aprirlo, e lì, proprio come sapeva per certo che avrebbe fatto, trovò la cartella di cuoio. E adesso, cosa poteva fare? Nulla, per il momento. Si accoccolò nella semioscurità, il cuore in tumulto, le orecchie tese fino allo spasimo. I due uomini erano nell'ingresso. Sentì uno dei due dire piano: «Dài, forza. Ho sentito il lattaio, giù in strada». «Solo che qui non c'è» disse l'altro. «Ci toccherà guardare di sopra». «E sbrighiamoci, allora. Non perdiamo tempo». Will chiamò a raccolta tutte le sue forze quando sentì il tenue scricchiolio dell'ultimo scalino. L'uomo stava salendo davvero in silenzio, ma non poteva evitare quello scricchiolio, visto che non poteva aspettarselo. Poi ci fu un momento di pausa. Il raggio sottilissimo di una torcia elettrica passò lungo il pavimento, di fronte; Will lo vide attraverso la fessura sotto la porta. Poi questa prese a muoversi. Will attese fino a che l'uomo non fu inquadrato in pieno nel vano della porta, e poi esplose dall'oscurità lanciandosi contro la pancia dell'uomo. Ma nessuno dei due aveva visto la gatta. Nel momento in cui l'uomo aveva salito l'ultimo gradino, Moxie era uscita silenziosamente dalla stanza da letto e si era messa, con la coda dritta, proprio dietro le sue gambe, pronta a strofinarglisi contro. L'uomo avrebbe potuto benissimo far fronte a Will, visto che era ben addestrato, massiccio e in ottima forma, ma si trovò la gatta fra i piedi, e quando cercò di indietreggiare inciampò in lei. Con un rantolo acuto cadde all'indietro giù per la scala, sbattendo brutalmente la testa contro il tavolo dell'ingresso. Will udì un orribile schianto, ma non si fermò a chiedersi cosa fosse; si lanciò giù lungo la balaustra, saltando oltre il corpo dell'uomo che si contorceva in un mucchio distorto ai piedi della rampa, afferrò la vecchia borsa della spesa sul tavolo, superò il portone e sparì prima ancora che l'altro finisse di uscire dal soggiorno per vedere quello che era successo. Pur con tutta la sua paura, e la fretta, Will si chiese come mai quell'altro non gli avesse urlato dietro e non si fosse messo a rincorrerlo. Ma comunque avrebbero preso a dargli la caccia ben presto, con tutte le loro macchine e i telefonini. L'unica cosa da fare era correre. Vide il lattaio svoltare verso la sua stradina, con le luci elettriche del carretto già pallide nel bagliore dell'alba che ormai aveva preso a riempire il cielo. Will saltò la staccionata che separava il suo giardino da quello del vicino, poi percorse il vialetto vicino alla casa, saltò il muretto del giardino successivo, attraversò un prato umido di rugiada, si infilò nella siepe e poi nel groviglio di alberi e cespugli che separava quel gruppo di villini dalla strada principale, e lì strisciò sotto un cespuglio e vi rimase, ansante, tremando in tutto il corpo. Era troppo presto per avventurarsi all'aperto, per la strada: meglio aspettare, più tardi, quando sarebbe iniziata l'ora di punta. Non riusciva a togliersi dalla mente lo schianto della testa dell'uomo contro il tavolo, e il modo in cui il suo collo si era piegato, troppo e nel modo sbagliato, e le orribili contrazioni del suo corpo. Quell'uomo era morto. Lo aveva ucciso lui. Non riusciva a toglierselo dalla testa, ma doveva farlo. Di cose a cui pensare ne aveva già troppe. Sua madre: davvero sarebbe stata al sicuro, lì dov'era? La signora Cooper non lo avrebbe detto a nessuno, no? Anche se Will non si fosse fatto vivo, come le aveva detto? Perché non poteva farlo, ora che aveva ucciso una persona. E Moxie. Chi avrebbe dato da mangiare a Moxie? Si sarebbe preoccupata, Moxie, di dov'erano andati a finire tutti e due loro? Avrebbe cercato di seguirli? Si andava facendo più chiaro di minuto in minuto. Era già abbastanza chiaro per dare una controllata a quel che c'era nella borsa della spesa: il borsellino di sua madre, l'ultima lettera dell'avvocato, la carta stradale dell'Inghilterra meridionale, tavolette di cioccolata, spazzolino da denti, calzini e mutande di ricambio. E la cartella di cuoio verde. C'era tutto quanto. Tutto stava andando secondo i piani, in realtà. A parte che aveva ammazzato una persona. Will, quando aveva sette anni si era reso conto per la prima volta che sua madre era diversa dall'altra gente, e che lui doveva pensare a lei. Erano in un supermercato e stavano facendo un gioco: potevano mettere qualcosa nel carrello solo quando non c'era nessuno a guardarli. Il compito di Will era di guardarsi attorno, dappertutto, e bisbigliare: «Adesso» e allora lei aveva il diritto di acchiappare una scatoletta o un pacchetto da uno scaffale e metterli silenziosamente nel carrello. Una volta lì dentro, le cose erano al sicuro, perché diventavano invisibili. Era un bel gioco, e andò avanti per molto tempo, perché era un sabato mattina e il negozio era pieno, ma loro erano bravi, e collaboravano molto bene insieme. Si fidavano l'uno dell'altra. Will voleva un gran bene a sua madre, e glielo diceva spesso, e lei gli diceva la stessa cosa. Così quando raggiunsero la cassa Will era eccitato e felice perché ormai avevano quasi vinto. E quando sua madre non riuscì a trovare il borsellino, anche questo faceva parte del gioco, anche quando lei disse che dovevano averlo rubato i nemici; ma Will a quel punto stava cominciando a essere stanco, e anche affamato; e la mamma non era più tanto felice. Anzi, in realtà era spaventata, e dovettero rifare tutto il giro a rimettere ogni cosa sugli scaffali, ma questa volta stando ancora più attenti perché i nemici stavano cercando di rintracciarli per mezzo della carta di credito, che conoscevano perché avevano il suo borsellino... E Will cominciò a spaventarsi sempre di più anche lui. Si rese conto di quanto era stata brava sua madre a trasformare quel reale pericolo in un gioco, in modo da non allarmarlo, e di come, ora che conosceva la verità, toccava a lui far finta di non aver paura, per rassicurarla. Così il ragazzino fece finta che fosse ancora un gioco, in modo che lei non dovesse preoccuparsi dei suoi timori, e tutt'e due ritornarono a casa senza aver fatto la spesa, ma sani e salvi dai nemici; e poi Will ritrovò il borsellino, comunque, sul tavolo dell'ingresso. Il lunedì poi andarono alla banca, chiusero il conto e ne aprirono un altro da un'altra parte, tanto per stare tranquilli. Così il pericolo era passato. Ma in un qualche momento dei mesi successivi, Will si rese conto, lentamente e controvoglia, che quei nemici di sua madre non si trovavano là fuori nel mondo, ma nella mente di lei. Questo non li rendeva meno reali, meno spaventosi e meno pericolosi; significava soltanto che lui doveva stare ancora più attento nel proteggerla. E da quel momento nel supermercato in cui aveva capito che il suo compito era di fingere per non preoccupare sua madre, una parte della mente di Will era sempre rimasta all'erta per cogliere le sue ansie. L'amava tanto che sarebbe stato disposto a morire per proteggerla. Quanto al padre di Will, era scomparso molto prima che Will fosse in grado di ricordarsi di lui. Will nutriva un'appassionata curiosità per suo padre, ed era solito tormentare la madre con un sacco di domande, alla maggior parte delle quali lei non era in grado di rispondere. «Era ricco?» «Dove se n'è andato?» «Perché è andato via?» «È morto?» «Ritornerà?» «Com'era fatto?» Quest'ultima era l'unica domanda in cui lei poteva essergli d'aiuto. John Parry era stato un bell'uomo, un abile e coraggioso ufficiale dei Royal Marines, che aveva lasciato l'esercito per mettersi a fare l'esploratore e guidare spedizioni in remotissime parti del mondo. Will si entusiasmava, quando sentiva parlare di queste cose. Nessuno poteva essere più eccitante, come padre, di un esploratore. Da allora in poi, in tutti i suoi giochi Will ebbe un compagno invisibile: lui e suo padre erano insieme quando cavalcavano lentamente attraverso la giungla, quando si riparavano gli occhi dai raggi del sole per scrutare i sette mari in tempesta dal ponte del loro veliero, quando sollevavano le torce per decifrare misteriose iscrizioni in caverne infestate dai pipistrelli... Erano amici inseparabili, si erano salvati l'un l'altro la vita innumerevoli volte, erano rimasti fino a tarda notte a ridere e a parlare davanti ai fuochi da campo dei bivacchi. Ma più cresceva, e più Will si stupiva. Perché non c'erano foto di suo padre in questa o quella parte del mondo, accanto a uomini dalla barba incrostata di brina a bordo di slitte nelle regioni artiche, o impegnato a esaminare rovine coperte di liane nella giungla? Non era sopravvissuto nulla, dei trofei e delle curiosità che doveva aver riportato a casa? Non c'era nulla di scritto, su di lui, da qualche parte, in qualche libro? Sua madre non lo sapeva. Ma una cosa, fra tutte quelle che lei gli aveva detto, gli era rimasta impressa. «Un giorno» aveva detto, «tu seguirai le orme di tuo padre. Anche tu sarai un grand'uomo. Tu ti ricoprirai del suo manto...» E anche se Will non sapeva che cosa volesse dire, in qualche modo ne capiva il senso, e si sentiva pieno di orgoglio e di forza di volontà. Tutti i suoi giochi avrebbero finito per avverarsi. Suo padre era vivo, sperduto da qualche parte, in qualche regione selvaggia, e lui sarebbe andato a salvarlo e a riprendere il suo manto... Valeva la pena di vivere una vita difficile, se uno aveva dinanzi uno scopo grandioso come quello. Così, tenne segrete le difficoltà di sua madre. Vi erano momenti in cui lei era più calma e più lucida, e lui badò bene di imparare a fare la spesa, a cucinare e a tenere pulita la casa, in modo da potersene occupare lui quando la donna era in preda alla confusione e alla paura. E imparò a tenersi lui stesso nell'ombra, a non farsi notare a scuola, a non attirare l'attenzione dei vicini, anche quando sua madre era in un tale stato di terrore e follia che faceva fatica persino a parlare. La cosa che Will temeva più di ogni altra era che le autorità potessero scoprire la sua situazione e portargliela via, per metterla in una casa di cura in mezzo a gente estranea. Qualsiasi difficoltà sarebbe stata preferibile a questo. Perché poi venivano dei momenti in cui le tenebre le lasciavano libera la mente, e lei tornava a sentirsi felice, e rideva lei stessa delle proprie paure e lo benediva per le premure di cui la circondava e per la sua bravura nell'occuparsi di lei; era talmente piena d'amore e di dolcezza che lui non avrebbe potuto neppure immaginare una compagnia migliore, e non desiderava niente di meglio che continuare per sempre a vivere da solo con lei. Ma poi erano arrivati quegli uomini. Non erano della polizia, né dell'assistenza sociale, e non erano neppure dei criminali; almeno, per quel che arrivava a capirne Will. Non vollero in nessun modo dire a lui quel che volevano, malgrado i suoi sforzi per tenerli lontani; volevano parlare soltanto con sua madre. E lei, in quel momento, era particolarmente vulnerabile. Ma lui ascoltò da dietro la porta, e li sentì chiedere di suo padre, e sentì il respiro che gli si accelerava. Quegli uomini volevano sapere dov'era andato John Parry, se le aveva rimandato indietro qualche cosa, e qual era l'ultima volta che aveva avuto sue notizie, e se lui aveva mai avuto qualche contatto con ambasciate straniere. Will sentì sua madre agitarsi sempre di più, e alla fine fece irruzione nella stanza e disse loro di andarsene. Aveva un aspetto tanto acceso e feroce che nessuno dei due uomini si mise a ridere, anche se era solo un ragazzino. Sarebbe stato facilissimo per loro picchiarlo, o sollevarlo da terra con una mano sola, ma lui era pieno di coraggio, e la sua rabbia era bruciante e mortale. Quindi se ne andarono. Naturalmente, quell'episodio rafforzò la convinzione di Will che suo padre fosse nei guai, e lui fosse l'unico che poteva aiutarlo. Non erano più dei semplici giochi infantili, i suoi, e smise di giocare così apertamente. Si stava avverando tutto quanto, e lui doveva dimostrarsi all'altezza. E non ci volle molto prima che quegli uomini ritornassero alla carica, insistendo che la madre di Will aveva qualcosa da dire loro. Arrivarono mentre lui era a scuola, e uno di loro la trattenne a parlare di sotto mentre l'altro intanto perquisiva le stanze da letto. Lei non si rese conto di quello che stavano facendo. Ma Will tornò a casa prima del solito e li trovò lì; di nuovo li assalì con furia e ancora una volta quelli se ne andarono via. Parevano sapere che lui non sarebbe andato alla polizia, per paura di vedersi portar via la madre dalle autorità, e si fecero sempre più insistenti. Alla fine, s'introdussero dentro la casa in un momento in cui Will era andato al parco a prendere sua madre per riportarla a casa: le sue condizioni stavano peggiorando, e adesso era convinta di dover toccare una per una le assi di tutte quante le panchine attorno al laghetto. Will la aiutò, per fare più in fretta. Quando giunsero a casa videro il retro della macchina di quei due sparire dalla stradina, e quando entrarono lui si accorse che erano stati lì dentro e avevano perquisito la maggior parte dei cassetti e delle credenze. Sapeva che cosa stavano cercando. La cartella di cuoio verde era la cosa più preziosa che sua madre possedesse; lui non si sarebbe mai sognato di guardare cosa c'era dentro, e non aveva mai neppure saputo dove la tenesse. Ma sapeva che conteneva delle lettere, e che lei le leggeva, certe volte, e piangeva, ed era in quei momenti che gli parlava di suo padre. Quindi Will pensò che fosse di questo che quegli uomini andavano in cerca, e capì che doveva fare qualcosa in proposito. Per prima cosa decise di trovare un posto sicuro dove sistemare sua madre. Ci pensò e ripensò a lungo, ma non avevano nessun amico cui chiedere una cosa del genere. I vicini nutrivano già dei sospetti, e la sola persona di cui ritenne di potersi fidare era la signora Cooper. Una volta che sua madre fosse stata al sicuro laggiù, aveva intenzione di cercare la cartella di cuoio verde, e vedere cosa c'era dentro; poi sarebbe andato fino a Oxford, dove avrebbe trovato la risposta ad alcune delle sue domande. Ma quegli uomini erano arrivati troppo presto. E adesso ne aveva ammazzato uno. E quindi anche la polizia si sarebbe messa sulle sue tracce. Be’, lui era bravo a passare inosservato. Gli sarebbe toccato passare inosservato meglio di quanto non avesse mai fatto in vita sua, e continuare a farlo il più a lungo possibile, fino a che non fosse riuscito a trovare suo padre, o loro non fossero riusciti a trovare lui. E se fossero stati loro a trovarlo per primi, be’, non gli importava un accidente di quanti altri ne avrebbe ammazzati. Più tardi in quella stessa giornata, anzi in realtà ormai verso mezzanotte, Will stava uscendo a piedi dalla città di Oxford, a quaranta miglia di distanza. Sentiva la stanchezza fin nelle ossa. Aveva fatto l'autostop, aveva preso due autobus, aveva camminato, ed era arrivato a Oxford alle sei del pomeriggio, troppo tardi per fare ciò che doveva. Aveva mangiato in un fast food, un Burger King, e poi, per tenersi nascosto, era entrato in un cinema (anche se aveva cominciato a dimenticarsi del film già mentre lo stava guardando) e ora stava camminando lungo una strada interminabile che attraversava i sobborghi della città verso nord. Nessuno lo aveva notato, fino a quel momento. Però si rendeva conto che avrebbe fatto meglio a sbrigarsi a trovare un posto per dormire, perché più si faceva tardi e più rischiava di farsi notare. Il guaio era che non c'era nessun nascondiglio nei giardini delle confortevoli case che fiancheggiavano quella strada, e ancora non si vedeva il minimo segno dell'aperta campagna. Arrivò a un'ampia rotatoria, posta nel punto in cui la strada diretta a nord incrociava perpendicolarmente la circonvallazione esterna di Oxford, che in quel punto correva in direzione est-ovest. A quell'ora della notte il traffico era scarso, e la strada in cui si trovava lui era tranquilla, fiancheggiata da confortevoli case separate dalla carreggiata da un'ampia striscia di prato. Ai margini di quei prati, lungo la strada, c'erano due file di alberi, di carpini, per la precisione, che avevano un'aria un po’ strana, con quelle loro chiome dense e perfettamente simmetriche che più che a veri alberi facevano pensare a quelli dei disegni dei bambini, mentre le luci dei lampioni stradali davano a tutta la scena un aspetto artificiale, quasi da set cinematografico. Will era instupidito dalla stanchezza e avrebbe potuto continuare a dirigersi verso nord, o mettersi invece giù, a dormire, sotto uno di quegli alberi; solo che mentre cercava di schiarirsi le idee, vide un gatto. Era una gattina tigrata come Moxie. Uscì a passi felpati da uno dei giardini sul lato della strada che dava verso Oxford, dove si trovava anche Will. Lui mise giù la borsa della spesa e le tese la mano, e la gattina venne a strofinare la testa contro le sue nocche, proprio come era solita fare Moxie. Era una cosa che facevano tutti i gatti, certo, ma Will si sentì invadere da un tale desiderio di tornare a casa che le lacrime gli bruciarono gli occhi. Dopo un po’, comunque, quella gatta si allontanò. Era notte, dopotutto, e c'era un territorio da sorvegliare, e topi cui dare la caccia. Attraversò a passi felpati la strada verso i cespugli che si trovavano subito sotto la fila di carpini, e lì si bloccò. Will, che aveva continuato a osservarla, vide che la gatta si comportava in maniera strana. Alzò una zampina come per toccare qualcosa nell'aria dinanzi a sé, qualcosa che a Will risultava del tutto invisibile. Poi fece un balzo all'indietro, il dorso inarcato e il pelo tutto dritto, la coda eretta e rigida. Will conosceva bene il comportamento dei gatti. Osservò ancor più attentamente la gatta ritornare ad avvicinarsi a quel punto, che non era nient'altro che una semplice zolla erbosa in mezzo ai carpini e ai cespugli di una siepe, e di nuovo allungare una zampa a toccare l'aria. Di nuovo fece un balzo all'indietro, ma più corto, questa volta, e meno allarmato. Dopo qualche altro secondo di annusate, tocchi e contrazioni dei baffi, la curiosità prevalse sulla diffidenza. La gatta fece un passo avanti, e svanì. Will sbatté le palpebre. Poi rimase immobile, accanto al tronco dell'albero più vicino, mentre un camion percorreva la rotatoria, e il raggio dei suoi fari gli passava sopra la testa. Quando si fu allontanato, Will attraversò la strada, tenendo gli occhi fissi sul punto che aveva destato la curiosità della gatta. Non era facile, perché non aveva nessun punto di riferimento, ma quando si avvicinò, e poté osservare meglio, riuscì a vederlo. O almeno, riusciva a vederlo da certi punti di vista. Sembrava che qualcuno avesse aperto una specie di buco nell'aria, più o meno a due metri dal bordo della strada, pressappoco quadrato e largo nemmeno un metro. Se uno si fosse trovato a osservare quell'apertura di fianco, gli sarebbe risultato quasi impossibile distinguerla, e da dietro era del tutto invisibile. La si vedeva solo dal lato che fronteggiava la strada, e neanche da lì era facile, perché tutto ciò che si riusciva a scorgere attraverso di essa era una cosa esattamente dello stesso genere di quella che gli si trovava davanti dall'altro lato: una zolla erbosa illuminata da un lampione stradale. Solo che Will sapeva, senza il minimo dubbio, che quella zolla erbosa dall'altra parte si trovava in un altro mondo, un mondo differente. Non avrebbe potuto in alcun modo dire perché. Lo aveva saputo fin da subito, con la stessa intensità e chiarezza con cui sapeva che il fuoco brucia e la gentilezza è una cosa buona. Stava guardando qualcosa di profondamente alieno. E, per quella sola ragione, l'apertura lo affascinò abbastanza da spingerlo a chinarsi e a guardare più in là. Ciò che vide gli fece ondeggiare la testa e battere più forte il cuore, ma non esitò; spinse la borsa della spesa attraverso l'apertura e ci si buttò dentro lui stesso, passando attraverso quel buco nel tessuto di questo mondo per entrare in un altro. Si ritrovò in piedi sotto un filare di alberi. Non erano carpini, però: erano delle alte palme, che crescevano, come i carpini di Oxford, in un filare posto sull'orlo di una striscia erbosa. Solo che in questo caso si trovavano al centro di un largo viale, e accanto al viale c'era una fila di caffè e negozietti, tutti intensamente illuminati, tutti aperti, e tutti assolutamente silenziosi e vuoti sotto un cielo denso di stelle. La calda notte era carica del profumo dei fiori e dell'odore salmastro del mare. Will si guardò attorno con grande attenzione. Dietro di lui la luna piena brillava sopra un distante paesaggio di grandi colline verdi, e sui pendii ai piedi dei colli c'erano ricchi giardini e un parco aperto con ciuffetti di alberi e il bagliore bianco di un tempio di architettura classica. Proprio dietro di lui vi era quella vuota apertura dell'aria, altrettanto difficile da vedere da questa parte quanto dall'altra, ma indubbiamente lì. Si chinò a guardarci attraverso, e vide la strada di Oxford, nel mondo che era il suo. Distolse lo sguardo con un brivido: comunque fosse fatto questo nuovo mondo, avrebbe dovuto esser migliore di quello che aveva appena lasciato. Con un senso incipiente di vaghezza mentale, con la sensazione di sognare ed essere sveglio al medesimo tempo, si alzò e si guardò intorno, cercando la gatta, la sua guida. Non la si vedeva più, da nessuna parte. Senz'altro, era già impegnata a esplorare quelle stradine e i giardini oltre quei caffè dalle luci così invitanti. Will sollevò la sua malridotta borsa della spesa, e mosse alla loro volta attraversando lentamente la strada, stando bene attento che non sparisse tutto all'improvviso. C'era qualcosa di mediterraneo, o forse di caraibico nell'aria di quel posto. Will non era mai stato fuori dall'Inghilterra, e quindi non poteva fare confronti con altri luoghi, però quello era il tipo di posto in cui la gente usciva a tarda notte per mangiare e bere, per ascoltare musica e ballare. Solo che lì non c'era nessuno e il silenzio era immenso. Al primo angolo che raggiunse trovò un locale, con dei tavolini verdi disposti sul marciapiede, un bancone zincato e una macchina per il caffè espresso. Su qualche tavolino erano rimasti dei bicchieri ancora mezzi pieni; in un portacenere una sigaretta era bruciata consumandosi fino al filtro; vi era un piatto di risotto accanto a un cestino di panini vecchi ormai duri come pezzi di cartone. Tirò fuori una bottiglia di limonata dal frigorifero dietro il banco, e poi rifletté per un momento prima di lasciar cadere una moneta nella cassa. Appena ne ebbe chiuso il cassettino, però, tornò a riaprirlo, rendendosi conto che il denaro contenuto all'interno poteva dirgli qual era il nome di quel posto. Le monete si chiamavano “corone”, ma questo fu tutto ciò che poté ricavarne. Rimise a posto i soldi e aprì la bottiglia con il cavatappi fissato al bancone, per poi allontanarsi dal caffè e imboccare a caso la strada che si allontanava dal largo viale. Tra piccole drogherie e panetterie si trovavano una gioielleria e un chiosco di fiori; tendine di perline si aprivano sulle porte di case private da cui si sporgevano, sopra il marciapiede stretto, balconi adorni di ringhiere di ferro battuto e carichi di fiori, e lì il silenzio, racchiuso fra spazi ristretti, era ancor più profondo. Le strade conducevano in basso, e non ci volle molto prima che si aprissero su un largo viale dove c'erano ancora altre palme svettanti nell'aria, con la parte inferiore delle loro foglie brillante per la luce dei lampioni. Dall'altra parte del viale c'era il mare. Will si trovò dinanzi a una rada, chiusa sulla sinistra da una banchina frangiflutti di pietra e sulla destra da un promontorio su cui s'innalzava un vasto edificio con colonne di pietra, ampie scalinate e balconate ricche d'ornamenti, inondato di luce, fra alberi in fiore e cespugli. Nel porto c'erano un paio di barche a remi, immobili all'ancora, e al di là della banchina il cielo stellato brillava sul mare tranquillo. Ormai, la mortale stanchezza di Will era del tutto svanita. Anzi, si sentiva sveglissimo, e assolutamente stupefatto. Ogni tanto, mentre percorreva quelle stradine, allungava una mano a toccare una parete, un portone, o i fiori di un vaso su di un davanzale, e li trovava solidi, convincenti. Adesso avrebbe voluto poter toccare l'intero paesaggio che aveva di fronte, perché era troppo vasto per riuscire ad assorbirlo con gli occhi soltanto. Rimase fermo, traendo profondi respiri, quasi intimorito. Scoprì che aveva ancora in mano la bottiglia che aveva preso in quel caffè. Ne bevve un sorso, e il sapore era quello giusto, nient'altro che limonata gelata; e ci voleva proprio, oltretutto, perché l'aria della notte era davvero calda. Continuando a vagabondare senza una meta precisa, prese a destra, superando alberghi con passaggi coperti che conducevano a ingressi inondati di luce con grandi buganvillee fiorite accanto, fino a che giunse in un giardino sul piccolo promontorio. L'edificio in mezzo agli alberi, con la facciata piena di ornamenti illuminata a giorno dai riflettori, avrebbe potuto essere un teatro d'opera. C'erano dei sentieri, fra gli oleandri carichi di lampade, ma non si udiva il più piccolo suono di vita: né il canto di un uccello notturno né un insetto, nient'altro che il suono dei passi dello stesso Will. L'unico rumore che gli giungeva alle orecchie era quello quieto e regolare delle onde che venivano a infrangersi delicatamente sulla spiaggia al di là delle palme allineate lungo il margine del giardino. Will si avviò da quella parte. La marea era salita, o forse scesa, a metà altezza, e c'era una fila di pattini a pedali tirati in secca oltre il segno dell'alta marea. A pochi secondi di distanza l'una dall'altra, piccole ondate venivano a ripiegarsi su se stesse sul bagnasciuga, per poi lasciarsi scivolare ordinatamente all'indietro sotto l'onda seguente. Nell'acqua calma, a una cinquantina di metri dalla riva, si vedeva una piattaforma per tuffi. Will si sedette su uno degli scafi di un pattino e si liberò delle scarpe che aveva ai piedi, un semplice paio di scarpette da ginnastica da quattro soldi ormai quasi a pezzi che gli stavano facendo praticamente cuocere i piedi. Lasciò cadere i calzini lì accanto, e affondò le dita dei piedi nella sabbia. Pochi secondi ancora, e si era liberato del resto degli abiti per entrare a passi misurati nel mare. L'acqua era deliziosa, né troppo fresca né troppo calda. Nuotò fra gli spruzzi fino alla piattaforma e si tirò su, per poi sedersi sulle assi ammorbidite dal mare e dalle intemperie e volgersi indietro a guardare la città. Sulla destra giaceva il porto, racchiuso dalla banchina frangiflutti. Più in là, lontano forse un miglio, c'era un faro dipinto a strisce bianche e rosse. E ancora più in là si levavano delle scogliere indistinte, e più oltre ancora quelle ampie colline ondulate che aveva visto dal posto in cui era uscito all'inizio da questa parte. Più vicini, c'erano gli alberi carichi di luci dei giardini del teatro d'opera, e le strade della città, e il lungomare con i caffè e gli alberghi, e le luci calorose dei negozi, tutti in silenzio, tutti vuoti. E tutti sicuri. Nessuno poteva seguirlo fin lì; l'uomo che gli aveva perquisito la casa non ne avrebbe mai saputo niente; la polizia non lo avrebbe trovato mai. Aveva a sua disposizione un mondo intero, per nascondersi. Per la prima volta dal momento in cui quella mattina era uscito correndo dalla porta di casa, Will cominciò a sentirsi al sicuro. Aveva di nuovo sete, e anche fame, perché l'ultimo pasto l'aveva fatto in un altro mondo, dopotutto. Scivolò nuovamente nell'acqua e tornò a nuoto, più lentamente, alla spiaggia; qui si infilò le mutandine e raccolse il resto dei vestiti e la borsa. Gettò la bottiglia vuota nel primo bidone per l'immondizia che trovò e camminò a piedi nudi sul marciapiede in direzione del porto. Quando la pelle gli si fu asciugata un poco si infilò i jeans e cercò un posto dove ci fossero buone probabilità di trovare qualcosa da mangiare. Gli alberghi erano troppo imponenti. Diede un'occhiata all'interno del primo che incontrò, ma era così vasto che lo mise a disagio, e continuò per il lungomare fino a trovare un piccolo caffè che pareva proprio il posto giusto. Non avrebbe saputo dire perché; era un posto simile a decine d'altri locali, con il balcone al primo piano carico di vasi da fiori e davanti i tavolini e le sedie disposti sul marciapiede, ma gli dava il senso di esservi bene accetto. C'era un bar, con fotografie di pugili sulla parete, e un manifesto con l'autografo di un suonatore di fisarmonica dall'ampio sorriso. C'era una cucina, e lì accanto una porta che dava su una stretta rampa di scalini, coperta da una moquette a vivaci disegni floreali. Salì in silenzio fino allo stretto pianerottolo, e aprì la prima porta che si trovò davanti. Era la stanza che dava sulla strada. L'aria era calda e sapeva di chiuso, Will aprì la porta a vetri del balcone per far entrare la brezza della notte. La stanza, da parte sua, era piccola e piena di mobili troppo grossi in confronto alle sue dimensioni, e un po’ trascurata; però era pulita e comoda. Doveva essere gente ospitale, quella che viveva lì. C'era un piccolo scaffale di libri, una rivista posata su un tavolo, un paio di fotografie incorniciate. Will uscì e guardò nelle altre stanze: un piccolo bagno, una camera con un letto matrimoniale. Qualcosa gli fece venire la pelle d'oca prima di aprire l'ultima delle porte. Il suo cuore accelerò i battiti. Non era certo di aver udito un suono proveniente dall'interno, ma qualcosa gli diceva che la stanza non era vuota. Pensò a com'era strano che quella giornata fosse cominciata con degli sconosciuti fuori da una stanza buia, e lui in attesa all'interno; ora le posizioni erano rovesciate... E mentre se ne restava lì, perplesso, la porta si aprì sbattendo, e ne venne fuori qualcosa che gli si scagliò addosso come una belva feroce. Ma il ricordo lo aveva messo sull'avviso, e lui non si era trovato tanto vicino alla porta da esser messo fuori combattimento. Lottò duramente: a ginocchiate, testate, cazzotti, e con la forza delle sue braccia contro quel, quello, quella... Una ragazza più o meno della sua stessa età, feroce, ringhiante, con i vestiti stracciati e sporchi, le braccia e le gambe scoperte e sottili. Anche lei si rese conto di chi era lui nello stesso momento, e si allontanò d'un balzo dal suo petto nudo, per accucciarsi in un angolo del pianerottolo buio come un gatto costretto in un angolo. E aveva vicino anche un gatto, con grande stupore di lui: un grosso gatto selvatico, che gli arrivava al ginocchio, con il pelo irto, i denti scoperti, la coda dritta. Lei posò la mano sulla schiena del gatto, e si passò la lingua sulle labbra secche, osservando ogni suo movimento. Will si alzò lentamente in piedi. «E tu chi sei?» «Lyra Linguargentina» disse lei. «Abiti qui?» «No» disse lei con veemenza. «E allora che posto è questo? Questa città?» «Non lo so». «Da dove vieni?» «Dal mio mondo. È collegato a questo. Dov'è il tuo daimon?» Lui spalancò gli occhi. Poi vide che al gatto accadeva una cosa straordinaria: era balzato in braccio alla ragazza, ma nel farlo aveva mutato forma. Adesso era un ermellino, non bianco ma con la livrea estiva di colore marrone rossiccio e la gola e il ventre color panna, e lo fissava con ferocia pari a quella della ragazza. Ma poi ebbe luogo anche un altro cambiamento della situazione, perché lui si rese conto che quei due, la ragazza come l'ermellino, erano profondamente atterriti da lui, proprio come se avessero avuto di fronte un fantasma. «Io non ho nessun daimon» disse. «Non capisco che cosa vuoi dire». E poi: «Oh! Sarebbe quello il tuo daimon?» L'altra si tirò su lentamente. L'ermellino le si avvolse intorno al collo, e i suoi occhi scuri non lasciarono per un solo istante il viso di Will. «Ma tu sei vivo» disse, un po’ incredula. «Non sei... Non sei stato...» «Io mi chiamo Will Parry» disse lui. «Non ho idea di che cosa vuoi dire parlando di... di demoni? Nel mio mondo demone significa... significa diavolo, qualcosa di malvagio». «Nel tuo mondo? Vuoi dire che non è questo, il tuo mondo?» «No, ho solo trovato... un modo per entrarci. Come il tuo mondo, immagino. Dev'essere collegato anche quello». Lei si rilassò un pochino, ma continuò a osservarlo intensamente, e lui si mantenne calmo e tranquillo, come dinanzi a un gatto sconosciuto con cui avesse cominciato a fare amicizia. «Hai visto qualcun altro in questa città?» continuò. «No». «Quanto tempo è che sei qui?» «Boh. Qualche giorno. Non mi ricordo». «Be’, e perché mai sei venuta qui?» «Cerco la Polvere» rispose lei. «La polvere? Cioè, polvere d'oro? Che tipo di polvere?» Lei strinse le pupille, e non disse nulla. Lui si voltò per scendere di sotto. «Ho fame» disse. «C'è niente da mangiare in cucina?» «Boh...» disse lei, e lo seguì, tenendoglisi bene a distanza. In cucina, Will trovò gli ingredienti per preparare del pollo con cipolle e pepe, che però non erano stati cotti, e con quel caldo mandavano cattivo odore. Gettò il tutto nella pattumiera. «Tu non hai mangiato niente?» disse, aprendo il frigo. Lyra si avvicinò per vedere. «Non sapevo che ci fosse questo coso» disse. «Oh! È freddo...» Il suo daimon era cambiato di nuovo, diventando una gigantesca farfalla colorata, che svolazzò un attimo dentro il frigo e ne uscì subito per posarsi sopra la sua spalla. La farfalla sollevava e abbassava lentamente le ali. Will aveva la sensazione che non avrebbe dovuto fissarla in quel modo, anche se tutta la sua testa riecheggiava della stranezza di quella cosa. «Non avevi mai visto un frigo?» disse. Lui trovò una lattina di Coca e gliela porse, poi tirò fuori un vassoio di uova. Lei strinse la lattina fra le mani con piacere. «Bevila, allora, dài» disse lui. Lei la osservò, accigliandosi. Non sapeva come aprirla. Lui strappò via la linguetta, e la bevanda ne uscì schiumando. Lei la leccò con aria sospettosa, e poi spalancò gli occhi. «È buona?» chiese, con una voce a metà tra la speranza e il timore. «Sì. In questo mondo la Coca ce l'hanno, chiaramente. Guarda, ne berrò un poco per dimostrarti che non è un veleno». Aprì un'altra lattina. Dopo che Lyra l'ebbe visto bere, seguì il suo esempio. Era chiarissimo che aveva sete. Bevve così in fretta che le bollicine le risalirono nel naso, e quindi si mise a starnutire e ruttare rumorosamente, e quando lui la guardò gli fece una smorfia torva. «Ora preparo un'omelette» disse. «Ne vuoi un po’ anche tu?» «Non so che cos'è un'omelette». «Be’ sta a guardare e lo capirai. Oppure c'è una scatoletta di stufato di fagioli, se ti piace». «Non conosco neppure lo stufato di fagioli». Lui le mostrò il barattolo. Lei cercò un anello a strappo per aprirla, come per la lattina di Coca. «No, per questa c'è bisogno dell'apriscatole» disse. «Non ce li avete gli apriscatole, nel tuo mondo?» «Nel mio mondo a cucinare ci pensa la servitù» replicò lei sdegnosamente. «Guarda in quel cassetto laggiù». Lei rovistò fra le posate della cucina, mentre lui rompeva sei uova in una scodella e le sbatteva con una forchetta. «Eccolo lì» disse lui, seguendola con lo sguardo. «Quello con il manico rosso. Portalo qui». Fece un buco nel barattolo e le mostrò come finire di aprirla. «Ora prendi quella scodella piccola appesa a quel gancio sul muro e versaceli dentro» le disse. Lei annusò i fagioli, e di nuovo un'espressione frammista di piacere e sospetto le animò gli occhi. Svuotò la scatoletta nella scodella e si leccò un dito, sempre osservando Will che aggiungeva sale e pepe alle uova e tagliava un pezzo di burro da un pacchetto preso dal frigo per metterlo nella padella. Lui rientrò nel bar per cercare dei fiammiferi, e quando tornò indietro la trovò che infilava le dita sporche nella scodella delle uova sbattute per poi leccarsele avidamente. Il suo daimon, di nuovo in forma di gatto, stava per immergerci una zampa anche lui, ma quando Will si avvicinò si tirò indietro. «Non è ancora cotto» disse Will, allontanando la scodella. «Quando è stata l'ultima volta che hai mangiato perbene?» «A casa di mio padre, a Svalbard» rispose lei. «Giorni e giorni fa. Non so bene. Poi ho trovato del pane e un po’ d'altra roba, e ho mangiato quella». Lui accese il gas, fece sciogliere il burro, ci aggiunse le uova, e fece scorrere il composto per distribuirlo in tutta la padella. Lei continuò a fissare con occhi avidi tutto quel che faceva, guardandolo dar forma a un morbido monticello d'uovo in via di cottura al centro della padella, inclinandola intanto qua e là in modo da far scorrere il liquido rimasto crudo negli spazi liberi. E intanto osservava anche lui, guardando il suo viso, le sue mani impegnate nel lavoro, le spalle nude e i piedi. Quando la frittata fu pronta lui la ripiegò e la tagliò a metà con la spatola. «Trova un paio di piatti» disse, e Lyra eseguì, obbediente. Sembrava dispostissima ad accettare i suoi ordini, quando ne comprendeva il senso, quindi le disse di andare a liberare uno dei tavoli davanti al caffè. Lui portò fuori il cibo, prendendo coltelli e forchette da un cassetto, e si sedettero a tavola insieme, un po’ imbarazzati. Lei divorò la sua parte in meno di un minuto, e poi prese a divenire irrequieta, dondolandosi avanti e indietro, e strappando le strisce di plastica intrecciata della sedia mentre lui finiva di mangiare la frittata. Il suo daimon mutò nuovamente e divenne un cardellino, che si mise a beccare invisibili briciole dalla tovaglia. Will mangiò lentamente. Aveva dato a lei la maggior parte dei fagioli, ma anche così ci mise molto più tempo di Lyra. Il porto dinanzi a loro, le luci lungo i viali deserti, le stelle nel cielo buio lassù in alto, ogni cosa era sospesa in un silenzio immenso come se al mondo non esistesse proprio nient'altro. E, per tutto il tempo, lui rimase intensamente consapevole della presenza della ragazza. Era piccola e sottile, e però tenace, e aveva lottato come una tigre; con un pugno le aveva prodotto un livido su una guancia, ma lei lo ignorava totalmente. La sua espressione era un misto tra quella di una bambina piccola – quando aveva assaggiato per la prima volta la Coca – e una sorta di triste e profonda cautela. Aveva gli occhi di un azzurro pallido, e i capelli sarebbero stati di un color biondo un po’ scuro, una volta lavati; perché era davvero sporchissima, e dall'odore pareva che non si lavasse da parecchi giorni. «Laura? Lara?» fece Will. «Lyra». «Lyra... Linguargentina?» «Sì». «Dov'è il tuo mondo? Come hai fatto ad arrivare qui?» Lei si strinse nelle spalle. «A piedi» disse. «C'era un sacco di nebbia, dappertutto. Non sapevo da che parte stavo andando. Perlomeno, sapevo che stavo uscendo dal mio mondo. Ma non sono riuscita a vedere com'era questo fino a quando un giorno non si è dissipata la nebbia. E allora mi sono ritrovata qui». «Cos'è che dicevi della polvere?» «La Polvere, già. Voglio riuscire a capire cos'è. Solo che questo mondo sembra proprio vuoto. Non c'è nessuno a cui chiederlo. Sono... boh, tre giorni, forse quattro, che sto qui. E ho visto che non c'è proprio nessuno». «Ma perché vuoi capire cos'è la polvere?» «Un tipo speciale di Polvere» disse lei seccamente. «Mica la solita polvere, è ovvio». Il daimon cambiò forma di nuovo. Lo fece in un batter d'occhio, e da cardellino mutò in ratto, un grosso ratto robusto, nero come la pece e con gli occhietti rossi. Will lo guardò a occhi spalancati e con diffidenza, e la ragazza notò la direzione del suo sguardo. «Ma sì che ce l'hai, un daimon» disse lei con decisione. «Ce l'hai dentro di te». Lui non seppe cosa ribattere. «Ce l'hai sì» proseguì lei. «Non saresti umano, altrimenti. Saresti... a metà tra la vita e la morte. Noi l'abbiamo visto, un ragazzino cui avevano tagliato via il suo daimon. Tu non sei mica come lui. Anche se non lo sai, tu ce l'hai un daimon, altroché. Ci eravamo messi paura, all'inizio, quando ti abbiamo visto la prima volta. Come se fossi stato uno spettro, una specie di incubo materializzato, una cosa del genere. Ma poi abbiamo capito che non eri per niente così». «Noi?» «Io e Pantalaimon. Noi due. Il tuo daimon non è mica separato da te. È te stesso. Una parte di te. Ognuno dei due fa parte dell'altro. Ma non c'è proprio nessuno che sia come noi, nel tuo mondo? Sono tutti quanti come te, tutti quanti con il loro daimon nascosto dentro?» Will li guardò, tutt'e due, la ragazza magra dagli occhi chiari e il suo ratto-daimon nero, che adesso si era sistemato in braccio a lei, e si sentì profondamente solo. «Sono stanco. Vado a letto» disse. «Tu hai intenzione di restare in questa città?» «Boh. Devo scoprire qualcosa di più su ciò che sto cercando. Ci devono pur essere degli Accademici in questo mondo. Deve pur esserci qualcuno che ne sa qualcosa». «In questo mondo magari no. Ma io sono arrivato qui da un posto che si chiama Oxford. Lì di studiosi ce ne sono un sacco, se questo è quello che vuoi». «Oxford?» esclamò lei. «Ma è da lì che vengo io!» «C'è una Oxford anche nel tuo mondo, quindi? Tu non vieni certo dal mio». «No» disse lei, recisamente. «Mondi diversi. Però anche nel mio mondo c'è una Oxford. Dopotutto, stiamo parlando inglese tutti e due, no? È ragionevole pensare che ci siano altre cose uguali. Tu come hai fatto a passare? C'è un ponte, o cos'altro?» «Solo una specie di finestra nell'aria». «Fammela vedere». Era un ordine, non una richiesta. Lui scosse il capo. «Non ora» disse. «Voglio dormire. A ogni modo, è notte fonda». «Allora, fammela vedere domani mattina!» «Va bene, te la mostrerò. Ma anch'io ho le mie cose da fare. I tuoi Accademici te li dovrai trovare da sola». «Facile» disse. «Io degli Accademici so tutto». Lui radunò insieme i piatti e si alzò. «Io ho cucinato» disse, «quindi tu puoi lavare i piatti». Lei parve non credere alle sue orecchie. «Lavare i piatti?» lo schernì. «Ce ne sono milioni di altri, puliti, qua in giro! E comunque non sono mica una serva. Non ho nessuna intenzione di lavarli». «E allora non ti farò vedere la strada per passare dall'altra parte». «Me la troverò da sola». «No, non ci riuscirai, è nascosta. Non la troverai mai. Sta’ a sentire: io non so per quanto tempo potremo rimanere in questo posto. Abbiamo bisogno di mangiare, e quindi mangeremo quello che c'è, però dopo metteremo tutto quanto in ordine e terremo questo posto pulito, perché è giusto così. Lavali, quei piatti. Questo posto lo dobbiamo trattare come si deve. Ora me ne vado a letto. Mi prendo l'altra stanza. Ci vediamo domattina». Entrò in camera, si lavò i denti con un dito e un po’ di dentifricio preso da quella sua vecchia borsa rovinata, si buttò sul letto matrimoniale, e sprofondò nel sonno in un istante. Lyra aspettò fin quando non fu certa che lui dormisse, e poi portò i piatti nella cucina e li tenne sotto il getto del rubinetto, strofinandoli con forza con uno straccio, fino a che non le parvero puliti. Fece lo stesso con forchette e coltelli, ma il procedimento non funzionò con la padella in cui era stata cotta la frittata, e quindi provò a usare un pezzo di sapone giallo, e continuò a lavorarci ostinatamente fino a che non le parve che più pulita di così non sarebbe mai potuta arrivare a essere. Poi asciugò il tutto con un altro straccio e accatastò perbenino tutte le varie cose sullo scolapiatti. Visto che aveva ancora sete, e poi voleva riprovare ad aprire una di quelle lattine, strappò la linguetta di un'altra Coca e se la portò di sopra. Si fermò ad ascoltare fuori dalla porta della stanza di Will e, non avendo sentito alcun rumore, entrò in punta di piedi nell'altra stanza e tirò fuori l'aletiometro da sotto il cuscino. Non aveva bisogno di stargli vicino per chiedere di lui, ma in realtà desiderava comunque guardarlo ancora, e quindi abbassò la maniglia della sua porta nel modo più silenzioso possibile per poi entrare dentro la stanza. C'era una luce sul lungomare che illuminava direttamente l'interno della stanza, e nel chiarore riverberato dal soffitto guardò il ragazzo addormentato. Era accigliato, e sul viso gli brillavano gocce di sudore. Era forte e massiccio, non ancora sviluppato come un uomo adulto, naturalmente, perché non era molto più grande di lei, ma un giorno sarebbe diventato un uomo robusto. Sarebbe stato tutto molto più facile se il suo daimon fosse stato visibile! Si domandò quale avrebbe potuto essere la sua forma, e se era già fissa o no. Qualunque fosse stata, comunque, doveva esprimere una natura selvaggia quanto cortese, e infelice. Andò in punta di piedi alla finestra. Alla luce del lampione stradale posizionò con attenzione le lancette dell'aletiometro, e rilassò la mente perché desse forma a una domanda. L'ago prese a muoversi per tutto il quadrante in una serie di oscillazioni e di pause quasi troppo veloci perché l'occhio potesse seguirle. Aveva chiesto: «Chi è lui? Un amico o un nemico?» E l'aletiometro rispose: «È un assassino». Nel vedere la risposta, la ragazza si tranquillizzò immediatamente. Lui era capace di procurare da mangiare, e poteva indicarle come arrivare a Oxford, e queste erano capacità senza dubbio utili, ma avrebbe ugualmente potuto essere una persona indegna di fiducia, o un vigliacco. Un assassino, invece, era un degno compagno. Al suo fianco si sentiva al sicuro come si era sentita in compagnia di Iorek Byrnison, l'orso corazzato. Chiuse gli scuri della finestra aperta, in modo che la luce del mattino non gli battesse dritta in faccia, e in punta di piedi se ne andò. Due Fra le streghe Serafina Pekkala, la strega che aveva salvato Lyra e gli altri bambini dalla stazione sperimentale di Bolvangar, e poi l'aveva accompagnata in volo fino all'isola di Svalbard, era in preda a un profondo turbamento. In mezzo alle violente turbolenze atmosferiche seguite alla fuga di Lord Asriel dal suo esilio a Svalbard, lei e le sue compagne erano state trascinate a grande distanza dall'isola, sballottate per molte e molte miglia al di sopra della superficie congelata dell'oceano. Alcune di loro erano riuscite a rimanere accanto al pallone danneggiato di Lee Scoresby, l'aeronauta venuto dal Texas, ma Serafina, da parte sua, era stata scagliata proprio nel bel mezzo degli alti banchi di nebbia che ben presto avevano preso a riversarsi in grandi ondate dallo strappo che l'esperimento di Lord Asriel aveva aperto nei cieli. Quando alla fine riuscì a riprendere il controllo del suo volo, il suo primo pensiero fu per Lyra; perché non sapeva nulla della lotta in cui si erano affrontati il falso re degli orsi e quello vero, Iorek Byrnison, né tantomeno di ciò che in seguito era accaduto a Lyra. Dunque si mise alla sua ricerca, volando nell'aria piena di nubi cariche di una sfumatura dorata sopra il suo ramo di pino-nuvola, accompagnata dal suo daimon Kaisa, un'oca. Così ritornarono verso Svalbard, deviando un po’ in direzione sud, volando per ore e ore sotto un cielo agitato da strane luci e ombre. E Serafina Pekkala sapeva, dall'inquietante formicolio che avvertiva sulla pelle, che quella luce proveniva da un altro mondo. Quando fu passato qualche tempo, Kaisa disse: «Guarda! Il daimon di una strega, solo e sperduto...» Serafina Pekkala scrutò attraverso i banchi di nebbia e vide, negli intervalli di quella luce brumosa una rondine di mare, una sterna, che si muoveva in tondo, piangendo. Si diressero entrambi alla sua volta. Quando li vide arrivare, l'altro daimon si allarmò e scattò verso l'alto, ma Serafina Pekkala gli segnalò che erano amici, ed esso allora tornò giù e gli si portò accanto. «Qual è il tuo clan?» disse Serafina Pekkala. «Tamyr» fu la risposta. «La mia strega è stata fatta prigioniera... le nostre compagne sono state messe in fuga! Sono perduto...» «Chi ha catturato la tua strega?» «La donna che ha per daimon una scimmia, quella di Bolvangar... Aiutami! Aiutaci! Ho tanta paura!» «Il tuo clan era alleato con quella gente che tagliava i bambini?» «Sì, fino a quando non abbiamo scoperto quello che stavano facendo... dopo lo scontro a Bolvangar ci hanno cacciato via, ma la mia strega è stata fatta prigioniera... La tengono sopra una nave... Cosa posso fare? Lei mi sta chiamando, e io non riesco a trovarla! Oh, aiutami, aiutami!» «Taci» disse Kaisa, il daimon dalla forma d'oca. «Ascolta, laggiù, in basso». Si abbassarono in planata, ascoltando con la massima attenzione, e ben presto Serafina Pekkala riuscì a distinguere il suono di un motore, attutito dalla nebbia. «Non possono certo fare avanzare una nave dentro un nebbione simile» disse Kaisa. «Cosa stanno facendo?» «È un motore troppo piccolo per essere quello di una nave» disse Serafina Pekkala, e mentre parlavano venne un nuovo rumore, da una diversa direzione: un fragore brutale e profondo, che dava i brividi, come un'immensa creatura marina che lanciasse il suo richiamo dagli abissi. Il ruggito si fece udire per parecchi secondi, e poi si fermò di colpo. «La sirena della nave» disse Serafina Pekkala. Si abbassarono verso il pelo dell'acqua, e cercarono di tornare a percepire il suono del motore. Lo trovarono di colpo, dato che la nebbia pareva avere zone di diversa densità, e la strega si alzò di scatto per portarsi fuori vista, appena in tempo, dal lento avanzare di una scialuppa sbuffante che si spingeva attraverso quelle grandi fasce d'aria umida simili a bende. Le onde erano lente e oleose, come se l'acqua provasse riluttanza a sollevarsi. Salirono di quota girandole intorno, sempre con il daimon-rondine di mare appiccicato come un bambino alla madre, e osservarono il timoniere correggere lievemente la rotta, mentre la sirena da nebbia tornava a far sentire il suo rimbombo. C'era un faro montato sul bompresso, ma tutto quello che riusciva a illuminare era la nebbia qualche metro più in là. Serafina Pekkala si rivolse al daimon sperduto: «Hai detto che c'è ancora qualche strega che aiuta questa gente?» «Penso di sì... qualche strega rinnegata di Volgorsk... a meno che non se ne siano andate via anche loro» fu la risposta. «Cosa vuoi fare? Cercherai la mia strega?» «Sì. Ma tu resta con Kaisa, per ora». Serafina Pekkala si abbassò in volo verso la lancia, lasciando i due daimon fuori vista, in aria, e atterrò a poppa, subito dietro al timoniere. Il suo daimon, un gabbiano, lanciò un roco squittio, e l'uomo si voltò. «Te la sei presa comoda, eh?» disse. «Adesso alzati in volo e guidaci verso il lato di sinistra». Lei decollò immediatamente. Aveva funzionato: c'era ancora qualche strega che collaborava con loro, e l'uomo aveva pensato che lei fosse una di loro. A sinistra c'era la luce rossa, ricordò. Si guardò intorno nella nebbia fino a che non ne individuò il bagliore indistinto a non più di una trentina di metri. Allora tornò rapidamente indietro e rimase sospesa al di sopra della lancia gridando le sue indicazioni al timoniere, che ridusse la velocità al minimo e portò l'imbarcazione verso la scaletta di attracco sospesa giusto al di sopra della linea di galleggiamento. Il timoniere lanciò un richiamo, e un marinaio gli gettò una cima dall'alto, mentre un altro arrivò di corsa da sotto per ormeggiare la lancia. Serafina si alzò in volo fino alla murata della nave, e si ritrasse nella zona in ombra presso le scialuppe di salvataggio. Non riusciva a vedere altre streghe, ma probabilmente erano occupate a pattugliare la zona dall'aria; Kaisa sapeva bene come comportarsi. Di sotto, un passeggero stava lasciando la lancia per salire sulla scaletta. Era una figura avvolta nelle pellicce, incappucciata, anonima; ma nel momento in cui raggiunse il ponte, un daimon in forma di scimmiotto dorato oltrepassò leggero con un balzo la murata e osservò intensamente tutto quel che aveva intorno a sé, gli occhi neri carichi di malignità. Serafina trattenne il respiro: quella figura era la signora Coulter. Un uomo vestito di scuro giunse di corsa sul ponte ad accoglierla, e si guardò attorno come se si fosse aspettato di vedere anche qualcun altro. «Lord Boreal...» cominciò. Ma la signora Coulter lo interruppe: «Se n'è andato altrove, per conto suo. Hanno già dato inizio alla tortura?» «Sì, signora Coulter» fu la risposta, «ma...» «Avevo dato ordine di aspettare» disse bruscamente la donna. «Adesso si sono messi a disobbedirmi? Forse la disciplina lascia a desiderare, su questa nave». Tirò indietro il cappuccio. Serafina Pekkala vide con chiarezza il suo viso nella luce giallastra: orgoglioso, appassionato e, agli occhi della strega, così giovane! «Dove sono le altre streghe?» chiese. L'uomo della nave disse: «Sono sparite tutte, signora. Sono ritornate in volo alla loro terra». «Ma è stata una strega a guidare la lancia fin qui» disse la signora Coulter. «Dov'è andata a finire?» Serafina si tirò indietro un altro poco; ovviamente, il marinaio della lancia non era stato messo al corrente degli ultimi sviluppi della situazione. L'ecclesiastico si guardò intorno, sbigottito, ma la signora Coulter era troppo impaziente e, dopo aver lanciato uno sguardo distratto sul ponte e nell'aria al di sopra di esso, scosse la testa e corse all'interno insieme al suo daimon attraverso la porta aperta, da cui si proiettava nell'aria una nuvola gialla. L'uomo la seguì. Serafina Pekkala si guardò intorno per controllare la sua posizione. Era nascosta dietro una manica di ventilazione nella stretta area della coperta compresa tra la murata e la sovrastruttura centrale della nave; e allo stesso livello, rivolta in avanti, subito al di sotto del ponte e del fumaiolo, c'era un salone dal quale si aprivano su tre lati delle vere e proprie finestre, non dei semplici oblò. Era lì che erano entrati gli altri due. La luce traboccava, densa, dalle finestre verso la murata imperlata di gocce di nebbia, e permetteva di distinguere vagamente l'albero di trinchetto e il boccaporto ricoperto di tela. Ogni cosa era bagnata fradicia e stava iniziando a irrigidirsi per il gelo. Nessuno poteva vedere Serafina, là dove si trovava; ma se voleva vedere qualcosa di più avrebbe dovuto lasciare il suo nascondiglio. Questo era un vero guaio. Finché aveva il suo pino-nuvola era in grado di fuggire, e finché aveva il coltello e l'arco poteva battersi. Nascose il ramo dietro la manica di ventilazione e avanzò scivolando sul ponte fino a raggiungere la prima finestra. Era tutta appannata per la condensa, così che era impossibile vedervi qualcosa attraverso, e Serafina non riuscì nemmeno a sentire le voci. Tornò a ritirarsi nell'ombra. C'era una cosa che poteva fare; era riluttante, però, perché era disperatamente pericolosa, e l'avrebbe lasciata esausta; ma non sembrava esservi altra scelta. Era una sorta di magia che poteva operare per non farsi notare da nessuno. L'invisibilità vera e propria era impossibile, ovviamente: la sua era una magia mentale, una sorta di parossismo di modestia mantenuto con intensità feroce che permetteva a colei che operava l'incantesimo, pur senza essere invisibile, di passare inosservata. Finché riusciva a mantenerla con il giusto grado di intensità, lei avrebbe potuto passare attraverso una stanza affollata, o camminare accanto a un viaggiatore solitario, senza esser neppure veduta. Così tranquillizzò la sua mente, e dedicò tutte le sue capacità di concentrazione ad alterare il modo in cui considerava se stessa, fino al punto di poter deviare completamente l'attenzione altrui. Le ci vollero alcuni minuti prima di sentirsi sicura. Poi mise alla prova il risultato uscendo dal suo nascondiglio e piazzandosi sul cammino di un marinaio che procedeva lungo il ponte con una borsa di attrezzi. Questi si spostò di lato per evitarla senza neppure alzare lo sguardo su di lei. Era pronta. Andò alla porta di quel salone brillantemente illuminato e la aprì, ma lo trovò vuoto. La lasciò semiaperta, in modo da poter fuggire più in fretta da quella parte se mai ne avesse avuto bisogno, e vide sul lato opposto della stanza un'altra porta che si apriva su una rampa di scale che conduceva in profondità nell'interno della nave. Scese e si trovò in uno stretto corridoio lungo il cui soffitto correvano dei tubi dipinti di bianco, e illuminato da luci ambariche disposte sulle paratie, che percorreva lo scafo nel senso della lunghezza, fiancheggiato da porte che si aprivano su tutti e due i lati. Lo percorse in silenzio, ascoltando attentamente, fino a che non udì delle voci. Pareva che fosse in corso una specie di riunione di un qualche comitato. Aprì la porta ed entrò. C'era forse una dozzina di persone, tutte sedute attorno a un ampio tavolo. Una o due di loro alzarono lo sguardo, lo posarono distrattamente su di lei per un istante, e la dimenticarono subito dopo. Lei rimase ferma e tranquilla accanto alla porta, e osservò. La riunione era presieduta da un uomo anziano che indossava i paramenti di un Cardinale, e gli altri parevano anch'essi degli ecclesiastici di vario genere, salvo la signora Coulter, che era la sola donna presente. La signora Coulter aveva rovesciato il suo mantello di pelliccia sullo schienale della sedia, e aveva le guance arrossate per il calore che regnava dentro la nave. Serafina Pekkala si guardò intorno con la massima attenzione, e vide che nella stanza c'era anche un'altra persona: un uomo dalla faccia affilata, con una rana per daimon, seduto a un lato di un tavolo tutto coperto di libri dalle rilegature di cuoio e pile disordinate di fogli di carta ingiallita. Dapprima pensò che fosse un impiegato, o un segretario, ma poi vide meglio ciò che stava facendo: era concentratissimo a fissare uno strumento dorato che pareva un grosso orologio, o una bussola, e ogni tanto, dopo forse un minuto di contemplazione, si fermava ad annotare quel che aveva trovato. A quel punto, apriva uno dei suoi libri, cercava laboriosamente qualcosa nell'indice e consultava un punto del testo, per poi scrivere un'altra nota e tornare a guardare lo strumento. Serafina tornò a occuparsi della discussione attorno al tavolo, perché aveva udito pronunciare la parola strega. «Lei sa qualcosa a proposito della bambina» disse uno degli ecclesiastici. «Ha confessato che sa qualche cosa. C'è qualcosa che tutte le streghe sanno, su di lei». «Io mi chiedo che cosa sappia la signora Coulter» disse il Cardinale. «Non ci sarà magari qualche cosa che lei avrebbe dovuto dirci già da tempo, mi chiedo?» «Bisogna che parli con più chiarezza» disse gelidamente la signora Coulter. «Lei dimentica, Vostra Eminenza, che sono una donna e manco quindi della sottigliezza di un prìncipe della Chiesa. Cosa sarebbe questa verità che io avrei dovuto conoscere a proposito della bambina?» L'espressione del Cardinale era piena di significati, ma lui non disse nulla. Vi fu una pausa, e poi un altro ecclesiastico disse, in tono quasi di scusa: «Sembra che vi fosse una profezia. Riguarda la bambina, vede, signora Coulter. Tutti i segni si sono avverati. Le circostanze della sua nascita, tanto per cominciare. Anche i gyziani sanno qualcosa, su di lei... ne parlano in termini di olio stregato e fuochi palustri, tutte cose piene di mistero, capisce... da cui poi il suo successo nel guidare il drappello dei gyziani fino a Bolvangar. E poi c'è la sua stupefacente impresa della detronizzazione del re degli orsi Iofur Raknison... non è certo una bambina normale. Fra’ Pavel può dirci qualcosa di più, forse...» Lanciò un'occhiata all'uomo dalla faccia affilata impegnato a consultare l'aletiometro, che sbatté le palpebre, si strofinò gli occhi e guardò la signora Coulter. «Lei forse si rende conto che questo è l'unico aletiometro rimasto, a parte quello in possesso della bambina» disse. «Tutti gli altri sono stati acquisiti e distrutti, per ordine del Magisterium. Ho appreso da questo strumento che la bambina il suo lo ha ricevuto dal Maestro del Jordan College, e che lei ha imparato a leggerlo da sola, e che è in grado di usarlo senza i libri dei significati. Se fosse possibile dubitare dell'aletiometro, io non gli crederei, perché usare lo strumento senza i libri per me è semplicemente inconcepibile. Ci vogliono decenni di studio diligente per arrivare anche solo a un minimo di comprensione. Lei, invece, ha cominciato a leggere il suo strumento poche settimane dopo esserne entrata in possesso, e ora ne ha la quasi completa padronanza. Non assomiglia a nessun sapiente umano che io possa anche solo immaginare». «Dove si trova adesso, Fra’ Pavel?» chiese il Cardinale. «Nell'altro mondo» disse Fra’ Pavel. «È già troppo tardi». «La strega sa!» disse un altro uomo, il cui daimon, in forma di ratto muschiato, non aveva cessato un istante di rosicchiare una matita. «Tutto è a posto salvo che per la testimonianza della strega! Io dico che dobbiamo torturarla ancora!» «Cos'è questa profezia?» domandò la signora Coulter, che si era sempre più intensamente adirata. «Come osate tenermela nascosta?» Il potere che esercitava su di loro era chiaro, visibile. La scimmia dorata fece passare il suo sguardo ardente tutto intorno alla tavola, e nessuno di loro poté sostenerlo. L'unico a non cedere fu il Cardinale. Il suo daimon, un macaco, sollevò una zampa e si grattò la testa. «La strega ha accennato a qualcosa di straordinario» disse il Cardinale. «Non oso credere a ciò che debba significare. Se è vero, questo pone sulle nostre spalle la più terribile delle responsabilità che mai gli uomini e le donne abbiano dovuto affrontare. Ma io torno a chiedere a lei, signora Coulter: che cosa ne sa, lei, della bambina e di suo padre?» Per la furia, il viso della signora Coulter si era fatto bianco come un lenzuolo. «Come osate interrogarmi?» sputò fuori con rabbia le parole. «E come osate tenermi nascosto ciò che avete saputo dalla strega? E, infine, come vi permettete di credere che ci sia qualcosa che io vi sto tenendo nascosta? Credete forse che io stia dalla sua parte? O forse credete che sia dalla parte di suo padre? Magari penserete che dovrei essere torturata come quella strega. Bene, siamo tutti sotto il vostro comando, Vostra Eminenza. Lei deve solo schioccare le dita, per farmi squartare viva. Ma se pure tormenterete ogni singolo brandello della mia carne in cerca di una risposta, non ce la troverete, perché io non so proprio nulla di questa profezia, nulla di nulla. E io le chiedo invece di dirmi quello che voi sapete. La mia bambina, mia figlia, concepita nel peccato e nata nella vergogna, sì, ma ciò nondimeno mia figlia; e voi mi tenete nascosta una cosa che ho tutti i diritti di sapere!» «Per favore» disse uno degli altri ecclesiastici, nervosamente. «La prego, signora Coulter; la strega non ha parlato, ancora; dobbiamo sentire dell'altro, da lei. Lo stesso Cardinale Sturrock ha detto che lei vi ha fatto soltanto un accenno». «E se per caso la strega non lo rivelasse?» disse la signora Coulter. «Allora che facciamo? Tiriamo a indovinare, eh? Ci mettiamo a tremare e a piagnucolare, a far congetture?» Fra’ Pavel disse: «No, perché questa è la domanda che ora mi sto preparando a porre all'aletiometro. Troveremo la risposta, o dalla strega o dai libri dei significati». «E quanto tempo ci vorrà?» Lui sollevò le sopracciglia stancamente e disse: «Un tempo considerevole. È una domanda di immensa complessità». «Ma la strega può dircelo subito» disse la signora Coulter. E si alzò in piedi. Come se incutesse loro una sorta di timore reverenziale, gran parte degli uomini si alzarono. Solo il Cardinale e Fra’ Pavel rimasero seduti. Serafina Pekkala si tenne a distanza, concentrandosi ferocemente sul rimanere inosservata. Lo scimmiotto dorato stava digrignando i denti, la pelliccia scintillante era tutta irta. La signora Coulter se lo caricò su una spalla. «Quindi andiamo a domandarglielo» disse. Si voltò e si lanciò nel corridoio. Gli uomini si affrettarono a seguirla e passarono affollandosi e urtandosi fra di loro dinanzi a Serafina Pekkala, che ebbe solo il tempo di spostarsi in fretta di lato, la mente in preda all'agitazione. L'ultimo a uscire fu il Cardinale. Serafina impiegò alcuni secondi per ricomporsi, perché la sua agitazione stava cominciando a renderla visibile. Poi seguì gli ecclesiastici per il corridoio fino a una stanza più piccola, spoglia, bianca e assai calda, dove li trovò tutti raccolti intorno a una maschera d'orrore che si trovava al centro dell'ambiente: una strega strettamente legata a una sedia d'acciaio, con un'indicibile sofferenza dipinta sul viso ingrigito, le gambe contorte e spezzate. La signora Coulter le incombeva addosso. Serafina prese posizione presso la porta, sapendo che non sarebbe riuscita a non farsi vedere ancora a lungo: in quelle condizioni era troppo difficile. «Parlaci della bambina, strega» disse la signora Coulter. «No!» «Soffrirai». «Ho sofferto abbastanza». «Oh, dovrai soffrire ancora. Abbiamo migliaia di anni di esperienza in questa nostra Chiesa. Possiamo prolungare le tue sofferenze interminabilmente. Parlaci della bambina» disse la signora Coulter, e si chinò a spezzare una delle dita della strega, che si ruppe con facilità. La strega emise un grido, e per un secondo buono Serafina Pekkala divenne visibile a tutti: uno o due degli ecclesiastici la guardarono, perplessi e spaventati, ma poi lei riguadagnò il suo autocontrollo, e quelli ripresero a interessarsi della tortura. La signora Coulter stava dicendo: «Se non rispondi ti romperò un altro dito, e poi un altro. Che cosa sai di quella bambina? Dimmelo». «Va bene! Vi prego, vi prego, basta!» «Rispondi, allora». Si udì un altro crack, nauseabondo, e questa volta dalla strega sgorgò un oceano di singhiozzi. Serafina Pekkala riuscì a malapena a tenersi indietro. Poi giunsero queste parole, in alte strida: «No, no! Te lo dirò! Ti imploro, basta! La bambina che doveva venire... Le streghe sapevano chi era lei ben prima di voi... Abbiamo scoperto qual è il suo nome...» «Lo sappiamo il suo nome. Di quale nome stai parlando?» «Il suo vero nome! Il nome del suo destino!» «E qual è questo nome? Dimmelo!» disse la signora Coulter. «No... no...» «E come? Scoperto come?» «C'era una prova... se fosse stata capace di estrarre un certo ramoscello di pino-nuvola in mezzo a molti altri, allora sarebbe stata la bambina destinata a venire, ed è questo che accadde nella casa del nostro Console a Trollesund, quando la bambina vi giunse insieme ai gyziani... La bambina accompagnata dall'orso...» La sua voce cedette. La signora Coulter diede una breve esclamazione di impazienza, e poi giunse il suono di un potente ceffone, e un lamento. «Ma qual era la vostra profezia su questa bambina?» proseguì la signora Coulter, e la sua voce si era fatta oramai interamente di bronzo, ed echeggiava di passione. «E qual è questo nome che renderà chiaro il suo destino?» Serafina Pekkala si avvicinò, arrivò fino al nodo compatto di uomini stretto attorno alla strega, e nessuno di loro sentì la sua presenza, malgrado fossero quasi a contatto di gomito. Doveva porre fine alle sofferenze di quella strega, e presto, ma lo sforzo di continuare a non farsi vedere era enorme. Tremava mentre estraeva il coltello che teneva alla vita. La strega stava singhiozzando: «È colei che già è venuta una volta, e che voi avete sempre odiato e temuto da allora! Bene, adesso è tornata, e voi non siete riusciti a scoprirla... era laggiù a Svalbard, era insieme a Lord Asriel, e voi l'avete perduta. Vi è sfuggita, e lei sarà...» Ma, prima che potesse terminare, sopravvenne un'interruzione. Attraverso la porta aperta svolazzò all'interno una rondine di mare, impazzita dal terrore, e batté irregolarmente le ali in un ritmo spezzato quando urtò contro il pavimento, e poi riuscì a rialzarsi e si slanciò al petto della strega torturata, stringendosi a lei, dandole dei piccoli colpetti, cinguettando, piangendo, e la strega chiamò, piena d'angoscia: «Yambe-Akka! Vieni da me, vieni da me!» Nessuno, salvo Serafina Pekkala, capì. Yambe-Akka era la dea che si accostava alle streghe quando queste stavano per morire. E Serafina era pronta. Divenne di colpo visibile, e fece un passo in avanti, sorridendo felice, perché Yambe-Akka era una dea allegra, e il suo cuore era leggero e le sue visite erano un dono di gioia. La strega la vide e rivolse a lei il suo viso segnato dalle lacrime: Serafina si chinò a baciarla e fece penetrare dolcemente il suo coltello nel cuore della strega. La sterna... il suo daimon... levò gli occhi offuscati e scomparve. E ora Serafina Pekkala doveva battersi per guadagnare l'uscita. Gli uomini erano ancora sotto shock, increduli, ma la signora Coulter riguadagnò il controllo quasi immediatamente. «Prendetela! Non lasciatela andare!» gridò, ma Serafina era già alla porta, con una freccia incoccata nell'arco. Sollevò l'arma e lasciò partire la freccia in meno di un secondo: il Cardinale cadde, tossendo e scalciando sul pavimento. Poi fuori, nel corridoio che portava alle scale, voltati, incocca, scocca; e un altro uomo cadde, e già una sonora campana stridente riempiva la nave del suo clangore. Su per le scale, e via, sul ponte. Due marinai le sbarrarono la strada e lei gridò: «Scendete, laggiù! La prigioniera è scappata! Chiamate gli altri!» Questo bastò a confonderli, ed essi si bloccarono, indecisi, il che le diede il tempo di intrufolarsi fra loro e superarli per afferrare il suo ramo di pino-nuvola dal nascondiglio in cui l'aveva lasciato dietro alla manica a vento. «Sparate!» gridò la voce della signora Coulter da dietro, e subito tre fucili fecero fuoco e le pallottole colpirono il metallo e sparirono sibilando nella nebbia, mentre Serafina balzava sul suo ramo e si innalzava nell'aria rapida come una delle sue stesse frecce. Pochi secondi dopo era in alto, nel fitto della nebbia, al sicuro, e in quel momento una grande oca bianca uscì in planata dai grigi mulinelli della bruma e le si pose al fianco. «Verso dove?» disse. «Via, Kaisa, lontano» rispose la strega. «Voglio liberarmi il naso dal lezzo di questa gentaglia». In verità, non sapeva bene dove andare, né quale sarebbe stata la sua prossima mossa. Ma c'era una cosa che sapeva con certezza: che una delle frecce della sua faretra avrebbe trovato prima o poi il suo bersaglio nella gola della signora Coulter. Si diressero a sud, allontanandosi da quel conturbante scintillio proveniente da un altro mondo che pervadeva la nebbia, e mentre volavano una domanda prese sempre più chiaramente forma nella mente di Serafina: cosa stava facendo Lord Asriel? Perché tutti quegli eventi, che avevano messo sottosopra il mondo intero, avevano avuto origine dalle sue misteriose attività. Il problema, però, era che di solito le fonti del suo sapere erano quelle offerte dalla natura. Era in grado di seguire le tracce di qualunque animale, di acchiappare ogni tipo di pesce, di trovare le bacche più rare; sapeva leggere i segni dalle viscere della martora bruna, o decifrare la saggezza iscritta nelle squame della carpa, o interpretare gli avvertimenti del polline del croco. Ma questi erano tutti figli della natura e dicevano le loro naturali verità. Per sapere qualcosa di Lord Asriel, invece, doveva rivolgersi altrove. Nel porto di Trollesund, il loro Console, il dottor Lanselius, continuava a mantenere i contatti con il mondo degli uomini e delle donne, e Serafina si affrettò attraverso la nebbia per vedere che cosa lui fosse in grado di dirle. Prima di recarsi a casa sua, tuttavia, volò in larghi cerchi al di sopra del porto, dove ciuffi e tentacoli di nebbia vagavano come fantasmi sull'acqua freddissima; osservò il pilota condurre all'interno una grossa nave di provenienza africana. C'erano parecchie altre navi alla fonda nella rada al di fuori del porto. Non ne aveva mai viste tante. Mentre la breve giornata impallidiva nel crepuscolo, lei scese di quota e atterrò nel giardino sul retro della casa del Console. Bussò alla finestra e il dottor Lanselius in persona venne ad aprirle la porta, un dito di traverso sulle labbra. «Serafina Pekkala, ti saluto» disse. «Entra, presto, e sii la benvenuta. Ma è meglio che tu non ti trattenga a lungo». Le offrì una sedia presso il caminetto, dopo aver lanciato uno sguardo attraverso le tende di una finestra che dava sulla strada, e disse: «Posso offrirti un po’ di vino?» Lei sorseggiò il dorato tokay e gli parlò di ciò che aveva visto e sentito a bordo della nave. «Secondo te, hanno capito quello che lei ha detto a proposito della bambina?» chiese lui. «Non completamente, penso. Ma sanno che lei è importante. E quanto a quella donna, io ho paura di lei, dottor Lanselius. La ucciderò, credo, ma ho paura di lei». «Sì» disse lui. «Anch'io». Poi fu Serafina ad ascoltare, mentre lui le raccontava delle voci che circolavano senza posa in tutta la città. In mezzo alla bruma dei si dice, un certo numero di fatti aveva cominciato a emergere con chiarezza. «Dicono che il Magisterium stia mettendo insieme il più grande esercito che si sia mai visto, e questa non ne sia che un'avanguardia. E circolano delle gran brutte voci a proposito di alcuni dei loro soldati, Serafina Pekkala. Ho sentito parlare di Bolvangar, e di quello che stavano facendo laggiù – separare dei bambini dai loro daimon, l'opera più malvagia di cui abbia mai anche solo sentito parlare – be’, pare che ci sia un reggimento di guerrieri che sono stati trattati alla stessa maniera. Conosci la parola zombie? Non hanno paura di nulla, perché non hanno più una vera e propria mente. Ce ne sono alcuni qui in città, adesso. Le autorità li tengono nascosti, ma la notizia è venuta fuori lo stesso, e la gente qui in paese ne è assolutamente terrorizzata». «E gli altri clan delle streghe?» chiese Serafina Pekkala. «Che notizie hai di loro?» «La maggior parte se n'è ritornata nei loro territori. Tutte le streghe sono in attesa, Serafina Pekkala, attendono con la paura nel cuore quello che dovrà venire nei prossimi giorni». «E che cosa hai sentito dire della Chiesa?» «Sono nella più totale confusione. Vedi, non hanno la minima idea di che cosa Lord Asriel abbia intenzione di fare». «Io neppure» disse lei, «e proprio non arrivo a immaginare di cosa possa trattarsi. E tu, cosa ne pensi, dottor Lanselius, secondo te che intenzioni ha?» Lui strofinò piano il capo del suo daimon, un serpente, con il pollice. «È uno studioso» disse dopo un breve istante, «ma il sapere non è la sua passione dominante. E non lo è neppure la politica. Io l'ho incontrato, una volta, e ho pensato che la sua natura fosse ardente e piena di forza, ma non dispotica. Non credo che voglia impadronirsi del potere... Non so, Serafina Pekkala. Suppongo che il suo servo potrebbe essere in grado di dirtelo. È un uomo di nome Thorold, che è stato confinato insieme a Lord Asriel nella casa che lui si era fatto costruire a Svalbard. Potrebbe valere la pena di fare un viaggio laggiù per vedere se lui ha qualcosa da dirti; certo, ovviamente, potrebbe anche essersene andato nell'altro mondo insieme al suo padrone». «Ti ringrazio. Questa è una buona idea... Lo farò. Anzi, partirò subito». La strega salutò il Console e si alzò in volo nell'oscurità sempre più fitta per unirsi a Kaisa in mezzo alle nubi. Il viaggio di Serafina verso il nord venne reso più difficile dalla confusione che regnava nel mondo intorno a lei. Tutti i popoli dell'Artico erano stati gettati nel panico, e così pure gli animali, non solo per la nebbia e i mutamenti del campo magnetico, ma a causa delle rotture fuori stagione dei ghiacci e degli stimoli che facevano fremere il terreno. Era come se la terra medesima, lo stesso permafrost, stesse lentamente risvegliandosi da un lungo sogno di congelamento. In mezzo a tutta questa tumultuosa agitazione – in cui improvvisi raggi di misteriosa radianza affondavano come lance attraverso strappi nei banchi torreggianti della nebbia e poi altrettanto in fretta scomparivano; branchi interi di buoi muschiati venivano colti dall'improvviso bisogno di galoppare verso sud, e poi di colpo deviavano a ovest, o nuovamente verso nord compatti stormi di anatre si disintegravano in un caos di rauche strida quando le linee dei campi magnetici grazie alle quali si orientavano nel loro volo ondeggiavano e si spezzavano nei modi più strani – Serafina Pekkala seduta sul suo ramo di pino-nuvola proseguì il suo volo verso il nord, fino alla casa situata sullo sperone roccioso in mezzo alle desolazioni di Svalbard. E lì trovò il servo di Lord Asriel, Thorold, impegnato a battersi contro un gruppo di demoni delle falesie. Colse il movimento prima ancora di giungere abbastanza vicino da vedere quel che stava accadendo. Un mulinello di vorticose ali coriacee, un malevolo yowk-yowk-yowk risonante in un cortile nevoso e una figura solitaria infagottata di pellicce, che sparava fucilate in quella massa confusa, con accanto un emaciato cane-daimon che ringhiava e dava morsi ogni volta che uno di quegli immondi animali si abbassava a sufficienza nel suo volo. Non conosceva quell'uomo, ma i demoni delle falesie erano nemici, sempre e comunque. Fece un'ampia curva sopra di loro e lasciò partire una dozzina di frecce verso la mischia. Tra strida e farfugliamenti la banda – non era certo abbastanza organizzata da poterla chiamare un drappello – si girò, vide la nuova nemica e fuggì via nella più completa confusione. Un minuto dopo i cieli erano nuovamente vuoti, e i loro costernati yowk-yowk-yowk echeggiarono in distanza tra i monti per poi svanire nel silenzio. Serafina si abbassò verso il cortile e atterrò sulla neve pesticciata e insanguinata. L'uomo spinse all'indietro il suo cappuccio, ancora impugnando con diffidenza il fucile, perché una strega talora poteva anche rivelarsi una nemica, e lei vide un uomo anziano, dalla mascella allungata, ingrigito, e dallo sguardo risoluto. «Sono un'amica di Lyra» disse. «Spero di poter parlare con te. Guarda: io depongo il mio arco». «Dov'è la bambina?» chiese l'altro. «In un altro mondo. Sono preoccupata per la sua sicurezza. E ho bisogno di sapere che cosa stia facendo Lord Asriel». L'uomo abbassò il fucile e disse: «Vieni dentro, allora. Guarda: io depongo la mia arma». Terminate le formalità, entrarono nella casa. Kaisa continuò a far la guardia librandosi in alto nel cielo, mentre Thorold preparò del caffè e Serafina gli raccontò quali erano stati i suoi rapporti con Lyra. «È sempre stata una bambina ostinata» disse l'uomo una volta che si furono seduti al tavolo di quercia nel chiarore di una lampada a nafta. «Mi capitava di vederla una volta all'anno, più o meno, quando sua signoria si recava al College. Le volevo bene, bada, era inevitabile. Ma quale fosse il suo posto nel più vasto schema delle cose, io non lo so». «Ma Lord Asriel, che cosa aveva intenzione di fare?» «Non crederai che l'abbia detto a me, Serafina Pekkala? Io sono il suo servo, e nulla di più. Gli pulisco i vestiti, gli cucino i pasti e gli tengo in ordine la casa. Posso anche aver imparato una cosetta o due negli anni che ho passato insieme a sua signoria, ma solo quando mi è capitato di coglierle accidentalmente. Lui non penserebbe di confidarsi con me più di quanto potrebbe farlo con il bacile in cui si fa la barba». «E allora dimmi di questo paio di cose che puoi aver appreso per caso» insisté la strega. Thorold era un uomo anziano, ma ancora sano e pieno di vigore, e si sentì lusingato dall'attenzione della strega, così giovane e bella, come sarebbe accaduto a qualunque altro uomo. Era però anche un uomo acuto, e sapeva che la sua attenzione non era rivolta davvero a lui, ma a ciò che lui sapeva; ed era una persona onesta, e quindi non si prese, per dirle ciò che sapeva, molto più tempo dello stretto necessario. «Non ti posso dire con precisione quel che sta facendo» disse, «perché tutti gli esatti dettagli filosofici sono al di là della mia portata. Però posso dirti cos'è che spinge sua signoria, anche se lui non sa che io l'ho capito. È una cosa che ho visto in cento piccoli segni. Correggimi se sto sbagliando, ma il popolo delle streghe ha degli dèi differenti dai nostri, vero?» «Sì, è così». «Ma tu sai, comunque, del nostro Dio? Il Dio della Chiesa, quello che loro chiamano l'Autorità?» «Sì, lo conosco». «Be’, Lord Asriel non si è mai trovato a suo agio con le dottrine della Chiesa, per così dire. Ho visto il suo viso contrarsi in uno spasimo di disgusto quando sentiva parlare di sacramenti, di pentimento, di redenzione, e tutte queste cose. Fra la nostra gente, Serafina Pekkala, sfidare la Chiesa significa morte, ma Lord Asriel nutre nel suo cuore la rivolta fin dal primo giorno in cui ho cominciato a servirlo, e questa è una cosa che so con certezza». «Una rivolta contro la Chiesa?» «In parte, sì. C'è stato un tempo in cui ha pensato di farne una questione di forza, ma poi ha abbandonato questa idea». «Come mai? Perché la Chiesa era troppo forte?» «No» disse il vecchio servitore, «questo non sarebbe bastato a fermare il mio padrone. A te magari può sembrare strano, Serafina Pekkala, ma io conosco quell'uomo meglio di quanto potrebbe averlo conosciuto una moglie, meglio di una madre. Lui è stato il mio padrone e l'oggetto del mio studio per quasi quarant'anni. Non posso seguirlo nelle vette del suo pensiero, non più di quanto io possa volare, ma posso vedere in quale direzione si muove anche se non sono in grado di seguirlo io stesso. No, ciò che io credo è che lui abbia abbandonato l'idea di una rivolta contro la Chiesa non perché la Chiesa era troppo forte, ma perché era troppo debole perché valesse la pena di affrontarla». «E allora... che cosa sta facendo?» «Io credo che abbia bandito una guerra ben più alta. Io credo che il suo scopo sia una ribellione contro il potere più alto di tutti. È andato in cerca del luogo in cui dimora l'Autorità in persona, e ha intenzione di distruggerLa. Questo è ciò che io penso. Mi fa mancare il cuore, dire una cosa del genere ad alta voce, signora. A malapena oso pensarci. Ma non sono in grado di mettere insieme nessun'altra storia che possa dar conto sensatamente di quel che sta facendo quell'uomo». Serafina rimase seduta in silenzio per un momento, assorbendo ciò che le aveva detto Thorold. Prima che potesse aprir bocca, lui proseguì: «Certo, chiunque si proponesse di fare una cosa così grandiosa diventerebbe il bersaglio dell'ira della Chiesa. Non c'è bisogno di dirlo. Sarebbe la più gigantesca delle bestemmie, ecco quel che direbbero. Lo porterebbero di fronte alla Corte Concistoriale, e lo farebbero condannare a morte in un batter d'occhio. Io non ne ho mai parlato, fino a ora, e non ne parlerò mai più; e avrei paura di dirtelo ad alta voce se tu non fossi una strega, e come tale al di là del potere della Chiesa; ma questo ha un senso, e nient'altro lo avrebbe. Lui vuole trovare l'Autorità; e La vuole uccidere». «Ma è possibile?» disse Serafina. «Tutta la vita di Lord Asriel è stata piena di cose che erano impossibili. Mi sarebbe difficile dire che c'è qualcosa che lui non potrebbe riuscire a fare. Ma di contro a questo, Serafina Pekkala, sì, è assolutamente matto. Se gli angeli non ci sono riusciti, come può un uomo avere il coraggio anche solo di pensarlo?» «Gli angeli? E cosa sono, gli angeli?» «Degli esseri di puro spirito, dice la Chiesa. La Chiesa insegna che alcuni angeli si ribellarono prima ancora che venisse creato il mondo e vennero scacciati dal paradiso e gettati nel fondo dell'inferno. Ma comunque fallirono, vedi, questo è il punto. Non ci sono riusciti. E avevano i poteri e le capacità degli angeli. Lord Asriel non è altro che un uomo, dotato delle capacità di un uomo, nulla di più. Ma la sua ambizione non conosce limiti. Lui osa fare ciò che gli uomini e le donne non hanno neanche il coraggio di pensare. E guarda che cosa è già riuscito a fare: ha squarciato e aperto i cieli, ha aperto la via che porta a un altro mondo. Chi altri ha mai fatto una cosa del genere? Chi altri avrebbe potuto pensarlo? Quindi con una parte di me, Serafina Pekkala, io dico che è pazzo, malvagio, che ha la mente in disordine. Eppure, con un'altra parte penso che lui è Lord Asriel, che lui non è un uomo come gli altri. Forse... Se mai questa cosa dovesse esser possibile, dovrebbe esser fatto da lui, e da nessun altro». «E tu, cosa farai, Thorold?» «Io rimarrò qui, ad aspettare. Custodirò questa casa fino a quando lui non tornerà a dirmi di far qualcosa d'altro, o fino a che non morirò. E ora potrei essere io a fare la stessa domanda a te, mia signora». «Ho intenzione di assicurarmi che la bambina sia al sicuro» disse. «Potrà risultare necessario che io torni da queste parti, Thorold. Mi fa piacere sapere che tu sarai sempre qui». «Io non abbandonerò la posizione» rispose lui. Lei declinò il cibo offertole da Thorold, e lo salutò. Dopo forse un minuto, si unì nuovamente al suo daimon-oca, che rimase silenzioso accanto a lei mentre si levavano in volo al di sopra dei monti brumosi. La strega era profondamente turbata, e non aveva certo bisogno di spiegarlo: ogni ciuffo di muschio, ogni pozza gelata, ogni minimo insetto della sua terra natale eccitava e faceva trasalire i suoi nervi, e la incitava al ritorno. Aveva paura per loro, ma aveva paura anche per se stessa, perché si sentiva costretta a mutare; erano affari umani, dopotutto, quelli che stava indagando, era una questione degli umani; il dio di Lord Asriel non era il suo. Stava dunque diventando umana anche lei? Stava forse perdendo la sua natura di strega? Se questo era ciò che stava accadendo, non poteva certo affrontarlo da sola. «A casa, adesso» disse. «Dobbiamo parlare con le nostre sorelle, Kaisa. I fatti che stanno avvenendo sono troppo grossi per noi due soli». E attraversarono rapide i banchi ondeggianti di nebbia in direzione del lago Enara, verso casa. Nelle caverne e nelle foreste accanto al lago trovarono le altre streghe del clan, e anche Lee Scoresby. L'aeronauta si era impegnato allo spasimo per mantenere in aria il suo pallone dopo il violento atterraggio a Svalbard, e le streghe lo avevano condotto nella loro terra, dove lui aveva iniziato a riparare i danni che avevano riportato sia il pallone che la cesta riservata ai passeggeri. «Signora, sono molto contento di rivederla» disse. «Ha qualche notizia della ragazzina?» «Nessuna, signor Scoresby. Vuole partecipare al nostro consiglio, questa notte, e contribuire alla nostra discussione per decidere che cosa bisogna fare?» Il texano sbatté le palpebre per la sorpresa, perché non si era mai sentito di un uomo che partecipasse a un consiglio delle streghe. «Ne sarei grandemente onorato» disse. «E potrei forse avere un paio di miei personali suggerimenti da proporre». Per tutta quella giornata giunsero le streghe, come fiocchi di neve nera portate dalle ali di una tempesta, riempiendo i cieli dell'ondulare sfrecciante delle loro sete e del sibilare dell'aria fra gli aghi delle loro frasche di pino-nuvola. Ci furono uomini impegnati a cacciare in mezzo alle foreste gocciolanti o a pescare fra i banchi di ghiaccio in via di fusione, che udirono quel loro bisbiglio riempire tutto il gran cielo al di là delle brume; e altri, se invece la volta era limpida, alzaron lo sguardo a vedere le streghe volare, come frammenti di buio trascinati da una corrente segreta. Quando fu sera, i pini tutto attorno al lago furono illuminati dal di sotto da un centinaio di fuochi, e il falò più grande di tutti fu quello allestito dinanzi alla caverna delle adunanze. Qui, dopo aver mangiato, si raccolsero tutte le streghe. Serafina Pekkala prese posto al centro, con la sua corona di piccoli fiori scarlatti fra i biondi capelli. Alla sua sinistra sedeva Lee Scoresby, e alla sua destra una visitatrice: la regina delle streghe di Lettonia, il cui nome era Ruta Skadi. Era giunta soltanto un'ora prima, con grande sorpresa di Serafina. Serafina aveva trovato bella la signora Coulter, per essere una donna dalla vita breve; ma Ruta Skadi aveva tutta la bellezza di tratti della signora Coulter, e in più il fascino di ciò che è misterioso e ignoto e inquietante. Aveva trafficato con il mondo degli spiriti, e si vedeva. Era vivace, appassionata, e aveva grandi occhi neri; si diceva che lo stesso Lord Asriel fosse stato suo amante. Portava pesanti orecchini d'oro, e una corona, sui capelli neri, orlata di zanne di tigre artica. Kaisa, il daimon di Serafina, venne a sapere da quello di Ruta Skadi che era stata lei stessa a uccidere quelle tigri, allo scopo di punire la tribù di tartari che le adorava come loro divinità, perché costoro avevano mancato di renderle onore quando si era recata in visita nei loro territori. Privata delle tigri divinizzate, la tribù declinò e cadde in preda alla paura e alla malinconia, e implorò Ruta Skadi di lasciarsi adorare al posto delle tigri; ma lei rifiutò con disprezzo; perché, a cosa le sarebbe valsa la loro adorazione, aveva chiesto? Alle tigri non aveva portato nulla di buono. Tale era Ruta Skadi: bellissima, orgogliosa e spietata. Serafina non sapeva bene perché fosse venuta, ma le diede il benvenuto; l'etichetta voleva che sedesse alla destra di Serafina. Una volta che tutte furono riunite, Serafina cominciò a parlare. «Sorelle! Voi sapete perché siamo qui riunite: dobbiamo decidere cosa fare a proposito delle grandi novità che si sono verificate. L'universo stesso si è spaccato, e Lord Asriel ha aperto la porta che da questo mondo conduce in un altro. Dobbiamo preoccuparci di tutto ciò, o continuare a vivere la nostra vita come abbiamo fatto fino a ora, badando soltanto ai nostri affari? Inoltre, c'è la questione della bambina Lyra Belacqua, che ora Re Iorek Byrnison ha ribattezzato Lyra Linguargentina. Lei ha scelto il ciuffo giusto di pino-nuvola a casa del dottor Lanselius; lei è la bambina che da sempre attendiamo, e adesso è scomparsa. «Abbiamo qui due ospiti, che ci diranno i loro pensieri. Per prima ascolteremo la Regina Ruta Skadi». Ruta Skadi si alzò. Le sua braccia bianche brillarono alla luce dei fuochi, e i suoi occhi mandarono lampi così accesi che anche la più lontana delle streghe poté cogliere il vivido gioco dei suoi lineamenti. «Sorelle!» iniziò, «lasciate che io vi dica quel che sta succedendo, e contro chi noi dobbiamo combattere. Perché è una guerra quella che si prepara. Non so chi si unirà a noi, ma so contro chi noi dobbiamo lottare. Si tratta del Magisterium, della Chiesa. Per tutta la sua storia – che non è lunga, in confronto alle nostre vite, ma è durata molte e molte delle loro – la Chiesa ha cercato di reprimere e controllare tutti gli impulsi di natura. E quando non riesce a controllarli, li amputa. Alcune di voi hanno visto ciò che da loro è stato fatto a Bolvangar. E questa è una cosa orribile, ma quello non è il solo posto del genere, né l'unica pratica di questo tipo. Sorelle, voi conoscete solamente il nord: ma io ho viaggiato nelle terre del sud. Vi sono chiese, laggiù, che amputano i loro bambini, come faceva la gente di Bolvangar – non allo stesso modo, ma in maniera altrettanto orribile: tagliano via i loro organi sessuali, sì, sia ai ragazzi che alle ragazze – li tagliano via perché non possano più avere sensazioni e sentimenti. Questo è ciò che fa la Chiesa, e ogni chiesa è la stessa: controllo, distruzione, cancellazione di ogni senso e ogni sentimento positivo. Dunque, se verrà una guerra, e in essa la Chiesa si schiererà da una delle due parti, noi dobbiamo essere dall'altra, e non importa quanto strani possano essere gli alleati cui ci troveremo unite. «La mia proposta è che i nostri clan si uniscano e vadano insieme verso nord, per esplorare questo nuovo mondo, e vedere quel che possiamo scoprire laggiù. Se la bambina non può esser ritrovata nel nostro mondo, è perché sarà già andata in cerca di Lord Asriel. Ed è proprio Lord Asriel la chiave di tutto questo, credetemi. È stato il mio amante, un tempo, e io sarei ben contenta di unire le mie forze alle sue, perché lui odia la Chiesa e tutte le sue azioni. «Questo è ciò che ho da dire». Ruta Skadi aveva parlato con grande passione, e Serafina ne ammirò la forza e la bellezza. Quando la Regina della Lettonia tornò a sedersi, Serafina si rivolse a Lee Scoresby. «Il signor Scoresby è un amico della bambina, e quindi amico nostro» disse. «Volete metterci a parte dei vostri pensieri, signore?» Il texano si levò in piedi, magro come una frusta, e pieno di cortesia. Non dava a vedere di essere cosciente della stranezza dell'occasione, ma invece lo era, pienamente. Il suo daimon, la lepre Hester, era accoccolata al suo fianco, le orecchie appiattite sul dorso, gli occhi dorati semichiusi. «Signora» disse, «devo per prima cosa ringraziare voi tutte per la gentilezza che mi avete dimostrato, e l'aiuto che avete voluto offrire a un aeronauta percosso dai venti giunti da un altro mondo. Non abuserò a lungo della vostra pazienza. «Mentre viaggiavo verso nord, diretto a Bolvangar insieme alla spedizione dei gyziani, la bambina, Lyra, mi ha raccontato di un fatto che avvenne nel College dove lei viveva a Oxford. Lord Asriel aveva mostrato agli altri Accademici la testa mozzata di un uomo di nome Stanislaus Grumman, e ciò in qualche modo li aveva convinti a dargli del denaro per recarsi al nord e scoprire come fossero andate le cose. «Ora, la bambina era così sicura di ciò che aveva visto che non volli farle troppe domande. Ma ciò che mi aveva detto mi fece riaffiorare una specie di ricordo, solo che non riuscivo a recuperarlo con chiarezza. Io avevo già sentito qualcosa, di questo dottor Grumman. Ed è stato soltanto durante il volo da Svalbard a qui che mi sono ricordato di che si trattava. Era stato un vecchio cacciatore di Tungusk, a parlarmene. Sembra che il dottor Grumman conoscesse il luogo dove si trova un oggetto che dona la sua protezione a chiunque lo tenga con sé. Non voglio certo sminuire la magia che voi streghe siete in grado di controllare, ma questo oggetto, quale che fosse, ha un tipo di potere che non ha nulla a che vedere con qualsiasi altra cosa di cui io abbia sentito parlare. «E allora ho pensato che potevo rimandare il momento in cui mi sarei ritirato nel Texas, a causa del mio interesse e della mia preoccupazione per quella bambina, per mettermi alla ricerca del dottor Grumman. Vedete, io non credo che sia morto. Io credo che Lord Asriel stesse ingannando quegli studiosi. «Quindi mi dirigerò verso la Nova Zembla, che è l'ultimo posto in cui ho sentito dire che si sia trovato, vivo, e mi metterò a cercarlo. Il futuro non posso vederlo, ma il presente mi risulta abbastanza chiaro. E sono con voi in questa guerra, per quel che valgono le mie pallottole. Ma questo è il compito che io ho intenzione di prendere su di me, signora» concluse, tornando a rivolgersi a Serafina Pekkala. «Ho intenzione di trovare Stanislaus Grumman e scoprire quello che sa e, se riuscirò a trovare l'oggetto che lui conosce, lo porterò a Lyra». Serafina disse: «Lei è mai stato sposato, signor Scoresby? Ha avuto dei figli?» «No, signora, non ho figli, anche se sarei stato contento di essere padre. Ma comprendo la sua domanda, e riconosco che lei ha ragione: quella ragazzina è stata davvero sfortunata con i suoi veri genitori, e forse io potrò compensarla per questo. Qualcuno deve pur farlo, e io vi sono assolutamente disposto». «Grazie, signor Scoresby» disse la strega. Si tolse la corona dai capelli e colse uno dei fiorellini scarlatti che, fino a che lei li portava indosso, rimanevano freschi come appena colti. «Lo prenda e lo porti con sé» disse, «e in qualunque momento si trovi ad aver bisogno del mio aiuto, lo tenga in mano, e mi chiami. Io la sentirò, dovunque lei sia». «Oh, grazie, signora» disse lui, sorpreso. Prese il piccolo fiore e lo infilò con cura nella tasca della camicia, sopra il petto. «Evocheremo un vento che la porti in direzione della Nova Zembla» aggiunse Serafina Pekkala. «E ora, sorelle, chi di voi desidera parlare?» Qui ebbe inizio il vero e proprio consiglio. Le streghe erano democratiche, entro certi limiti: ognuna di loro, anche la più giovane, aveva il diritto di parlare, ma solo alla Regina spettava il potere di decidere. La discussione durò per tutta la notte, con molte voci appassionate favorevoli a lanciarsi apertamente in guerra fin da subito, e qualche altra che consigliava cautela; e alcune, che poi erano quelle più sagge, proposero di inviare una delegazione presso tutti gli altri clan delle streghe per spingerli a unirsi, per la prima volta, tutti insieme. Ruta Skadi si dichiarò d'accordo con questa proposta, e Serafina inviò immediatamente delle messaggere. Quanto a ciò, che andava fatto subito, Serafina scelse venti delle sue migliori combattenti e ordinò loro di prepararsi a volare con lei verso nord, nel nuovo mondo verso il quale Lord Asriel aveva aperto la strada, alla ricerca di Lyra. «E tu, Regina Ruta Skadi?» chiese infine Serafina. «Quali sono i tuoi piani?» «Io andrò in cerca di Lord Asriel, e saprò quello che sta facendo dalle sue proprie labbra. A quanto pare anche lui è andato verso nord. Posso fare insieme a voi la prima parte del mio viaggio, sorella?» «Puoi, certamente, e sei la benvenuta» disse Serafina, che era lieta della sua compagnia. Così rimasero d'accordo. Ma, poco dopo che il consiglio fu terminato, un'anziana strega avvicinò Serafina Pekkala e le disse: «È meglio che tu ascolti quello che ha da dire Juta Kamainen, Regina. Ha la testa dura, ma può essere una cosa importante». La giovane strega Juta Kamainen – giovane per essere una strega, s'intende: aveva appena più di un centinaio di anni – era ostinata e piena di imbarazzo, e il suo daimon, un pettirosso, era tutto agitato e le svolazzava dalla spalla alla mano per poi sollevarsi in alti cerchi e tornare a posarsi di nuovo per un istante appena sulla sua spalla. La strega aveva gote floride e rosse; la sua natura era vivace e appassionata. Serafina non la conosceva particolarmente bene. «Regina» disse la giovane strega, incapace di mantenere il silenzio sotto l'intenso sguardo di Serafina, «io conosco quell'uomo, Stanislaus Grumman. Un tempo l'ho amato. Ma adesso lo odio con tanto fervore che se lo vedessi lo ucciderei. Non avrei voluto dir niente, ma mia sorella mi ha forzato a parlartene». Lanciò una rapida occhiata carica d'odio alla strega più anziana, che rispose con uno sguardo pieno di compassione: conosceva l'amore. «Be’» disse Serafina, «se è ancora vivo, dovrà restare in vita fino a che il signor Scoresby non lo troverà. Sarà meglio che tu venga con noi nel nuovo mondo, così non ci sarà pericolo che tu lo uccida prima che lui riesca nel suo proposito. Dimenticalo, Juta Kamainen. L'amore ci fa soffrire. Ma questo nostro compito è ben più grande di ogni vendetta. Ricordatelo bene». «Sì, Regina» disse umilmente la giovane strega. Così Serafina Pekkala, le sue ventuno compagne e la Regina Ruta Skadi di Lettonia si prepararono a volare nel nuovo mondo, dove nessuna strega mai aveva volato prima d'allora. Tre Un mondo di bambini Lyra si svegliò molto presto. Aveva fatto un sogno orribile: le avevano consegnato il recipiente sottovuoto che Lord Asriel, suo padre, aveva mostrato al Maestro e agli altri Accademici del Jordan College. Quando il fatto si era verificato nella realtà, Lyra si trovava nascosta dentro l'armadio, e aveva osservato con grande attenzione Lord Asriel aprire il contenitore e mostrare agli Accademici la testa mozzata di Stanislaus Grumman, l'esploratore perduto; ma nel sogno Lyra era obbligata ad aprire lei stessa quel recipiente, e non avrebbe voluto farlo. In realtà, anzi, ne era atterrita. Però doveva farlo, che volesse o meno, e sentì le mani che si facevano sempre più deboli man mano che sganciava i fermi del coperchio e sentiva l'aria entrare a precipizio nello spazio gelato. Poi sollevò il coperchio e lo spostò da una parte, quasi strozzata dalla paura, ma sapendo che doveva farlo, doveva assolutamente farlo. E alla fine, invece, lì dentro non c'era nulla. La testa era sparita. Non c'era proprio nulla di cui aver paura. Però si svegliò lo stesso, piangendo, tutta sudata, nella soffocante stanzetta da letto dinanzi alla rada del porto inondata dalla luce della luna proveniente dalla finestra, e si trovò nel letto di uno sconosciuto, aggrappata al cuscino di uno sconosciuto, con Pantalaimon in forma di ermellino che le dava piccoli colpetti con il muso emettendo lievi rumori tranquillizzanti. Oh, era così spaventata! E com'era strano il fatto che nella vita reale aveva avuto una gran voglia di vederla più da vicino, la testa di Stanislaus Grumman, e aveva pregato Lord Asriel di tornare ad aprire il recipiente per farle dare un'altra occhiata, mentre invece nel sogno si era sentita così terribilmente atterrita. Quando venne il mattino, Lyra chiese all'aletiometro quale fosse il significato del sogno, ma tutto ciò che ottenne in risposta fu: «È stato un sogno che riguardava una testa». Pensò di svegliare quello strano ragazzo, ma era ancora così profondamente addormentato che decise di non farlo. Se ne andò invece in cucina e cercò di prepararsi una frittata, e venti minuti più tardi si sedette a uno dei tavolini sul marciapiede per mangiare, tutta orgogliosa, una specie di cosa nera e grumosa, con accanto Pantalaimon, in forma di passerotto, che becchettava frammenti di guscio d'uovo. Sentì un suono alle sue spalle, e vide Will, gli occhi ancora gonfi di sonno. «Ho imparato a fare la frittata» disse. «Posso preparartene una, se ti va». Lui guardò il suo piatto e disse: «No, mangerò dei cereali. Nel frigo c'è ancora del latte che non è andato a male. Non possono essersene andati via da molto tempo, quelli che abitavano qui». Lei lo guardò versare dei corn flakes in una tazza e irrorarli di latte: un'altra cosa che non aveva mai visto. Lui si portò la tazza all'aperto e disse: «Se non sei di questo mondo, il tuo mondo dov'è? Come hai fatto ad arrivare fin qui?» «Ho attraversato un ponte. Mio padre ha fatto questo ponte e io... io l'ho seguito dall'altra parte. Solo che lui se n'è andato in qualche altro posto, non so dove. Non me ne importa niente. Però lungo la strada ho trovato tanta di quella nebbia che mi sono perduta, credo. Ho continuato ad andarmene in giro in mezzo alla nebbia per giorni e giorni, mangiando solo bacche e roba del genere. Poi un giorno la nebbia si è alzata, e ci siamo trovati in cima a quella scogliera laggiù, lì dietro...» Fece un gesto nella direzione alle sue spalle. Will seguì con lo sguardo la spiaggia, oltre il faro, e vide la costa innalzarsi in una serie di scogliere che finiva per perdersi in lontananza nella bruma. «E allora abbiamo visto questa cittadina quaggiù, e siamo scesi, ma qui non c'era nessuno. Almeno c'erano qualcosa da mangiare e dei letti per dormire. A questo punto, non sapevamo che altro fare». «Sei certa che questa non sia un'altra parte del tuo stesso mondo?» «Certo. Questo non è il mio mondo, ne sono sicura». Will ripensò alla propria certezza assoluta, nel vedere quella zolla di prato attraverso la finestra aperta nell'aria, che non poteva trovarsi nel proprio mondo, e annuì. «Quindi ci sono almeno tre mondi, collegati fra loro» disse. «Ce ne sono milioni e milioni» disse Lyra. «Me l'ha detto un daimon, il daimon di una strega. Sarebbe impossibile contare tutti i mondi che ci sono, tutti nello stesso spazio, ma nessuno poteva passare dall'uno all'altro prima che mio padre facesse quel ponte». «E la finestra che ho trovato io?» «Boh. Di quella non so niente. Magari tutti quanti i mondi hanno cominciato a spostarsi e a compenetrarsi fra loro». «E come mai vuoi cercare la polvere?» Lei lo guardò con freddezza. «Magari te ne parlerò, una volta o l'altra». «Va bene. Ma cosa hai intenzione di fare, per cercarla?» «Troverò un Accademico che la conosca bene». «Ma, uno studioso qualsiasi?» «No. Un teologo sperimentale» disse lei. «Nella mia Oxford, erano loro quelli che se ne occupavano. E mi pare ragionevole pensare che nella tua Oxford sia la stessa cosa. Per prima cosa andrò al Jordan College, perché i più bravi stavano al Jordan». «Non ho mai sentito parlare di teologia sperimentale». «Sono quelli che sanno tutto delle particelle elementari e delle forze fondamentali» spiegò lei. «E dell'ambaro-magnetismo, questo tipo di cose. L'arte atomica». «Il magnetismo-che?» «Ambaro-magnetismo. Da ambarico. Quelle luci lì» disse lei, additando le luci ornamentali sulla strada, «sono luci ambariche». «Noi le chiamiamo elettriche». «Elettriche... Cioè, come electrum. È una specie di pietra, un gioiello, ricavato dalla linfa di certi alberi. Certe volte ci sono dentro degli insetti». «Stai parlando dell'ambra» disse lui, e poi tutti e due insieme dissero: «Ambar...» E ognuno dei due riconobbe la propria espressione sul viso dell'altro. Quel momento, Will se lo sarebbe ricordato per molto tempo. «Insomma, l'elettromagnetismo» proseguì, distogliendo lo sguardo. «Si direbbe proprio che sia quella che noi chiamiamo fisica, la tua teologia sperimentale. Ti ci vogliono degli scienziati, non dei teologi». «Ah!» disse lei, cautamente. «Li troverò». Rimasero a sedere nel mattino limpido e vasto, il sole placidamente scintillante sul porto; a rompere nuovamente il silenzio avrebbe potuto essere sia l'uno che l'altra, perché tutti e due bruciavano dalla voglia di fare un sacco di domande, ma sentirono una voce provenire da qualche lontano punto lungo la banchina, verso i giardini del teatro d'opera. Guardarono entrambi da quella parte, allarmati. Era la voce di un bambino, ma non si vedeva proprio nessuno. Will si rivolse a Lyra, con calma: «Da quant'è che hai detto che sei qui?» «Tre giorni, quattro, ho perso il conto. Mai visto nessuno. Qui non c'è proprio nessun altro. Ho guardato quasi dappertutto». E invece qualcuno c'era. Due bambini, una ragazzina dell'età di Lyra e un bambinetto più piccolo, vennero fuori da una delle strade che scendevano al porto. In mano avevano delle ceste, e tutt'e due avevano i capelli rossi. Arrivarono a una trentina di metri di distanza prima di vedere Will e Lyra seduti al tavolino del caffè. Pantalaimon cambiò forma, da cardellino a topo, e salì di corsa lungo un braccio di Lyra fino a infilarsi nel taschino della camicia. Aveva notato che quei due nuovi bambini erano come Will: nessuno dei due aveva un daimon visibile. I due si avvicinarono con disinvoltura e si sedettero a un tavolo vicino al loro. «Siete di Ci'gazze?» disse la ragazza. Will scosse il capo. «Di Sant'Elia?» «No» disse Lyra. «Veniamo da un'altra parte». La ragazza annuì. Era una risposta ragionevole. «Ma che sta succedendo?» chiese Will. «Dove sono tutti i grandi?» Gli occhi della ragazza si strinsero. «Ma, nella vostra città gli Spettri non ci sono venuti?» «No» disse Will. «Siamo appena arrivati. Degli Spettri non sappiamo niente. Ma come si chiama questa città?» «Ci'gazze» disse la ragazza, con aria sospettosa. «Cittagazze, per essere precisi». «Cittagazze» ripeté Lyra. «Ci'gazze. E perché i grandi sono dovuti andare via?» «Per gli Spettri» disse la ragazza, in tono di scherno annoiato. «Come ti chiami?» «Lyra. E lui è Will. E voi?» «Angelica. Mio fratello si chiama Paolo». «E voi da dove siete venuti?» «Dalle colline lassù. C'era un sacco di nebbia, e una tempesta, e tutti quanti si sono spaventati, così siamo corsi tutti su per le colline. Poi quando la nebbia si è alzata i grandi hanno visto con i cannocchiali che la città era piena di Spettri, e quindi non potevano ritornarci. Ma a noi bambini gli Spettri non ci fanno mica paura, chiaro. E ci sono degli altri bambini che stanno per venire giù. Arriveranno fra un po’, ma noi siamo i primi». «Noi e Tullio» disse il piccolo Paolo, tutto orgoglioso. «E Tullio chi è?» Angelica si era inquietata: Paolo non avrebbe dovuto nominarlo, ma ormai il segreto era svelato. «Nostro fratello grande» disse lei. «Non è con noi. Se ne starà nascosto fino a che non riesce... Insomma, sta nascosto e basta». «Deve prendere...» cominciò Paolo, ma Angelica gli diede un bel ceffone, e lui chiuse immediatamente la bocca, stringendo le labbra tremanti. «Cosa dicevi della città?» disse Will. «È tutta piena di Spettri?» «Sì, Ci'gazze, Sant'Elia, tutte le città, gli Spettri vanno in tutti i posti dove stanno le persone. Ma voi da dove venite?» «Winchester» disse Will. «Mai sentita nominare. E gli Spettri non ci sono, lì?» «No. Ma non riesco a vederne nessuno neanche qui». «Per forza che non ci riesci!» strillò lei. «Non sei mica una persona grande! Quando saremo grandi, anche noi vedremo gli Spettri». «Io non ho mica paura degli Spettri, neanche un po’» disse il ragazzino, sporgendo in fuori il mento sporco. «A morte quegli schifosi». «Ma i grandi non ci torneranno per niente, qui?» chiese Lyra. «Sì, fra qualche giorno» disse Angelica. «Quando gli Spettri se ne andranno da qualche altra parte. A noi ci piace quando vengono gli Spettri, perché possiamo correre per tutta la città e fare tutto quello che ci pare e piace». «Ma secondo i grandi, gli Spettri... che cosa gli possono fare di male?» «Be’, quando uno Spettro acchiappa una persona grande, è proprio una brutta cosa da vedere. Gli succhiano via la vita, lì su due piedi, e non c'è proprio niente da fare. Io non voglio mica diventare grande, sta’ sicura. All'inizio quelli si rendono conto della cosa che gli sta succedendo, e si spaventano, piangono e gridano, e poi cercano di guardare da qualche altra parte e di far finta che non gli sta succedendo niente, ma invece sta proprio succedendo. È troppo tardi. E nessuno gli va vicino, rimangono tutti da soli. Poi diventano pallidi pallidi e smettono di muoversi. Sono ancora vivi, ma è come se fossero stati mangiati dall'interno, svuotati, succhiati via totalmente. Tu li guardi negli occhi, e gli vedi solo il fondo del cranio. Non c'è più niente, lì dentro». La ragazza si voltò verso il fratellino e gli pulì il naso sulla manica della camicia. «Io e Paolo ce ne andiamo a cercare qualche gelato» disse. «Volete venire a prenderne qualcuno anche voi?» «No» disse Will, «abbiamo da fare». «Allora ciao» disse la ragazza, e Paolo aggiunse: «Morte agli Spettri!» «Ciao» disse Lyra. Non appena Angelica e il ragazzino furono scomparsi, Pantalaimon venne fuori dalla tasca di Lyra, con il capino topesco tutto arruffato e gli occhi accesi. Si rivolse a Will: «Quelli non ne sanno niente della finestra che hai trovato tu». Era la prima volta che Will lo sentiva parlare, e ne rimase sconvolto quasi più che da tutte le altre cose che aveva visto fin lì. Lyra rise del suo stupore. «Ma lui... ma ha parlato... ma tutti i daimon parlano?» chiese Will. «Ma certo che parlano!» disse Lyra. «Cosa credevi che fosse, un semplice animaletto da compagnia?» Will si passò le mani tra i capelli. Poi scosse il capo. «No» disse, rivolto a Pantalaimon. «Hai ragione, credo. Non la conoscono». «Quindi è meglio che stiamo bene attenti a come la attraversiamo» disse Pantalaimon. Fu strano, ma solo per un istante, il fatto di parlare con un topo. Poi non fu più strano per esempio del parlare al telefono, perché in realtà stava parlando con Lyra. Solo che quel topo era davvero un essere separato; c'era qualcosa di Lyra nella sua espressione, ma anche qualcosa d'altro. Era difficile da capire, con tante cose insolite che gli succedevano attorno tutte insieme. Will cercò di rimettere ordine nei suoi pensieri. «Per prima cosa devi trovare qualche altra cosa da metterti addosso» disse a Lyra, «prima di andare nella mia Oxford». «E perché?» chiese lei, caparbia. «Perché non puoi andare a parlare con la gente del mio mondo con un aspetto come quello, non ti lascerebbero neanche avvicinare. Devi avere l'aspetto di una che appartiene a quel posto. Devi andartene in giro mimetizzata. Io lo so bene, guarda. Sono anni che lo faccio. È meglio che tu mi dia retta, altrimenti ti farai acchiappare, e se quelli scoprono da dove sei venuta e la finestra e tutto quanto... Be’ è un gran bel posto per nascondersi, questo mondo. Vedi, io... devo nascondermi da certi uomini. Questo è il miglior nascondiglio che potevo sognarmi, e non voglio che venga scoperto. Quindi non voglio che tu lo faccia beccare facendoti notare da tutti perché non sembri normale o non sembri del posto. Ho anch'io le mie cose da fare a Oxford, e guarda che se sarai tu a farmi scoprire, io ti ammazzerò». Lei deglutì a fatica. L'aletiometro non mentiva mai: quel ragazzo era un assassino, e se aveva già ucciso qualcuno, poteva benissimo ammazzare anche lei. Annuì, con serietà, e con piena convinzione. «Va bene» disse. Pantalaimon era diventato un lemure, e lo stava fissando con sconcertanti occhi immensi. Will lo fissò di rimando, e il daimon ridiventò un topolino e tornò a infilarsi nella tasca di Lyra. «Bene» disse lui. «Ora, visto che ci siamo, con questi ragazzini dobbiamo far finta di venire semplicemente da qualche altra parte di questo mondo. È un bene che non ci sia in giro nessun adulto. Possiamo andare e venire come ci pare, qui, nessuno baderà a noi. Nel mio mondo, però, dovrai fare quello che ti dico io. E per prima cosa sarà meglio che tu vada a lavarti. Bisogna avere un aspetto pulito e ordinato, altrimenti ti farai notare. Invece, dobbiamo mimetizzarci, in tutti i posti dove andremo. Dobbiamo dare l'impressione che facciamo parte di quel posto così naturalmente che la gente non ci noti neppure. Quindi adesso va’ a lavarti i capelli, per prima cosa. C'è dello shampoo nel bagno. Poi andremo a cercarti degli altri vestiti». «Non so bene come fare» disse lei. «Non mi sono mai lavata i capelli da sola. Al Jordan c'era la governante che me li lavava, e anche dopo non ho mai avuto bisogno di farlo tutta da sola». «Be’, allora ti toccherà trovare un sistema» disse lui. «Lavati da capo a piedi. Nel mio mondo la gente è pulita». «Mmm» disse Lyra, e andò di sopra. Lui si vide fissare da sopra la sua spalla dal muso inferocito di un ratto, ma ricambiò l'occhiata con freddezza. Una parte di lui desiderava andarsene a fare un giro in quel mattino silenzioso e soleggiato per esplorare la città, un'altra parte tremava d'ansia per sua madre, e un'altra ancora continuava a risentire dello shock per la morte che aveva provocato. E su tutto incombeva il compito che doveva portare a termine. Ma comunque era meglio avere qualcosa da fare, e così mentre aspettava Lyra ripulì i piani di lavoro della cucina, lavò il pavimento e gettò via la spazzatura nel bidone che trovò nel vicoletto. Poi tirò fuori la cartella di cuoio verde dalla borsa della spesa e la guardò con desiderio. Subito dopo aver fatto vedere a Lyra come passare attraverso quella finestra per andare nella sua Oxford, sarebbe tornato indietro a vedere che cosa c'era dentro; ma nel frattempo la infilò ben bene sotto il materasso del letto in cui aveva dormito. In questo mondo, era al sicuro. Quando Lyra tornò giù, pulita e ancora un po’ umida, si allontanarono in cerca di vestiti adatti a lei. Trovarono un grande magazzino, poco curato come tutto il resto, con abiti che a Will parvero di stile un po’ troppo tradizionale, ma comunque si procurarono una gonna scozzese che andava bene a Lyra e una blusa verde senza maniche con una tasca per Pantalaimon. Lei si rifiutò categoricamente di indossare dei jeans; anzi, si rifiutò di credergli quando Will le disse che venivano indossati dalla maggior parte delle ragazze. «Ma quelli sono dei pantaloni, no?» disse. «Io sono una ragazza. Non fare lo stupido». Lui si strinse nelle spalle; con la gonna scozzese non rischiava di farsi notare, e questo era l'importante. Prima di andarsene, Will lasciò cadere qualche moneta nel cassetto della cassa, dietro il bancone. «Ma che fai?» disse lei. «Pago. Quando prendi una cosa la devi pagare. Non si usa pagare le cose, nel tuo mondo?» «Ma non in questo mondo! Scommetto che quegli altri ragazzini non stanno pagando proprio un bel niente». «Loro forse no, ma io sì». «Guarda che se ti metti a fare come i grandi finirà che ti acchiapperanno gli Spettri» rispose lei, ma ancora non aveva ben capito se poteva permettersi di stuzzicarlo o se piuttosto doveva temerlo. Alla luce del giorno, Will poté vedere quanto erano antichi gli edifici che si trovavano al centro della città, e quanto alcuni di essi fossero ormai quasi completamente in rovina. C'erano buche, nella strada, che non erano state riparate; finestre rotte, intonaci a brandelli. Eppure era un posto che un tempo doveva aver posseduto una sua grandiosa bellezza, con grandi archi scolpiti oltre i quali si vedevano vasti cortili pieni di verde, e grandi edifici che parevano veri e propri palazzi patrizi, malgrado gli scalini tutti crepati e gli infissi delle porte che si staccavano dalle pareti. Pareva che i cittadini di Ci'gazze, piuttosto che buttar giù gli edifici e costruirne di nuovi, preferissero continuare a rattopparli all'infinito. A un certo punto, si imbatterono in una piccola torre isolata in una piazzetta. Era il più antico, fra gli edifici che avevano visto: una semplice torre merlata di quattro piani. C'era qualcosa nella sua quiete sotto il sole brillante che li attirava, e sia Will che Lyra si sentirono spinti ad avvicinarsi alla porta semiaperta in cima all'ampia scalinata; però evitarono di parlarne e, anche se un po’ malvolentieri, proseguirono. Quando raggiunsero il largo viale bordato di palme, lui le disse che bisognava cercare un piccolo caffè in un angolo, con dei tavolini verdi di metallo davanti, sul marciapiede. Lo trovarono nel giro di un minuto. Alla luce del giorno sembrava più piccolo e più trascurato, ma era proprio lo stesso, con il bancone zincato del bar, la macchina per il caffè espresso, il piatto di risotto lasciato a metà che cominciava ormai a puzzare nell'aria già calda. «È qui dentro?» chiese lei. «No. È in mezzo alla strada. Assicurati che non ci siano altri ragazzini qui attorno...» Ma erano soli. Will la condusse fino all'aiuola spartitraffico centrale, sotto le palme, e si guardò attorno per orientarsi. «Credo che fosse più o meno qui» disse. «Quando sono passato da questa parte riuscivo giusto giusto a vedere quella grossa collina dietro la casa bianca lassù, e da quest'altra parte c'era quel caffè lì, e...» «Ma com'è fatta? Io non vedo proprio niente». «Non puoi sbagliarti. Non assomiglia a nient'altro che tu abbia mai visto». Osservò tutto intorno, su e giù. Era svanita? Si era richiusa? Non riusciva a vederla da nessuna parte. Poi d'improvviso la trovò. Si spostò avanti e indietro, tenendone d'occhio il contorno. Proprio come aveva osservato la notte prima, dalla parte che dava su Oxford, l'unico modo in cui era possibile scorgerla era di lato: se gli si andava dietro, diventava invisibile. E il sole sull'erba di là era proprio come il sole sull'erba di qua, solo però che era, chissà come, diverso. «Eccola» disse, quando fu sicuro. «Ah! La vedo!» Lei era tutta agitata; sembrava stupefatta come lo era stato lui quando aveva sentito parlare Pantalaimon. Quest'ultimo, incapace di rimaner chiuso dentro la tasca, era venuto fuori trasformandosi in una vespa, e passò ronzando avanti e indietro nel buco parecchie volte, mentre lei si scompigliava i capelli ancora un po’ umidi passandoci in mezzo le mani. «Tieniti un po’ lateralmente» le disse lui. «Se ti ci metti proprio davanti la gente potrebbe vedere le tue gambe e nient'altro, e stai tranquilla che qualcuno un po’ di curiosità se la farebbe venire. Voglio che nessuno noti un bel niente». «Cos'è tutto quel rumore?» «Il traffico. Quella è una parte della circonvallazione esterna di Oxford. Dev'esserci un sacco di traffico. Abbassati e guarda, di lato. È l'ora sbagliata per passare, in realtà, c'è troppa gente in giro. Solo che sarebbe difficile andare da qualche parte se dovessimo passare nel bel mezzo della notte. Perlomeno, una volta passati ci confonderemo facilmente fra tutta quella gente. Vai tu per prima. Chinati e passa in fretta, poi fermati e aspettami dall'altra parte». Lei aveva uno zainetto blu che portava con sé fin da quando avevano lasciato il caffè, e a questo punto se lo tolse e lo prese in mano; poi si accucciò per guardare attraverso l'apertura. «Ah...» ansimò. «E così quello è il tuo mondo? Non assomiglia a nessuna parte di Oxford. Sei proprio sicuro che eri a Oxford?» «Certo che sono sicuro. Quando sarai passata, troverai una strada giusto davanti a te. Prendi a sinistra, e poi un po’ più avanti prendi la strada che va giù verso destra. È quella che porta al centro della città. Osserva bene l'apertura e fissati in mente la sua posizione, è chiaro? È l'unico modo per tornare indietro». «Bene» disse lei. «Non me ne dimenticherò». Con lo zaino tra le braccia, si accucciò, passò attraverso la finestra che si apriva nell'aria e svanì. Will si accoccolò per vedere dove andava. Se ne stava lì, sull'erba di Oxford, con Pan ancora in forma di vespa sulla spalla, e nessuno, per quel che poteva dirne lui, l'aveva vista apparire. C'erano macchine e camion che correvano lì accanto, a pochi metri di distanza, ma nessun guidatore, a un incrocio così trafficato, avrebbe avuto il tempo di interessarsi a un pezzo di niente dall'aspetto strano sospeso a mezz'aria, ammesso che riuscisse a vederlo, e il traffico stesso riparava l'apertura da chiunque guardasse dall'altra parte della strada. Si sentì uno stridore di freni, un urlo e un gran botto. Lui si gettò a terra per vedere. Lyra era distesa sull'erba. Un'auto aveva frenato così bruscamente che un furgoncino l'aveva urtata da dietro, e aveva spinto la macchina in avanti, e Lyra era lì, stesa a terra, e non si muoveva... Will si precipitò verso di lei. Nessuno lo vide arrivare; tutti gli occhi erano per la macchina, il paraurti accartocciato, il guidatore del furgone che stava scendendo dal mezzo, e per la ragazzina. «Non ho potuto farci niente... è venuta fuori correndo davanti...» disse la donna di mezza età uscita dalla macchina. «Ma lei non manteneva la distanza di sicurezza» disse, voltandosi verso il guidatore del furgone. «Lasciamo stare» disse lui; «come sta la ragazzina?» L'uomo del furgone si era rivolto a Will, che si trovava in ginocchio vicino a Lyra. Will si guardò intorno, ma non c'era niente da fare: la responsabilità era sua. Sull'erba, accanto a lui, Lyra stava muovendo piano la testa, e sbatteva forte le palpebre. Will vide Pantalaimon, sempre in forma di vespa, arrampicarsi smarrito su per un filo d'erba, accanto a lei. «Stai bene?» disse Will. «Muovi le braccia e le gambe». «Sciocca!» disse la donna dell'automobile. «Ti sei buttata di corsa proprio davanti al cofano. Senza neanche guardare. Cosa ci potevo fare, eh?» «Ci sei, cara?» disse il guidatore del furgone. «Sssì» borbottò Lyra. «Tutto a posto?» «Muovi i piedi e le mani» insistette Will. Lei eseguì. Non c'era nulla di rotto. «Sta bene» disse Will. «Ci penso io. È a posto». «La conosci?» chiese il guidatore del furgone. «È mia sorella» disse Will. «Sta bene. Abitiamo dietro l'angolo. Ora la riporto a casa». Lyra ormai si era alzata a sedere, e visto che era ovvio che non si era fatta male sul serio la donna tornò a rivolgere la sua attenzione alla macchina. Il resto del traffico scorreva attorno ai due veicoli fermi, e nel passare i guidatori davano un'occhiata curiosa alla scenetta lì accanto, come sempre succede. Will aiutò Lyra ad alzarsi: prima se ne andavano e meglio era. La donna e il guidatore del furgone si erano resi conto che piuttosto che discutere era meglio affidare la questione alle assicurazioni, e si stavano scambiando gli indirizzi, quando la donna vide che Will stava aiutando Lyra ad allontanarsi, zoppicando. «Aspettate!» chiamò. «Voi siete i testimoni. Avrò bisogno dei vostri nomi e indirizzi». «Io sono Mark Ransom» disse Will, voltandosi, «e lei è mia sorella Lisa. Viviamo al numero 26 di Bourne Close». «Codice postale?» «Non riesco mai a ricordarmelo» disse lui. «Guardi, vorrei proprio portarla a casa». «Salite qui» disse l'uomo del furgone, «vi do un passaggio io». «No, grazie, non è un problema, faremo prima a piedi, davvero». Lyra non zoppicava poi troppo. Si allontanò insieme a Will, tornarono indietro sull'erba sotto i carpini, e poi svoltarono al primo angolo. Si sedettero sul basso muretto di un giardino. «Ti sei fatta male?» chiese Will. «Una botta sulla gamba. E quando sono caduta ho battuto la testa» rispose lei. Ma era più preoccupata per quello che aveva nello zaino. Tastò all'interno e ne estrasse un piccolo fagotto pesante avvolto in una pezza di velluto nero, che poi disfece. Will spalancò gli occhi quando vide l'aletiometro: i piccoli simboli dipinti lungo tutto il quadrante, le lancette d'oro, l'ago delle risposte e la pesante ricchezza della cassa lo lasciarono senza respiro. «Che cos'è?» chiese. «È il mio aletiometro. Serve a conoscere la verità. Un lettore simbolico. Spero che non si sia rotto...» Ma era intatto. Anche nelle sue mani tremanti, il lungo ago si muoveva con sicurezza. Lei lo mise via e disse: «Non ho mai visto tanti carri e tanti cosi... Non avrei mai pensato che andassero così veloci». «Ma non ci sono macchine e furgoni nella tua Oxford?» «Non così tanti. Non come questi. Non ci ero abituata. Però adesso sto bene». «D'ora in poi staremo più attenti. Se te ne vai e finisci sotto un autobus o ti perdi o ti succede qualcos'altro, quelli si renderanno conto che non vieni da questo mondo e si metteranno a cercare il passaggio...» Era molto più irritato di quanto fosse necessario. Alla fine disse: «Va bene, senti. Se tu fai finta di essere mia sorella, per me sarà una specie di travestimento, perché la persona che quelli cercano non ha sorelle. E se io rimango con te posso farti vedere come attraversare la strada senza farti ammazzare». «Va bene» disse lei umilmente. «E i soldi. Scommetto che non hai... be’, e come potresti avere dei soldi? Come farai per muoverti e mangiare e così via?» «Di soldi ne ho» disse lei, e fece uscire qualche moneta d'oro dal borsellino. Will li guardò incredulo. «È oro quello? È proprio oro, vero? Be’, con quello la gente si metterebbe a farti un sacco di domande, stai pur certa. Non sono per niente sicure, guarda. Ti darò io un po’ di soldi. Metti via quelle monete e non farle vedere a nessuno. E ricordati bene: tu sei mia sorella, e il tuo nome è Lisa Ransom». «Lizzie. Ho già fatto finta di chiamarmi Lizzie un'altra volta. Sarà più facile da ricordare». «Va bene, Lizzie, allora. E io sono Mark. Non te lo scordare». «Va bene» disse lei, tranquillamente. La gamba le avrebbe fatto male; era già tutta rossa e gonfia nel punto in cui l'auto l'aveva urtata, e stava formandosi un grosso livido scuro e massiccio. Con quell'altro livido che aveva sulla guancia, dove l'aveva colpita lui la notte prima, aveva l'aria di essere stata maltrattata, e anche questo lo preoccupava: e se qualche poliziotto si faceva venire delle curiosità? Cercò di non pensarci, e si avviarono insieme, attraversando la strada al semaforo e lanciando appena uno sguardo all'apertura sotto i carpini. Non riuscirono a vederla affatto. Era proprio invisibile, e il traffico aveva ripreso a scorrere. A Summertown, dieci minuti di cammino lungo la Banbury Road, Will si fermò davanti a una banca. «Che stai facendo?» chiese Lyra. «Voglio procurarmi un po’ di soldi. Probabilmente sarà meglio che non lo faccia troppo spesso, ma l'operazione non verrà registrata fino alla chiusura della giornata lavorativa, direi». Infilò nella macchina la carta di credito della madre e batté sui tasti il suo numero di codice. Sembrava che tutto funzionasse a dovere, quindi ritirò cento sterline e la macchina gliele diede senza il minimo problema. Lyra rimase a guardarlo a bocca aperta. Lui le diede un biglietto da venti. «Usalo più tardi» disse. «Compra qualcosa e fatti dare il resto. E adesso troviamo un autobus che ci porti in città». Lyra lasciò che fosse lui a pensare all'autobus, e si sedette, buona buona, a guardare le case e i giardini della città che era e non era la sua. Era come trovarsi nel sogno di qualcun altro. Scesero in centro, presso una vecchia chiesa di pietra, che lei conosceva, e davanti a un grande magazzino, che le era ignoto. «È tutto cambiato» disse. «Come... non è il Mercato del Grano, quello? E quella è Broad Street. Lì c'è Balliol. E la biblioteca di Bodley. Ma il Jordan dov'è?» Ora si era messa a tremare violentemente. Forse era una reazione ritardata all'incidente, o forse la reazione immediata allo shock di trovare un edificio del tutto diverso al posto di quel Jordan College che per lei era stato la sua casa. «Non è giusto, così» disse. Parlava piano, perché Will le aveva detto di smettere di indicare con tanta decisione le cose che trovava sbagliate. «Questa è tutta un'altra Oxford». «Be’, questo lo sapevamo» disse lui. Non si era aspettato di vedere Lyra con gli occhi così spalancati, così sperduta. Non poteva sapere quanta parte della sua infanzia lei aveva trascorso correndo per strade che erano quasi identiche a quelle, e quanto era stata orgogliosa di appartenere al Jordan College, quello che vantava gli Accademici più bravi e i forzieri più ricchi, e che superava tutti gli altri nella sua splendida bellezza; e adesso, semplicemente, non c'era, e lei non era più Lyra del Jordan College; era solo una ragazzina sperduta in un mondo straniero, un'estranea totale. «Be’» disse, con voce tremante, «se non c'è...» Le ci sarebbe voluto più tempo di quel che aveva creduto, tutto qui. Quattro Trapanazioni Non appena Lyra si fu avviata per la sua strada, Will trovò una cabina telefonica e compose il numero dell'ufficio legale riportato sulla lettera che aveva in mano. «Pronto? Vorrei parlare con il signor Perkins». «Chi lo desidera, per favore?» «Riguarda il signor John Parry. Io sono suo figlio». «Solo un momento, per favore...» Passò un minuto, e poi una voce maschile disse: «Pronto? Sono Alan Perkins. Con chi parlo?» «William Parry. Le chiedo scusa per averle telefonato. Si tratta di mio padre, il signor John Parry. È lei che ogni tre mesi versa dei soldi sul conto di mia madre da parte di mio padre, vero?» «Sì...» «Ecco, io voglio sapere dov'è mio padre, per favore. È vivo o è morto?» «Tu quanti anni hai, William?» «Dodici. Voglio sapere qualcosa di lui». «Sì... E tua madre ha... è... insomma, lo sa tua madre che tu mi stai chiamando?» Will considerò attentamente la risposta da dare. «No» rispose. «Però lei non sta molto bene, adesso. Non è in grado di dirmi granché, e io invece ho bisogno di sapere». «Sì, capisco. Dove ti trovi, ora? Sei a casa?» «No, sono... mi trovo qui, a Oxford». «Solo?» «Sì». «E tua madre sta poco bene, mi hai detto?» «Già». «È ricoverata in ospedale o cosa?» «Una cosa del genere. Senta, può dirmelo o no?» «Be’, qualcosa da dirti ce l'ho, ma non molto e non proprio in questo momento, e poi preferirei non farlo per telefono. Ho appuntamento con un cliente fra cinque minuti... Ce la fai ad arrivare fino al mio ufficio verso le due e mezza?» «No» disse Will. Sarebbe stato troppo rischioso: a quel punto l'avvocato poteva esser venuto a sapere che lui era ricercato dalla polizia. Rifletté in fretta, e proseguì: «Devo prendere un pullman per Nottingham, e non voglio perderlo. Però senta, quello che voglio sapere io me lo può dire anche per telefono, no? Io voglio sapere semplicemente se mio padre è vivo e, se lo è, dove posso trovarlo. Questo me lo può anche dire, no?» «Guarda, non è così semplice, sai. Non posso certo mettermi a dare delle informazioni riservate su un cliente senza esser certo che questi sia d'accordo. E poi avrei bisogno di una qualche prova che tu sia proprio quello che dici di essere, comunque». «Sì, capisco, ma non può dirmi almeno se è vivo o morto?» «Be’... questa come informazione non sarebbe confidenziale. Purtroppo però non te lo posso dire lo stesso, perché non lo so». «Che?» «Il denaro proviene da un fondo fiduciario familiare. Lasciò istruzioni perché i pagamenti continuassero fino a che non mi avesse detto di smettere. E da quel giorno fino a oggi non ho più sentito nulla da parte sua. Insomma, per farla breve, la questione è che lui è... Be’, suppongo che sia scomparso. E quindi è per questo che non posso rispondere alla tua domanda». «Sparito? Perduto... così? Perduto e basta?» «Be’, è una cosa ben nota, è di dominio pubblico in realtà. Senti, perché non vieni qui in ufficio e...» «Non posso. Devo andare a Nottingham». «Be’, scrivimi allora, o fammi scrivere da tua madre, e ti farò sapere ciò che posso. Ma, devi capire, non posso fare granché così, per telefono». «Sì, certo, lo immagino. Va bene. Ma può dirmi dov'è che è scomparso?» «Come ti ho detto, è una cosa di dominio pubblico. Sono usciti parecchi articoli sui giornali, a quell'epoca. Lo sapevi che faceva l'esploratore?» «Mia madre mi ha detto qualcosa, sì...» «Be’, lui era a capo di una spedizione, che è semplicemente scomparsa. Una decina di anni fa». «Dove?» «Nell'estremo Nord. In Alaska, credo. Puoi andare a cercare in qualsiasi biblioteca. Perché non...» A quel punto però le monete introdotte da Will si esaurirono, e lui non aveva più spiccioli. Sentì il segnale di linea libera fargli le fusa nell'orecchio. Riappese la cornetta, e si guardò intorno. La cosa che desiderava più di tutte era parlare con sua madre. Dovette impedirsi di formare il numero della signora Cooper, perché se avesse sentito la voce della madre sarebbe stato davvero difficilissimo non ritornare da lei, e ciò li avrebbe messi in pericolo entrambi. Però poteva mandarle una cartolina. Scelse una veduta della città, e scrisse: “Cara mamma, io sto bene, tutto quanto è a posto, e presto verrò a trovarti. Spero che tutto sia a posto anche per te. Ti voglio bene. Will”. Poi ci mise l'indirizzo, comprò il francobollo e tenne la cartolina stretta al petto per un minuto prima di lasciarla cadere nella buca delle lettere. Era a metà della mattinata, e lui si trovava nella principale via commerciale della città, dove gli autobus si facevano largo a fatica tra la folla dei pedoni. Cominciò a rendersi conto di quanto era visibile, allo scoperto; perché quello era un giorno lavorativo, in cui un ragazzino della sua età avrebbe dovuto essere a scuola. Dove poteva andare? Non gli ci volle molto a trovare un modo per nascondersi. Will era in grado di sparire con grande facilità; anzi era diventato piuttosto bravo a farlo ed era addirittura orgoglioso della sua abilità. La sua tecnica somigliava a quella con cui Serafina Pekkala era riuscita a diventare invisibile a bordo della nave: si rendeva intensamente insignificante. Si confondeva totalmente con lo sfondo. Così, a quel punto, sapendo com'era fatto il mondo in cui viveva, entrò in una cartoleria e comprò una penna a sfera, un blocchetto e una tavoletta su cui appoggiarlo per prendere appunti. Succedeva spesso che le scuole mandassero in giro gruppi di alunni a fare qualche ricerca che richiedeva visite ai negozi o cose del genere, e se lui avesse avuto l'aria di essere impegnato in una di queste spedizioni, nessuno avrebbe mai pensato che se ne stesse invece andando per i fatti suoi. Quindi si mise a gironzolare, fingendo di prendere appunti, e tenendo gli occhi bene aperti per trovare una biblioteca pubblica. Nel frattempo, Lyra era in cerca di un posto tranquillo dove consultare l'aletiometro. Nella sua Oxford avrebbe avuto a disposizione una dozzina di posti a non più di cinque minuti di cammino, ma questa Oxford era talmente diversa da lasciarla sconcertata. C'erano zone di straziante familiarità fianco a fianco con cose del tutto estranee: perché avevano dipinto quelle strisce gialle sulla strada? Che cos'erano quelle cosette bianche che punteggiavano tutti i marciapiedi? (Nel suo mondo, della gomma da masticare non si era mai neanche sentito parlare...) Cosa potevano significare quelle lucette rosse e verdi agli angoli delle strade? Era tutto molto più difficile da leggere dell'aletiometro. Però lì c'erano i cancelli del St. John College, che lei e Roger una volta avevano spalancato per piazzare dei fuochi artificiali nelle aiuole dei fiori; e quella particolare pietra tutta consumata all'angolo di Catte Street... c'erano persino le inizali SP, quelle che vi aveva inciso una volta Simon Parslow, proprio quelle! Lo aveva visto lei con i suoi occhi! Ci doveva essere stato qualcuno che aveva le stesse iniziali, in questo mondo, che si era trovato lì senza aver nulla da fare, e aveva fatto proprio la stessa cosa. Poteva esserci un Simon Parslow anche in questo mondo. Magari c'era una Lyra. Un brivido le percorse la spina dorsale e sentì rabbrividire anche Pantalaimon, celato in forma di topolino, nella sua tasca. Ma si riscosse: di misteri ce n'erano già fin troppi, e non c'era bisogno di immaginarne degli altri. L'altra differenza di questa Oxford rispetto alla sua era la gran massa di gente che affollava tutti i marciapiedi ed entrava e usciva da tutti i palazzi; gente d'ogni sorta, donne vestite da uomini, africani, persino un gruppo di tartari che seguivano buoni buoni il loro capo, tutti in abito scuro e con la loro brava valigetta nera appesa alla mano. All'inizio, li squadrò con paura, perché erano tutti privi di daimon, e nel suo mondo sarebbero stati considerati delle creature d'orrore se non peggio. Ma (era questa la cosa più strana) parevano tutti pienamente vivi. Queste creature se ne andavano in giro con aria abbastanza vivace e contenta, proprio come fossero umane sotto ogni aspetto, e Lyra dovette concedere che umani con tutta probabilità lo erano veramente, e che i loro daimon ce li avevano dentro, come Will. Dopo aver gironzolato per un'oretta, così da farsi un'idea di questa nuova pseudo-Oxford, le venne fame e si comprò una barretta di cioccolata con la sua brava banconota da venti sterline. Il negoziante la guardò in modo strano, ma era originario delle Indie e forse trovò difficile capire il suo accento, malgrado lei avesse parlato con la massima chiarezza. Con il resto, comprò una mela al Mercato Coperto, che somigliava parecchio alla vera Oxford, e poi si avviò in direzione del parco. Lì si trovò di fronte a un edificio grandioso, che aveva tutto l'aspetto di un edificio della vera Oxford ma nel suo mondo non esisteva affatto, anche se non vi sarebbe certo apparso fuori posto. Lei si sedette sull'erba, a mangiare, e osservò l'edificio con approvazione. Scoprì che in realtà era un museo. Le porte erano aperte, e all'interno trovò animali impagliati, scheletri fossili e teche piene di minerali, proprio come al Museo Geologico Reale che aveva visitato con la signora Coulter nella sua Londra. In fondo al grande salone d'ingresso, tutto vetro e ferro, si poteva accedere a un'altra parte del museo, e visto che era quasi deserta Lyra vi entrò e diede un'occhiata in giro. La cosa più urgente nella sua mente continuava a essere consultare l'aletiometro, ma nella seconda sala si trovò circondata da oggetti che conosceva bene: c'erano delle teche piene di capi d'abbigliamento provenienti dalle regioni artiche, molto simili alle pellicce che aveva indossato lei stessa, e poi slitte e intagli in avorio di tricheco, arpioni per la caccia alla foca accanto a una gran confusione di mille e un trofeo, reliquie, oggetti magici, arnesi e armi, provenienti per di più, si rese conto, non solo dall'Artide ma da tutte le parti di quel mondo. Be’ era proprio strano. Quelle pellicce di pelle di caribù erano esattamente identiche alle sue, ma le tirelle della slitta erano state legate in maniera completamente sbagliata. Ma ecco che lì c'era un foto-gramma in cui si vedevano dei cacciatori samoiedi, in tutto identici a quelli che avevano catturato Lyra per poi venderla a Bolvangar: e anzi, guarda! Erano proprio gli stessi, gli stessi due uomini! E c'era anche quella corda che si era spezzata ed era stata riannodata esattamente nel medesimo punto, e che lei conosceva personalmente molto bene, visto che proprio in quella stessa slitta, legata come un salame, aveva dovuto soffrire per parecchie ore... Ma cos'erano tutti questi misteri? Forse c'era un solo mondo, dopotutto, che trascorreva il suo tempo sognandone altri? E poi si imbatté in qualche cosa che riportò la sua mente all'aletiometro. Dentro una vecchia bacheca di vetro dall'intelaiatura di legno dipinto di nero c'erano diversi teschi umani, e alcuni di essi presentavano un buco: certi sulla fronte, altri di lato, altri ancora proprio in cima. Quello al centro di buchi ne aveva due. Il processo, diceva una scritta a caratteri finissimi su un cartoncino, era detto trapanazione cranica. La didascalia diceva anche che i buchi erano stati praticati mentre il proprietario del cranio era ancora vivo, dato che l'osso era guarito dalla ferita, cicatrizzandosi con margini lisci e regolari. Uno dei buchi, peraltro, non era guarito: ma quello era dovuto alla punta di bronzo di una freccia che vi si trovava ancora conficcata, e aveva margini irregolari e frastagliati: si vedeva benissimo che era diverso. Era proprio quello che facevano i tartari del Settentrione. E quel che aveva fatto fare a se stesso Stanislaus Grumman, secondo gli Accademici del Jordan che lo avevano conosciuto. Lyra si guardò rapidamente intorno, vide che non aveva vicino nessuno, e tirò fuori l'aletiometro. Concentrò la mente sul cranio centrale e chiese: «Che tipo di persona era, quella da cui viene questo teschio, e perché si facevano fare questi buchi in testa?» Ma, impegnata com'era a concentrarsi, in piedi nella luce polverosa che filtrava dal tetto di vetro superando obliquamente le gallerie superiori, non si rese conto che qualcuno la stava osservando. Un uomo robusto sulla sessantina, vestito di un abito di lino dal taglio perfetto e con in mano un cappello di paglia, si trovava nella galleria del piano superiore, e guardava attraverso la ringhiera di ferro verso il basso. I suoi capelli grigi erano pettinati con cura all'indietro, così da lasciargli scoperta la fronte, liscia, abbronzata, quasi priva di rughe. Aveva occhi scuri dalle lunghe ciglia, grandi e intensi, e forse una volta al minuto la punta scura e aguzza della lingua gli faceva capolino da un angolo della bocca e guizzava a inumidire tutto l'arco delle labbra. Il fazzoletto, bianco come la neve, che spuntava dal taschino della giacca era intriso di una qualche pesante acqua di colonia, simile a una pianta di serra dal ricco profumo in cui si coglie però un certo sentore di marcio. Stava osservando Lyra già da qualche minuto. Si era spostato nella galleria superiore seguendo i suoi movimenti giù da basso, e quando lei era rimasta ferma accanto alla teca dei teschi l'aveva osservata con grande attenzione, cogliendone tutti i dettagli: i capelli trascurati e in disordine, il livido che aveva sulla guancia, gli abiti nuovi, il collo nudo chinato sull'aletiometro, le gambe scoperte. Prese il fazzoletto dal taschino della giacca, lo aprì e si asciugò la fronte, per poi dirigersi verso le scale. Lyra, assorta, stava venendo a sapere delle cose assai strane. Quei crani erano antichi al di là di ogni immaginazione; la didascalia della teca diceva soltanto “Età del Bronzo”, ma l'aletiometro, che non mentiva mai, diceva che l'uomo da cui proveniva quel teschio aveva vissuto trentatremiladuecentocinquantaquattro anni prima, che era stato uno stregone, e che il buco era stato praticato per permettere agli dèi di entrare nella sua testa. E poi l'aletiometro, in quel suo modo un po’ casuale in cui talora rispondeva a una domanda che Lyra non gli aveva fatto, aggiunse che sui teschi trapanati c'era un bel po’ di Polvere in più che su quello recante la punta di freccia. Cosa mai poteva significare? Lyra uscì dallo stato di concentrata tranquillità che condivideva con l'aletiometro e ritornò un po’ alla volta al momento presente per scoprire che non era più sola. C'era un uomo anziano, dal vestito chiaro e dal profumo dolce che fissava la teca vicina. Le ricordava qualcuno, ma non riusciva a capire chi. L'uomo si rese conto che lei lo stava osservando, e alzò lo sguardo con un sorriso. «Stavi guardando quei crani trapanati?» le chiese. «Certo che la gente fa a se stessa delle cose ben strane». «Mmm» rispose lei, senza espressione. «Lo sai che c'è della gente che lo fa anche oggi?» «Già» disse lei. «Degli hippy, sai, gente così. In realtà, tu sei di gran lunga troppo giovane per ricordarti degli hippy. Dicono che funziona meglio delle droghe». Lyra aveva rimesso a posto l'aletiometro nello zaino, e si chiedeva come liberarsi di lui: ancora non aveva posto allo strumento la domanda principale, e ora questo vecchio si era messo a far conversazione con lei. Pareva una persona perbene, certo, e di sicuro aveva un buon odore. Ora le si era avvicinato. Le sfiorò la mano con la sua nel chinarsi sopra la teca. «Certo che è stupefacente, no? Niente anestetici, niente disinfettanti, probabilmente fatto con arnesi di pietra. Doveva essere gente dura, non credi? Non mi pare di averti mai visto finora. Io qui ci vengo spesso. Come ti chiami?» «Lizzie» rispose tranquillamente lei. «Lizzie. Ciao, Lizzie. Io sono Charles. Tu vai a scuola qui a Oxford?» Lei non sapeva bene come doveva rispondere. «No» disse. «Sei qui solo in visita? Be’, hai scelto proprio un posto meraviglioso da venire a vedere. Cos'è che ti interessa in particolare?» Quell'uomo la lasciava perplessa, più di chiunque altro avesse visto da un bel pezzo. Da una parte era gentile e amichevole, tutto pulito e ben vestito, ma dall'altra Pantalaimon, da dentro la tasca, stava cercando di attirare la sua attenzione, e le diceva di star molto attenta, perché anche a lui pareva di ricordare qualcosa; e poi c'era un non so che, che veniva da lui e che lei percepiva, non un odore ma un'idea di odore, che però era quello dello sterco, della putrefazione. Le tornò in mente il palazzo di Iofur Raknison, dove l'aria era profumata, ma il pavimento era ricoperto da uno spesso strato di schifosa sporcizia. «Cosa mi interessa?» disse. «Oh, un po’ di tutto, in realtà. Questi crani mi ero messa a guardarli giusto un momento fa, quando li ho visti qui. Non capisco come uno possa essere disposto a farselo fare. È orribile». «No, non piacerebbe neanche a me, ma sta’ pur certa che succede, te lo dico io. Se vuoi, posso portarti a conoscere un tizio che lo ha fatto» disse lui, con un'aria così amichevole e piena di voglia di rendersi utile che lei si sentì quasi tentata di accettare. Ma poi venne fuori quella puntina scura di lingua, saettante come quella di un serpente, a inumidirgli le labbra, e allora lei scosse il capo. «Devo andare» disse. «Grazie per la sua offerta, ma è meglio di no. E comunque adesso devo andare perché ho un appuntamento. Con la mia amica» aggiunse, «quella di cui sono ospite». «Ma sì, sì, certo» disse lui gentilmente. «Be’, abbiamo fatto una gran bella chiacchierata. Ciao, Lizzie». «Ciao» disse lei. «Oh, giusto nel caso che... Qui c'è il mio nome e indirizzo» disse lui, porgendole un bigliettino da visita, «giusto nel caso che tu desideri sapere di più su questo tipo di cose». «Grazie» disse lei senza impegno, e lo infilò nella tasca posteriore dello zaino prima di andarsene. Si sentì addosso il suo sguardo finché non fu uscita. Una volta fuori dal museo andò verso il parco, che lei conosceva come un campo ove si giocava a cricket e ad altri sport, e si trovò un posticino tranquillo all'ombra di una macchia d'alberi, dove provò di nuovo a consultare l'aletiometro. Questa volta chiese dove potesse trovare un Accademico che le parlasse della Polvere. La risposta che ottenne fu semplice: le indicava di andare in una certa stanza dell'alto edificio squadrato alle sue spalle. In effetti, la risposta fu così diretta e immediata, che Lyra fu certa che l'aletiometro aveva qualcos'altro da dirle: ormai cominciava a percepire che aveva anch'esso i suoi stati umorali, come una persona, e a capire quando voleva dirle dell'altro. E fu proprio quel che fece. Ciò che disse fu: Tu devi occuparti del ragazzo. Il tuo compito è di aiutarlo a ritrovare suo padre. Pensa a questo. Lei sbatté le palpebre. Era rimasta genuinamente stupefatta. Will era venuto fuori dal nulla per aiutare lei; di certo, questo era del tutto ovvio. L'idea che fosse stata lei a fare tutta quella strada per venire ad aiutare lui era tale da toglierle il respiro. Ma l'aletiometro non aveva ancora finito. L'ago ebbe un'altra contorsione, e lei poté leggere: Non mentire al sapiente. Ripiegò il panno di velluto attorno allo strumento e tornò a ficcarlo nello zaino, dove nessuno poteva vederlo. Poi si alzò e si guardò intorno, cercando l'edificio dove si trovava il suo Accademico, e si avviò nella sua direzione, sentendosi piena, al tempo stesso, di imbarazzo e di sfida. Will non ebbe grosse difficoltà a trovare la biblioteca, e la bibliotecaria incaricata del catalogo fu prontissima a credere che stava compiendo degli approfondimenti per una ricerca scolastica di geografia, lo aiutò a trovare le copie rilegate dell'indice del Times per l'anno della sua nascita, che era quello in cui suo padre era scomparso. Will si sedette e lo esaminò. Indubbiamente, di riferimenti a John Parry ce n'erano diversi, e riguardavano una spedizione archeologica. Ogni mese, scoprì, si trovava su un diverso rotolo di microfilm. Li fece passare uno alla volta nel proiettore, scorrendoli per trovare gli articoli che lo interessavano, e poi li lesse con attenzione quasi feroce. Il primo parlava della partenza di una spedizione verso l'Alaska settentrionale, finanziata dall'Istituto di Archeologia dell'Università di Oxford, che doveva esaminare una zona in cui si speravano di ritrovare le tracce di antichissimi insediamenti umani. Era accompagnata da John Parry, già dei Royal Marines, esploratore professionista. Il secondo articolo era uscito sei mesi più tardi. Diceva, in breve, che la spedizione aveva raggiunto la Stazione nordamericana di Sorveglianza artica di Noatak, in Alaska. La data del terzo era di altri due mesi più tardi. Riportava che non era stata rilevata alcuna risposta ai segnali lanciati dalla Stazione di Sorveglianza, e che John Parry e tutti i suoi compagni, venivano ormai dati per dispersi. A questo faceva seguito una serie di articoli, in cui si descrivevano le spedizioni partite invano alla loro ricerca e i voli di perlustrazione sul mare di Bering, e poi le reazioni dell'Istituto di Archeologia, le interviste con i parenti... Il suo cuore batté più forte, perché lì c'era una foto di sua madre, proprio lei, con in braccio un bambino. Lui. Il giornalista aveva scritto uno dei soliti pezzi del tipo moglie-in-angosciosa-attesa-di-notizie, che Will trovò deludente per la sua scarsità di fatti concreti. C'era un breve paragrafo in cui si diceva che John Parry aveva fatto una brillante carriera nei Royal Marines, che poi aveva lasciato per specializzarsi nell'organizzazione di spedizioni esplorative a scopo scientifico e geografico, e questo era tutto. Nell'indice suo padre non veniva più menzionato da nessun'altra parte, e Will si alzò dal tavolo del lettore di microfilm pieno di perplessità. Dovevano esserci delle altre informazioni, per forza, da qualche altra parte; ma a quel punto, qual era il prossimo posto dove poteva andare? E se a trovarlo ci metteva troppo tempo, quelli lo avrebbero rintracciato... Restituì i microfilm e chiese alla bibliotecaria: «Sa l'indirizzo dell'Istituto di Archeologia, per favore?» «Posso trovarlo... Di che scuola sei? «St. Peter's» disse Will. «Non è una scuola qui di Oxford, vero?» «No, è nello Hampshire. La mia classe sta facendo una specie di gita-campo scuola. Approfondiamo le tecniche di ricerca sull'ambiente...» «Oh, sì, certo. Cos'era che volevi... Archeologia... eccoci qui». Will si segnò l'indirizzo e il numero di telefono e, visto che non correva rischi ad ammettere che non conosceva Oxford, domandò la strada per arrivarci. Non era lontano. Ringraziò la bibliotecaria e se ne andò. All'interno dell'edificio, Lyra trovò un'ampia scrivania ai piedi della scalinata, con dietro un portiere. «Dove vai?» le chiese. Era come essere di nuovo a casa. Sentì Pan, dentro una tasca, tutto contento anche lui. «Ho un messaggio per una persona al secondo piano» disse. «Chi è?» «Il dottor Lister» disse lei. «Il dottor Lister sta al terzo piano. Se hai qualcosa per lui, puoi lasciarmelo qui e io glielo farò sapere». «Sì, ma è una cosa che gli serve proprio subito. Lo ha chiesto lui stesso. Anzi, in realtà, non è che sia proprio una cosa, un oggetto, è una cosa che gli devo andare a dire io». Lui la scrutò attentamente, ma non era certo all'altezza di quella certa arietta da sciocchina docile e mansueta che Lyra sapeva assumere quando ne aveva bisogno; così alla fine annuì, e se ne tornò al suo giornale. L'aletiometro, ovviamente, non poteva dirle come si chiamava la gente. Il nome del dottor Lister lo aveva letto su uno degli scomparti per la corrispondenza sulla parete dietro di lui, perché se uno fa finta di conoscere qualcuno all'interno è più facile che lo facciano passare. Per certi versi, il mondo di Will lo conosceva meglio Lyra di lui. Al secondo piano trovò un lungo corridoio, con una porta aperta su un'aula vuota, e un'altra su una stanza più piccola, dove due Accademici discutevano di qualcosa in piedi davanti a una lavagna. Quelle stanze, come pure le pareti del corridoio, erano tutte uguali, semplici e prive di decorazioni in un modo che, secondo Lyra, si addiceva più alla povertà che al sapere e allo splendore di Oxford; tuttavia le pareti di mattoni erano state tutte dipinte con accuratezza, le porte erano di legno pesante, le ringhiere di acciaio polito, e quindi dovevano esser costose. Era solo un'altra delle stranezze di questo mondo. Ben presto trovò la porta che le aveva indicato l'aletiometro. La targhetta appiccicata lì sopra recava la scritta «Unità di Ricerca sulla Materia Oscura», e sotto di essa qualcuno aveva scribacchiato R.I.P. Un'altra mano aveva aggiunto a matita «Direttore: Lazzaro». Lyra non ci capì nulla. Bussò alla porta, e una voce femminile disse: «Avanti». Si trattava di una stanzetta, tutta piena di pile malferme di carte e di libri, e con le pareti piene di lavagne coperte di numeri ed equazioni. Fissato con delle puntine sul lato interno della porta c'era un disegno che sembrava cinese. Attraverso una porta aperta Lyra poteva vedere un'altra stanza, dove un complicato tipo di macchina ambarica se ne stava in silenzio. Da parte sua, Lyra provò una certa sorpresa nello scoprire che l'Accademico che cercava era una donna, ma l'aletiometro non aveva parlato di un uomo, e questo dopotutto era uno strano mondo. La donna era seduta davanti a un congegno che mostrava cifre e figure su un piccolo schermo di vetro, davanti al quale c'erano tutte le lettere dell'alfabeto disegnate su certi piccoli blocchi sporchi disposti su un vassoio d'avorio. L'Accademica ne batté uno e lo schermo si svuotò. «E tu chi sei?» Lyra chiuse la porta alle sue spalle. Ricordandosi di quel che le aveva detto l'aletiometro, si sforzò seriamente di non agire come avrebbe fatto normalmente, e disse la verità. «Lyra Linguargentina» rispose. «Tu come ti chiami?» La donna batté le palpebre. Doveva avere un po’ meno di quarant'anni, ipotizzò Lyra, forse qualcuno di più della signora Coulter; aveva i capelli neri e corti e le guance arrossate. Portava un camice bianco, aperto su una camicetta verde, con quei pantaloni di tela blu che aveva già visto addosso a un sacco di gente di questo mondo. Sentendo la domanda di Lyra, la donna si passò una mano fra i capelli e disse: «Be’, tu sei la seconda cosa inattesa che mi è capitata questa mattina. Sono Mary Malone, ricercatrice. Che cosa vuoi?» «Voglio che mi parli della Polvere» disse Lyra, che si era già guardata attorno per assicurarsi che erano sole. «So benissimo che tu sai tutto quanto. Posso provarlo. Devi dirmelo». «La polvere? Ma che stai dicendo?» «Magari tu la chiami in un altro modo. Nel mio mondo gli Accademici la chiamano Particelle di Rusakov, ma normalmente usano la parola Polvere. Non si lasciano vedere facilmente, ma vengono dallo spazio e si fissano addosso alla gente. Sui bambini non tanto, però. Più che altro sui grandi. E poi c'è una cosa che ho scoperto solo oggi: stavo giù al Museo in fondo alla strada e c'erano dei vecchi crani con dei buchi in testa, come quelli che fanno i tartari, e c'era un sacco di Polvere in più vicino a quelli lì che vicino a quelli che non si erano fatti fare quel tipo di buco. Quando è stata l'Età del Bronzo?» La donna la fissava con gli occhi spalancati. «L'Età del Bronzo? Bontà divina, non lo so; circa cinquemila anni fa» disse. «Ah, be’, allora quelli hanno fatto un errore quando hanno scritto la didascalia. Quel teschio con due buchi è vecchio di trentatremila anni». A quel punto si fermò, perché la dottoressa Malone aveva tutta l'aria di essere sul punto di svenire. Le guance non avevano più neanche una traccia di rosso, e si era portata una mano al petto mentre l'altra stringeva convulsamente il bracciolo della poltroncina, e la bocca le era rimasta aperta. Lyra restò ferma, ostinata e perplessa, aspettando che si riprendesse. «Chi sei tu?» chiese infine la donna. «Lyra Linguar...» «No, no, senti, da dove vieni? Che cosa sei? Come fai a sapere queste cose?» Lyra fece un sospiro. Si era dimenticata di quanto potevano essere tortuosi e arzigogolati gli Accademici. Era difficile dir loro la verità, quanto poi a una bugia l'avrebbero potuta capire molto più facilmente. «Io vengo da un altro mondo» cominciò. «E in quel mondo c'è una Oxford come questa, solo che è diversa, ed è da lì che vengo io. E poi...» «Piano, piano, piano. Tu vieni da dove?» «Da un altro posto» disse Lyra, con maggiore prudenza. «Non da qui». «Oh, da un altro posto» disse la donna. «Capisco. Be’, mi pare di capire». «E devo sapere della Polvere» spiegò Lyra. «Perché quelli della Chiesa... quelli del mio mondo, no?... hanno una gran paura della Polvere perché credono che sia il peccato originale. E quindi è una cosa molto importante. E poi mio padre... No!» disse ardentemente, e arrivò a battere il piede a terra, «questo non è quello che volevo dire. Sto sbagliando tutto quanto». La dottoressa Malone osservò il disperato cipiglio e i pugni serrati di Lyra, i lividi che aveva sulla guancia e la gamba, e disse: «Poveri noi, bambina mia, calmati un pochino...» Si interruppe e si stropicciò gli occhi, tutti arrossati per la stanchezza. «Ma perché ti sto ad ascoltare?» proseguì. «Devo essere pazza. Il fatto è che questo è il solo posto al mondo in cui potresti trovare le risposte che cerchi, e quelli ci stanno per chiudere tutto... La cosa di cui hai parlato, la tua Polvere, assomiglia a una cosa che io sto studiando da un po’ di tempo, e quello che mi hai detto sul cranio del museo mi ha fatto venire un colpo perché... No, no, guarda, è semplicemente troppo. Sono troppo stanca. Voglio sentire quello che hai da dire, credimi, ma non ora, ti prego. Ti ho detto che stanno per chiudere? Ho una settimana per mettere insieme una proposta per un comitato che assegna i fondi, ma non abbiamo la minima speranza, neanche se il diavolo...» Fece un grosso sbadiglio. «Ora faccio il caffè» disse. «Altrimenti crollerò addormentata. Ne vuoi un po’ anche tu?» Riempì un bollitore elettrico, e mentre metteva un cucchiaino di caffè solubile in due tazze Lyra fissò il disegno cinese sul battente della porta. «Cos'è quello?» chiese. «È cinese. I simboli dell'I Ching. Lo sai cos'è? Ce l'avete anche nel tuo mondo?» Lyra la osservò con diffidenza, temendo che stesse facendo del sarcasmo. Poi disse: «Ci sono delle cose che sono uguali e altre che sono diverse, tutto qui. Non è che io sappia tutto del mio mondo. Magari questi I-Ching ce li hanno anche laggiù». «Mi dispiace» disse la dottoressa Malone. «Sì, forse sì». «Che cos'è la Materia Oscura?» chiese Lyra. «È così che dice il cartellino, no?» La dottoressa Malone tornò a sedersi, uncinò con un piede una sedia e l'avvicinò per Lyra. «La Materia Oscura è ciò che sta cercando il mio gruppo di ricerca. Nessuno sa cosa sia. Vedi, nell'universo, là fuori, c'è più roba di quanta riusciamo a vederne, questo è il punto. Possiamo vedere le stelle, le galassie, e tutte le cose che brillano, ma perché il tutto rimanga insieme, senza disperdersi in tutte le direzioni, dovrebbe esserci molta più roba... altrimenti la gravità non ce la fa, capisci. Solo che nessuno riesce a individuarla. E così ci sono un sacco di diversi progetti di ricerca che cercano di scoprire di che si tratta, e questo è uno». Lyra adesso era concentratissima. Finalmente la donna stava parlando sul serio. «E voi cosa pensate che sia?» chiese. «Be’, quel che noi pensiamo che sia...» iniziò, ma alla fine il bollitore si era scaldato, e quindi lei si alzò e preparò il caffè, continuando a parlare: «Noi pensiamo che sia un qualche tipo di particella elementare. Qualcosa di molto diverso da tutto quel che è stato scoperto finora. Ma sono proprio difficili da rivelare... Dov'è che vai a scuola, tu? La studiate, la fisica?» Lyra sentì Pantalaimon mordicchiarle la mano, avvertendola di non lasciarsi prendere dall'irritazione. Faceva presto, l'aletiometro, a dirle di esser sincera, ma lei sapeva benissimo che cosa sarebbe successo se avesse raccontato tutta la verità. Doveva stare attenta a ogni passo che faceva, e limitarsi a evitare di dire vere e proprie bugie. «Sì» disse. «Qualcosa ne so. Ma non della Materia Oscura». «Insomma, stiamo cercando di rilevare questa cosa quasi impossibile da individuare in mezzo al rumore di tutte le altre particelle che si urtano fra di loro. Di solito, si mettono i rilevatori a centinaia di metri sottoterra, ma quello che abbiamo fatto noi, invece, è stato di mettere attorno al rilevatore un campo elettromagnetico che taglia fuori le cose che noi non vogliamo e lascia passare quelle che ci interessano. Poi amplifichiamo il segnale e lo passiamo al computer». Le porse una tazza piena di caffè. Non c'erano né latte né zucchero, ma trovò un paio di biscotti allo zenzero in un cassetto, e Lyra ne mangiò uno voracemente. «E abbiamo trovato una particella che pare proprio quella giusta» proseguì la dottoressa Malone. «A noi sembra quella giusta. Ma è talmente strana... Ma perché ti sto raccontando tutto questo? Non dovrei. Non è stato pubblicato il lavoro, non è stato accettato dai revisori, non è stato ancora neanche scritto. Sono un tantino pazza, questo pomeriggio». «Be’...» riprese, e fece uno sbadiglio così lungo che Lyra pensò che non sarebbe finito mai... «le nostre particelle sono davvero degli strani diavoletti, e su questo non ci piove. Noi le chiamiamo particelle-ombra. Ombre. Lo sai che per poco non mi hai fatto cader giù dalla sedia poco fa? Quando hai parlato dei crani del museo. Perché uno del nostro gruppo, vedi, fa anche un po’ l'archeologo, da dilettante. E un giorno ha scoperto una cosa che ci è sembrata assolutamente incredibile. Solo che non potevamo ignorarla, perché si accorda con le cose più assurde che riguardano queste Ombre. Vuoi sapere cos'è? Sono dotate di consapevolezza. Proprio così. Le Ombre sono particelle di consapevolezza. Hai mai sentito niente di più stupido? Per forza che non riusciamo a farci rinnovare l'assegnazione dei fondi». Sorseggiò il caffè. Lyra si stava bevendo tutte le sue parole come un fiore assetato. «Sì» continuò la dottoressa Malone, «quelle sanno che noi ci siamo. Ci rispondono. E qui viene la parte più assurda: non si possono vedere a meno che non ti aspetti di farlo. A meno che tu non ti metta in un certo stato mentale. Devi essere fiducioso e rilassato allo stesso tempo. Devi essere capace... dov'è quella citazione...» Cercò nel mucchio di carte che aveva sulla scrivania e trovò un foglietto su cui qualcuno aveva scritto con una penna verde. Lesse: «“...capace di accettare di trovarti in mezzo a incertezze, misteri, dubbi, senza metterti irosamente a dar la caccia a fatti e ragioni...” Devi raggiungere questo stato mentale. Lo ha detto il poeta Keats, fra l'altro. L'ho trovato l'altro giorno. Quindi se arrivi a metterti nel giusto stato mentale, e poi ti metti a guardare la Caverna...» «La caverna?» disse Lyra. «Oh, scusami. Il computer. Noi lo chiamiamo “la Caverna”. Ombre sulle pareti della Caverna, capisci, come in Platone. Di nuovo il nostro archeologo. È un intellettuale rinascimentale, lui. Ma è andato a un colloquio per un'offerta di lavoro a Ginevra, e credo proprio che non tornerà nemmeno... Dov'ero rimasta? Ah, sì, la Caverna, certo. Una volta che ti ci sei collegata, se ti metti a pensare, le Ombre rispondono. Non c'è il minimo dubbio. Le Ombre si gettano sul tuo pensiero come uno stormo di uccelli...» «E i crani?» «Ci stavo arrivando. Oliver Payne, lui, il mio collega, un giorno si era messo a giocherellare e a provare un sacco di cose con la Caverna. Ed è stato stranissimo. Non aveva alcun senso, o almeno non per un fisico. Aveva provato con dell'avorio, un semplice pezzo di avorio grezzo, e lì non c'erano Ombre per niente. Non reagiva affatto. Ma un pezzo degli scacchi di avorio intagliato sì. Una grossa scheggia di legno saltata da un'asse no, ma un righello di legno sì. E su una statuetta di legno intagliata ce n'erano di più... e guarda che qui si sta parlando di particelle elementari, per amor del cielo. Delle cosette piccolissime fatte quasi di nulla. Ma sapevano che cosa erano quegli oggetti. Tutto ciò che era associato con il lavoro e con il pensiero umano risultava circondato di Ombre... «E poi Oliver, il dottor Payne, si procurò dei teschi fossili da un amico giù al museo e li sottopose alla prova per vedere fino a quando risaliva indietro nel tempo l'effetto. C'era un punto di svolta intorno a trenta, quarantamila anni fa. Prima di allora, niente Ombre. Dopo, tantissime. E quella, a quanto pare, è più o meno l'epoca in cui sono apparsi i primi esseri umani. Voglio dire, capisci, i nostri remoti antenati, certo, ma che erano gente non diversa da noi, in realtà...» «È la Polvere» disse Lyra, con autorevolezza. «Ecco cos'è». «Solo che, vedi, non è che puoi metterti a dire questo tipo di cose in una domanda di finanziamento, se vuoi che ti prendano sul serio. Non ha senso. Non può esistere. È impossibile, e se non è impossibile è irrilevante, e se non è nessuna di queste due cose è imbarazzante». «Voglio vedere la Caverna» disse Lyra. Si alzò in piedi. La dottoressa Malone si stava passando le mani tra i capelli, sbattendo forte gli occhi per cercare di schiarirseli. «Be’, non vedo perché no» disse. «Magari domani non ce l'avremo neanche più, la Caverna. Vieni di là con me». Condusse Lyra nell'altra stanza, che era più ampia, e tutta piena di apparecchi elettronici. «Eccola qui. Per di qua» disse, additando uno schermo che brillava di un vuoto grigiastro. «È là dietro che sta il rilevatore, dietro tutti quei fili. Per vedere le Ombre dovresti esser collegata con degli elettrodi, come per misurare le onde cerebrali». «Voglio provare» disse Lyra. «Non vedresti niente. E comunque sono stanca. È troppo complicato». «Per piacere! So benissimo quel che sto facendo!» «Ah, be’ allora... Vorrei saperlo io. No, per amor del cielo. Questo è un costoso e difficile esperimento scientifico. Non puoi mica irrompere qui dentro e pretendere di giocarci come se fosse un flipper... E poi da dove sei venuta, tu, comunque? Non dovresti essere a scuola? Come hai fatto a trovare la strada per arrivare fin qui?» E si sfregò un'altra volta gli occhi, come se si fosse appena svegliata. Lyra stava tremando. “Di’ la verità” pensò. «Ho trovato la strada con questo» disse, e tirò fuori l'aletiometro. «E questo che accidenti è? Una bussola?» Lyra lasciò che lo prendesse in mano. La dottoressa Malone spalancò gli occhi nel sentirne il peso. «Dio mio, ma è d'oro. Dov'è che hai...» «Io credo che faccia la stessa cosa della tua Caverna. Volevo scoprire proprio questo. Senti, se io riesco a trovare la risposta giusta a una tua domanda» disse Lyra disperatamente, «una cosa di cui tu sai la risposta e io no, mi farai provare la tua Caverna?» «Cioè, siamo passati alle palle di cristallo, adesso? Cos'è quest'oggetto?» «Ti prego! Fammi solo una domanda!» La dottoressa Malone si strinse nelle spalle. «Oh, va bene» disse. «Dimmi... Dimmi che cosa facevo prima che mi mettessi a lavorare in questo campo». Lyra si riprese con impazienza l'aletiometro e si mise a girare le manopole. Sentì che la sua mente trovava le immagini giuste ancor prima che le lancette fossero arrivate a indicarle, e percepì l'ago lungo che si contorceva nel rispondere. Quando prese a muoversi attorno al quadrante i suoi occhi lo seguirono, osservando, calcolando, seguendo le lunghe catene di significati giù giù fino al livello in cui si trovava la verità. Poi sbatté le palpebre, diede un sospiro e uscì dal suo temporaneo stato di trance. «Eri una suora» disse. «Non l'avrei mai indovinato. Le suore dovrebbero rimanersene in convento per sempre. Ma tu hai smesso di credere in quello che dice la Chiesa e loro ti hanno lasciato andare via. Questo non è come il mio mondo, neanche un poco». La dottoressa Malone si sedette sull'unica seggiola, fissandola. «È tutto vero, no?» «Sì. E tu l'hai scoperto con quel...» «Con il mio aletiometro. Funziona grazie alla Polvere, credo. Sono arrivata fin qui per scoprirne di più sulla Polvere, e lui mi ha detto di venire da te. Quindi mi sa che la tua Materia Oscura dev'essere la stessa cosa. E adesso posso provare la tua Caverna?» La dottoressa Malone scosse il capo, ma non per dire di no, solo per la sensazione di impotenza che si sentiva addosso. Allargò le braccia. «Benissimo» disse. «Credo che sto sognando. Tanto vale che vada avanti». Fece girare la sedia da ufficio e premette diversi interruttori, riempiendo l'aria di un ronzio elettrico unito al suono del ventilatore di un computer; sentendo quei rumori, Lyra emise un lieve singulto soffocato. Il suono che riempiva la stanza era lo stesso che aveva sentito in quella spaventevole camera scintillante di metalli a Bolvangar, dove per poco la ghigliottina argentata non l'aveva separata da Pantalaimon. Lo sentì tremare nella sua tasca, e lo strinse dolcemente a sé per rassicurarlo. Ma la dottoressa Malone non se n'era accorta. Era occupata a sistemare gli interruttori e a battere con le dita sulle lettere di un altro di quei vassoi d'avorio. Mentre lo faceva, lo schermo cambiò colore e su di esso comparvero alcune piccole lettere e figure. «Ora siediti tu» disse, e offrì la seggiola a Lyra. Poi aprì un vasetto e disse: «Devo metterti un po’ di gel sulla pelle per migliorare il contatto elettrico. Si lava via facilmente. Sta’ ferma, adesso». La dottoressa Malone prese sei fili, che terminavano con lamine appiattite, e li collegò in vari punti della testa di Lyra. Lei rimase immobile, con determinazione, ma il suo respiro si era fatto più rapido e il cuore le batteva forte. «Tutto a posto, ora sei collegata» disse la dottoressa Malone. «La stanza è piena di Ombre. Tutto l'universo è pieno di Ombre, a dir la verità. Ma questo è l'unico modo in cui possiamo arrivare a vederle, svuotare la mente e fissare lo schermo. Vai, ora». Lyra guardò. Il vetro era scuro e vuoto. Vide confusamente il proprio riflesso, ma nient'altro. A titolo di esperimento, fece finta di accingersi a una lettura dell'aletiometro, e si immaginò di domandare: “Che cosa ne sa questa donna della Polvere? Quale domanda sta facendo, lei?” Mentalmente, spostò le lancette dell'aletiometro attorno al quadrante, e mentre lo faceva lo schermo prese a baluginare. Stupefatta, perse la concentrazione, e il baluginio si spense. Non notò l'ondata di eccitazione che aveva fatto sobbalzare la dottoressa Malone sulla sedia: si accigliò, e ricominciò a concentrarsi. Questa volta, la risposta arrivò istantaneamente. Un torrente di luci danzanti, in tutto simili alle tremule cortine dell'Aurora Boreale, infiammò tutto lo schermo. Le luci presero forme regolari, mantenendole appena per un istante per poi disintegrarsi e tornare a ricomporsi in forme o colori diversi; formavano anelli, oscillavano, esplodevano in spruzzi di pulviscolo, scoppiavano in lampi radiosi che d'improvviso piegavano in una direzione o nell'altra come stormi d'uccelli che virassero nel cielo. E Lyra, guardando, sentì nuovamente quella sensazione, come di tremare sull'orlo della comprensione, che ricordava di aver avuto di tanto in tanto quando aveva cominciato a leggere l'aletiometro. Fece un'altra domanda: «È davvero la Polvere, questa? La cosa che crea questi disegni è la stessa che muove l'ago dell'aletiometro?» La risposta venne in nuovi anelli e mulinelli di luce. Pensò che volesse dire di sì. Poi le venne un'altra idea, e si voltò a parlare con la dottoressa Malone, e la vide a bocca spalancata, con una mano alla testa. «Che c'è?» disse. Lo schermo sbiadì. La dottoressa Malone sbatté le palpebre. «Che c'è?» tornò a dire Lyra. «Oh... è solo che tu hai messo su il migliore spettacolo che abbia mai visto, tutto qui» disse la dottoressa Malone. «Che stavi facendo? A che stavi pensando?» «Stavo pensando che puoi renderlo molto più chiaro di così» disse Lyra. «Più chiaro ancora? Non è mai stato così chiaro!» «Ma cosa vuol dire? Tu riesci a leggerlo?» «Be’» disse la dottoressa Malone, «non è una cosa che si legge come si può leggere un messaggio, non è così che funziona. Ciò che succede è che le Ombre rispondono all'attenzione che tu dedichi loro. Ed è già più che rivoluzionario così: è alla nostra consapevolezza che rispondono, capisci». «No» spiegò Lyra, «io dicevo di questi colori e queste forme quassù. Sono capaci di fare altre cose, queste Ombre. Possono far venir fuori tutte le forme che vuoi tu. Potrebbero formare delle immagini, se tu volessi. Guarda». Si voltò di nuovo, e tornò a concentrarsi, ma stavolta fece finta con se stessa che lo schermo fosse l'aletiometro, con tutti i trentasei simboli disposti lungo il margine. Li conosceva così bene che le sue dita si mossero automaticamente in grembo per mettere a punto le immaginarie lancette così che puntassero verso la candela (per la comprensione), l'alfa e l'omega (per il linguaggio) e la formica (per la diligenza), mentre formulava la domanda: “Cosa dovrebbe fare, questa gente, per poter capire il linguaggio delle Ombre?” Lo schermo rispose veloce come il pensiero stesso, e da tutto l'intrico di linee e di lampi si formò una serie di immagini di chiarezza perfetta: dei compassi, l'alfa e l'omega ancora, il lampo, l'angelo. Ciascuna immagine lampeggiò sullo schermo per un diverso numero di volte, e poi ne giunsero ancora altre tre: cammello, giardino, luna. Lyra ne comprese il senso chiaramente, e venne fuori dal suo stato di concentrazione per spiegarlo. Questa volta, quando si girò, vide che la dottoressa Malone era accasciata contro lo schienale, bianca in viso, le mani aggrappate al bordo del tavolo. «Quello che sta dicendo» le spiegò Lyra, «lo dice nel mio linguaggio, il linguaggio delle immagini. Come l'aletiometro. Ma quello che dice è che potrebbe anche usare il linguaggio comune, le parole, se tu lo regolassi nel modo giusto. Potresti regolarlo in modo da fargli produrre sullo schermo delle parole. Ma dovresti pensare e lavorare un bel po’ con i numeri – questo erano i compassi, vedi – e il lampo significa energia ambarica, voglio dire energia elettrica, ce ne vuole di più. E l'angelo... be’ questo significa messaggi. Ha delle cose da dirti. Ma poi ha continuato con quella seconda parte... Vuol dire Asia, non il più estremo oriente ma quasi. Non so quale Paese possa essere... la Cina, forse. E c'è un modo che hanno in quel Paese di parlare con la Polvere, voglio dire, le Ombre, proprio come fai tu qui e come faccio io con... con le immagini; solo che il loro sistema utilizza dei bastoncini. Credo che volesse indicare quel disegno sulla porta, ma non lo capisco bene, in realtà. L'ho pensato fin dalla prima volta che l'ho visto che doveva esserci qualcosa d'importante, ma non sapevo cosa. E così, ci devono essere un sacco di modi di parlare con le Ombre». La dottoressa Malone era rimasta senza respiro. «L'I Ching» disse. «Sì, è cinese. Una forma di divinazione... come leggere il futuro nella palla di cristallo, in realtà... E sì, lo fanno con i bastoncini. È lì solo come decorazione» disse, come per rassicurare Lyra che lei non ci credeva davvero. «Mi stai dicendo che quando la gente consulta l'I Ching entra in contatto con le particelle-Ombra? Con la Materia Oscura?» «Già» disse Lyra. «Ci sono un sacco di modi, come ti dicevo. Non me n'ero resa conto, finora. Pensavo che ce ne fosse solo uno». «Quelle immagini sullo schermo...» cominciò la dottoressa Malone. Lyra colse il barlume di un pensiero ai margini della propria mente, e tornò a rivolgersi allo schermo. Aveva a malapena cominciato a formulare una domanda quando nuove immagini presero ad accendersi, in una successione così rapida che la dottoressa Malone fece fatica a seguirle; ma Lyra capì quel che stavano dicendo, e tornò a volgersi verso di lei. «Dice che anche tu sei importante» disse alla scienziata. «Dice che hai qualcosa di importante da fare. Non so cos'è, ma non lo direbbe se non fosse vero. Quindi probabilmente faresti meglio a fare in modo che possa usare le parole, così potrai capire cosa dice». La dottoressa Malone era rimasta in silenzio. Poi chiese: «Va bene. Tu, da dove vieni?» Lyra storse la bocca. Si rese conto che la dottoressa Malone, che fino a quel punto aveva agito spinta dalla stanchezza e dalla disperazione, normalmente non avrebbe mai mostrato il suo lavoro a una strana bambina venuta dal nulla, e che stava cominciando a pentirsene. Ma Lyra doveva dire la verità. «Vengo da un altro mondo» disse. «È proprio vero. Sono arrivata fino a questo. Ho dovuto... mi è toccato scappare via, perché nel mio mondo c'era gente che mi dava la caccia, per ammazzarmi. E l'aletiometro viene da... dallo stesso posto. Me l'ha dato il Maestro del Jordan College. Nella mia Oxford c'è un Jordan College, ma qui non c'è. Ho cercato. E ho trovato il modo di leggere l'aletiometro tutto da sola. Ho un mio modo di svuotare la mente, e a quel punto capisco cosa vuol dire, subito, direttamente. Proprio come hai detto tu quando hai parlato di... dubbi e misteri e così via. Quindi quando ho guardato nella Caverna ho fatto la stessa cosa e funziona proprio allo stesso modo, e quindi la mia Polvere e le tue Ombre devono essere la stessa cosa, anche loro. E quindi...» La dottoressa Malone era del tutto sveglia, adesso. Lyra riprese l'aletiometro e ci ripiegò sopra il panno di velluto, come una madre che protegga il suo bambino, per poi rimetterlo a posto nello zaino. «Quindi, insomma» disse, «tu potresti fare in modo che questo schermo parli con te a parole, se vuoi. E allora potresti parlare con le Ombre come io parlo con l'aletiometro. Ma quel che io voglio sapere è questo: perché la gente del mio mondo la odia? La Polvere, voglio dire, le Ombre. La Materia Oscura. Vogliono distruggerla. Pensano che sia male. Ma io penso che quello che fanno loro sia male. Li ho visti. E allora, cosa sono, le Ombre? Bene, o male, o cosa?» La dottoressa Malone si strofinò il viso, arrossandosi ancor di più le guance. «Tutta questa storia è imbarazzante» disse. «Lo sai quanto è imbarazzante anche solo nominare il bene e il male in un laboratorio scientifico? Ne hai un'idea? Una delle ragioni per cui ho deciso di fare la scienziata è per non dover pensare a questo tipo di cose». «Ma devi pensarci» disse Lyra con severità. «Non puoi investigare le Ombre, la Polvere, quello che è, senza pensare a questo tipo di cose, il bene e il male e così via. E ha detto che dovevi farlo, ricordati. Non ti puoi rifiutare. Quand'è che chiuderanno questo posto?» «Il comitato per i finanziamenti decide alla fine di questa settimana... Perché?» «Perché allora hai a disposizione questa notte» disse Lyra. «Puoi sistemare questa macchina perché scriva parole sullo schermo invece di immagini come ha fatto con me. Puoi farlo facilmente. Poi potresti mostrarglielo, e quelli i soldi per andare avanti te li dovranno dare. E tu potrai scoprire tutto sulla Polvere, o le Ombre, e poi raccontarlo anche a me. Vedi» proseguì, un po’ altezzosa, come una duchessa che parli di una cameriera insoddisfacente, «l'aletiometro non può dirmi esattamente quello che ho bisogno di sapere. Ma tu lo potresti scoprire per me. Altrimenti forse potrei fare questa cosa degli I-Ching, con i bastoncini. Ma mi è più facile lavorare con le immagini. Almeno, credo. Ora mi tolgo questa roba» aggiunse, e si staccò gli elettrodi dalla testa. La dottoressa Malone le diede un fazzoletto di carta per pulirsi dal gel, e riordinò i fili. «Allora te ne vai?» disse. «Be’, mi hai fatto passare un'ora proprio strana, stai tranquilla». «Farai in modo che si esprima a parole?» disse Lyra, raccogliendo lo zaino. «Sarà utile più o meno quanto completare la richiesta di fondi, oserei dire» disse la dottoressa Malone. «No, senti. Voglio che tu ritorni domani. Puoi farlo? Più o meno alla stessa ora. Voglio che tu faccia vedere questa cosa a qualcun altro». Le pupille di Lyra si fecero più piccole. Era una trappola? «Insomma, va bene» disse. «Ma ricordati che ci sono delle cose che ho bisogno di sapere». «Sì, certo. Ma verrai?» «Sì» disse Lyra. «Se dico di sì, è sì. Potrò darti una mano, mi immagino». E se ne andò. Il portiere al bancone alzò brevemente lo sguardo e tornò al giornale. «Lo scavo di Nuniatak» disse l'archeologo, facendo ruotare la poltroncina girevole. «Sei la seconda persona che mi chiede di parlargliene in questo mese». «Chi era l'altra?» chiese Will, subito guardingo. «Credo che fosse un giornalista. Non so bene». «E perché voleva sapere la storia?» disse. «Aveva a che fare con uno degli uomini che sparirono in quella spedizione. Era il culmine della Guerra Fredda, quando svanì quel gruppo. Le Guerre Stellari. Probabilmente tu sei troppo giovane per ricordartene. Sia gli Americani che i Russi stavano costruendo delle enormi installazioni radar per tutta la zona artica... A ogni modo, che cosa posso fare per te?» «Be’» disse Will, cercando di mantenere la calma, «stavo solo cercando qualche notizia su quella spedizione, in realtà. Per un progetto della nostra scuola sulle popolazioni primitive. E ho letto di questa spedizione che era scomparsa, e mi sono incuriosito». «Be’, non sei il solo, come vedi. Ci fu un sacco di chiasso in proposito, all'epoca. Ho già controllato tutto per quel giornalista. Era una ricognizione preliminare, non uno scavo vero e proprio. Non è che uno può mettersi a fare uno scavo senza sapere se vale la pena di dedicargli il suo tempo, e così questo gruppo partì per esaminare un certo numero di siti e fare rapporto. Una mezza dozzina di capoccioni, in tutto. A volte, in questo tipo di spedizioni, si uniscono le forze con gente di altre discipline, capisci, geologi o quello che sono, per dividere i costi. Loro si guardano le cose loro, e noi ci guardiamo le nostre. In questo caso della squadra faceva parte un fisico. Credo che dovesse osservare le particelle atmosferiche di alta energia. L'Aurora Boreale, insomma. Aveva dei palloni con delle radio trasmittenti, a quanto pare. «E poi c'era un altro tizio con loro. Un ex-marine, una specie di esploratore professionista. Dovevano andare in un territorio davvero selvaggio, e nell'Artico gli orsi polari sono sempre un pericolo. Gli archeologi sono in grado di affrontare parecchie cose, ma nessuno ci insegna a sparare, e uno capace di farlo, e di navigare, e preparare il campo, e in generale pensare a tutto ciò che riguarda la sopravvivenza può essere molto utile. «Solo che invece sparirono tutti. Si tenevano in contatto radio con una stazione di rilevamento locale, ma un giorno il segnale non arrivò, e da allora non se n'è più saputo nulla. C'era stata una tormenta, ma questo non è nulla di insolito. La spedizione di ricerca trovò il loro ultimo campo, più o meno intatto, anche se gli orsi avevano mangiato le provviste, ma nessunissimo segno della gente. «E questo è tutto ciò che posso dirti, temo proprio». «Sì» disse Will. «Grazie mille. Umm... quel giornalista» proseguì, fermandosi sulla porta, «lei ha detto che gli interessava uno di quegli uomini. Quale?» «Il tizio che faceva l'esploratore. Un certo Parry». «E com'era fatto? Il giornalista, voglio dire». «E questo, perché lo vuoi sapere?» «Be’...» Will non riuscì a pensare a una ragione plausibile. Non avrebbe dovuto chiederlo. «Non c'è nessun motivo. Mi è venuto in mente e basta». «Per quel che mi ricordo, era un uomo grosso e biondo. Capelli chiarissimi». «Bene, grazie» disse Will, e si voltò per andarsene. L'uomo lo osservò lasciare la stanza, senza dir niente, un po’ accigliato. Will lo vide afferrare la cornetta del telefono, e si allontanò in fretta dall'edificio. Si accorse che stava tremando. Il giornalista, cosiddetto, era uno degli uomini che erano venuti a casa sua: un uomo alto con i capelli biondi così chiari che sembrava non aver né ciglia né sopracciglia. Non era quello che Will aveva fatto cadere giù dalle scale; era quello che era comparso sulla porta del soggiorno mentre Will correva di sotto e scavalcava il corpo con un salto. Ma non era un giornalista. C'era un grosso museo lì vicino. Will entrò, tenendo il blocco come se stesse lavorando, e si sedette in una galleria piena di quadri. Tremava forte e si sentiva male, perché gli pesava addosso la consapevolezza di aver ucciso una persona, di essere un assassino. L'aveva tenuta a bada fino a quel momento, ma ora gli era addosso. Lui aveva tolto la vita a quell'uomo. Rimase fermo per mezz'ora, e fu una delle peggiori mezz'ore che avesse mai passato in vita sua. La gente andava e veniva, parlando con voci tranquille, ignorandolo; un guardiano restò fermo nel vano di una porta per qualche minuto, le mani dietro la schiena, poi lentamente si allontanò; e Will combatté contro l'orrore di ciò che aveva fatto, e non mosse un muscolo. Gradualmente, però, si calmò. Stava difendendo sua madre. La stavano terrorizzando; dato lo stato in cui si trovava, questo equivaleva a una persecuzione. Lui aveva il diritto di difendere la sua casa. Suo padre avrebbe voluto che lo facesse. Lo aveva fatto perché era la cosa giusta da fare. Lo aveva fatto per impedir loro di rubare la cartella di cuoio verde. Lo aveva fatto per poter ritrovare suo padre; e non aveva forse il diritto di farlo? Tutti i suoi giochi infantili gli ritornarono in mente, quelli in cui lui e suo padre si salvavano dalle valanghe o combattevano contro i pirati. Be’, ora era tutto reale. “Ti troverò” disse nella sua mente. “Tu dammi soltanto una mano e io ti troverò, e baderemo alla mamma insieme, e tutto andrà a posto...” E dopotutto adesso aveva un posto dove nascondersi, un posto talmente sicuro che nessuno l'avrebbe trovato mai. E il contenuto della cartella (che ancora non aveva avuto il tempo di leggere) era al sicuro anch'esso, sotto il materasso, a Cittagazze. Alla fine, notò che la gente si muoveva più decisamente, e tutta nella stessa direzione. Se ne stavano andando, perché il custode stava dicendo che il museo avrebbe chiuso nel giro di dieci minuti. Will si ricompose e se ne andò. Trovò la strada per High Street, dove si trovava l'ufficio del legale, e si chiese se doveva andare a trovarlo, malgrado quel che aveva detto prima. Gli era parso piuttosto amichevole... Ma nel momento in cui si era deciso ad attraversare la strada ed entrare, si bloccò di colpo. L'uomo alto dalle sopracciglia chiare stava uscendo da una macchina. Will svoltò immediatamente da un lato, come per caso, e si guardò intorno usando la vetrina del gioielliere che aveva davanti. Vide il riflesso dell'uomo dare un'occhiata in giro, sistemarsi il nodo della cravatta ed entrare nell'ufficio dell'avvocato. Non appena fu entrato, Will si allontanò, il cuore di nuovo in tumulto. Di posti sicuri non ce n'erano. Si diresse, all'incirca, verso la biblioteca universitaria, e si mise ad attendere Lyra. Cinque Posta aerea «Will» disse la voce di Lyra. Aveva parlato piano, ma lui fece ugualmente un salto. Era seduta accanto a lui sulla panchina, e lui non se n'era neppure accorto. «E tu da dove salti fuori?» «Ho trovato la persona che cercavo! È un'Accademica, si chiama dottoressa Malone. E ha una macchina che può vedere la Polvere, e fra poco la farà parlare...» «Non ti ho visto arrivare». «Stavi guardando da un'altra parte» disse. «Si vede che stavi pensando a qualcos'altro. Meno male che ti ho trovato io. Senti, imbrogliare la gente è facilissimo. Sta’ a vedere...» C'erano due poliziotti che camminavano senza fretta verso di loro, un uomo e una donna in servizio di pattuglia, con le bianche camicie estive e senza giacca, con tanto di radio, manganelli e occhi sospettosi. Prima che arrivassero alla panchina, Lyra si alzò in piedi e si rivolse ai due. «Per favore, potete dirmi dov'è il Museo?» chiese. «Io e mio fratello dovevamo ritrovarci lì con i nostri genitori, ma ci siamo perduti». Il poliziotto guardò Will, e questi, controllando la rabbia, si strinse nelle spalle come a dire: “È proprio così, ha ragione lei, ci siamo perduti, che cosa sciocca, vero?” L'uomo sorrise. La donna disse: «Quale Museo? L'Ashmolean Museum?» «Ah, sì, quello lì» disse Lyra, e fece finta di ascoltare con attenzione le istruzioni della donna. Will si alzò in piedi per ringraziare, e si allontanò con Lyra. Non si voltarono a guardarli, ma i due poliziotti avevano già perso ogni interesse. «Visto?» disse lei. «Se stavano cercando te, io li ho messi fuori strada. Perché non stanno mica cercando un ragazzo che ha una sorella. Sarà meglio che io resti con te, d'ora in poi» continuò in tono di rimprovero dopo che ebbero girato l'angolo. «Da solo, non saresti al sicuro». Lui non disse nulla. Il cuore gli batteva forte dalla rabbia. Proseguirono verso un edificio rotondo dalla gran cupola ricoperta di piombo, che si trovava in una piazza delimitata dai palazzi colore del miele di vari college, da una chiesa, e da un giardino racchiuso da un alto muro, oltre il quale si levavano le vaste chiome degli alberi. Il sole pomeridiano donava alla scena i suoi toni più caldi, e l'aria sembrava arricchirsene, quasi prendendo essa stessa un intenso colore dorato di vino maturo. Ogni foglia era immobile, e anche il rumore del traffico, nella piccola piazza, arrivava attutito. Lei percepì, alla fine, i sentimenti che agitavano Will, e gli disse: «Ma che hai?» «Se parli con la gente non fai altro che attirare la loro attenzione» rispose lui con voce incerta e rotta. «Dovresti startene semplicemente zitta e buona, e loro così non ti vedono neppure. È tutta la vita che lo faccio. So bene come si fa. Con il tuo sistema tu non fai altro... insomma, ti metti in mostra. Questo non è un gioco. Non stai facendo sul serio». «Tu credi?» disse lei, accendendosi di rabbia. «Tu credi che io non sia brava a dire bugie e cose simili? Io sono la migliore bugiarda che sia mai esistita. Però con te non sto mentendo, e non lo farò mai, te lo giuro. Tu sei in pericolo, e se io non avessi fatto così ti avrebbero preso. Non hai visto che ti stavano osservando? Guarda che è proprio così. Tu non stai abbastanza attento. Secondo me, se vuoi saperlo, sei tu che non stai facendo sul serio». «Se non faccio sul serio, che ci sono stato a fare qui ad aspettarti, quando avrei potuto essere a chissà quante miglia di distanza? O stare nascosto dove non poteva vedermi nessuno, al sicuro, in quell'altra città? Ho un sacco di cose da fare, e invece me ne sto qui a perder tempo per aiutare te. Non venire a dirmi che non faccio sul serio». «Ma tu ci dovevi passare comunque, per di qua» disse lei, furibonda. Nessuno poteva permettersi di parlarle in quel modo: era un'aristocratica, lei. Era Lyra. «Dovevi farlo, altrimenti non avresti potuto scoprire un bel niente su tuo padre. Lo hai fatto per te stesso, non per me». Stavano litigando con estrema passione, ma sottovoce, a causa del silenzio che regnava nella piazza e della gente che passeggiava da quelle parti. Nel momento in cui Lyra disse quest'ultima frase, tuttavia, Will si bloccò e rimase immobile. Dovette appoggiarsi al vicino muro del college. Il suo viso perse ogni colore. «Che cosa ne sai tu di mio padre?» disse, molto piano. Lei replicò nello stesso tono. «Non ne so nulla. So che tu lo stai cercando e nient'altro. È l'unica cosa che ho domandato». «A chi lo hai domandato?» «All'aletiometro, ovviamente». Will ci mise un momento per ricordarsi di che si trattava. E poi, visto che lui pareva così arrabbiato e sospettoso, lei lo tirò fuori dallo zaino, dicendo: «Va bene, ora ti faccio vedere». E si sedette sullo zoccolo di pietra attorno all'aiuola erbosa al centro della piazza, chinò il capo sullo strumento dorato, e prese a far girare le lancette, muovendo le dita quasi troppo in fretta per seguirla con lo sguardo, fermandosi per diversi secondi a osservare l'ago più sottile ruotare di slancio lungo il quadrante e arrestarsi brevemente qua e là, e tornando poi a spostare ancora le lancette con la stessa velocità. Will si guardò intorno attentamente, ma non c'era nessuno che potesse vederli; un gruppo di turisti osservava l'edificio sormontato dalla cupola e un gelataio ambulante percorreva il marciapiede con il suo carretto, ma tutti avevano altro a cui pensare. Lyra sbatté le palpebre e sospirò, come svegliandosi da un sonno profondo. «Tua madre sta poco bene» disse tranquillamente. «Però è al sicuro. C'è una signora che si occupa di lei. E poi, tu hai preso delle lettere e sei scappato via. E c'era un uomo, credo che fosse un ladro, e tu lo hai ammazzato. E ora sei alla ricerca di tuo padre e...» «Va bene, sta’ zitta, ora basta» disse Will. «Basta così. Non hai nessun diritto di impicciarti della mia vita in questo modo. Non farlo mai più. Questo è proprio come spiare la gente». «Io so quando è il momento di smettere di far domande» disse lei. «Vedi, l'aletiometro è un po’ come una persona, quasi. In un certo senso io mi rendo conto di quando è scontento o ci sono delle cose che non vuole che io sappia. Lo capisco, lo sento. Ma ieri, quando tu sei spuntato fuori dal nulla, ho dovuto domandargli chi eri, altrimenti avrei potuto anche essere in pericolo. Dovevo, per forza. E lui ha detto...» Abbassò la voce ancora un altro po’. «Ha detto che eri un assassino, e io ho pensato: “bene, questa è una cosa buona, è una persona di cui mi posso fidare”. Ma non avevo chiesto nient'altro fino a questo momento, e se tu non vuoi, ti prometto che non lo farò più. Non è mica il mio buco della serratura personale. Se io lo usassi solo per spiare la gente smetterebbe di funzionare. Lo so con la stessa certezza con cui conosco la mia Oxford». «Avresti potuto chiederlo a me, invece che a quel coso. Ti ha detto se mio padre è vivo o morto?» «No, perché non gliel'ho chiesto». Ormai si erano seduti tutt'e due. Will, esausto, si prese la testa tra le mani. «Be’» finì per dire, «mi sa che dovremo fidarci l'uno dell'altra». «Va bene. Io ho fiducia in te». Will annuì, arcigno. Era così stanco, e non c'era la minima possibilità di farsi una bella dormita, in quel mondo. In genere, Lyra non era così sensibile alle condizioni di spirito altrui, ma qualcosa nel modo di fare dell'altro le fece pensare: “Ha paura, ma sta riuscendo a padroneggiarla, proprio come Iorek Byrnison ha detto che bisognava fare, vicino alla baracca del pesce, sul lago ghiacciato”. «E, senti, Will» aggiunse, «io non ti tradirò, mai, con nessuno. Te lo prometto». «Bene». «È una cosa che ho fatto, una volta. Ho tradito un amico. Ed è stata la cosa più brutta che abbia mai fatto. In realtà, ero convinta di salvargli la vita, solo che invece lo stavo portando dritto nel posto più pericoloso che potesse esserci. Ho odiato me stessa per averlo fatto, per essere stata così cretina. E quindi questa volta ce la metterò tutta per non tradirti con qualche leggerezza o dimenticanza». Lui non disse nulla. Si sfregò gli occhi e sbatté con decisione le palpebre per cercare di svegliarsi un po’. «Non possiamo attraversare l'apertura e tornare indietro ancora per molte ore» disse. «E oltretutto non saremmo dovuti passare alla luce del giorno. Non possiamo rischiare di farci vedere da qualcuno. E adesso ci toccherà starcene in giro per ore e ore...» «Io ho fame» disse Lyra. Ma lui disse: «Ho trovato! Possiamo andare al cinema». «Al che?» «Ora te lo faccio vedere. E lì possiamo anche trovare qualcosa da mangiare». C'era un cinema dalle parti del centro, a una decina di minuti di cammino. Will pagò tutti e due i biglietti, e comprò hot dog, popcorn e Coca-Cola, che si portarono in sala; quando si sedettero il film stava giusto iniziando. Lyra andò in estasi. Aveva già visto delle proiezioni di foto-grammi, ma nulla di ciò che aveva conosciuto nel suo mondo l'aveva preparata per il cinema. Divorò il salsicciotto in pochi bocconi, buttò giù i popcorn, tracannò la Coca-Cola, e trattenne il respiro, e rise felice per quel che facevano i personaggi sullo schermo. Per fortuna, tutto il pubblico era piuttosto rumoroso, e c'erano un sacco di bambini, di modo che la sua eccitazione non destò una particolare attenzione. Will chiuse subito gli occhi e si addormentò. Fu svegliato dal rumore dei sedili quando la gente cominciò a uscire e sbatté gli occhi alla luce. L'orologio gli disse che erano le otto e un quarto. Lyra uscì dal cinema di malavoglia. «Non ho mai visto niente di più bello in vita mia» disse. «Non so proprio come mai nel mio mondo non l'abbiano inventato. Certe nostre cose sono migliori delle vostre, ma questo batte tutte le cose che abbiamo noi». Will non si ricordava nemmeno qual era il soggetto del film. C'era ancora luce, di fuori, e un sacco di gente per le strade. «Ti va di vederne un altro?» «Altroché!» Così entrarono nel primo cinema in cui si imbatterono, poche centinaia di metri dietro l'angolo, e rifecero tutto daccapo. Lyra tirò su le ginocchia sul sedile, vi allacciò attorno le braccia, e Will lasciò che la mente gli si svuotasse da ogni pensiero. Erano quasi le undici quando uscirono, questa volta; molto meglio. Lyra aveva fame di nuovo, quindi si comprarono degli hamburger presso un chioschetto e li mangiarono continuando a camminare; e anche questo per lei fu una novità. «Noi per mangiare ci mettiamo sempre a sedere. Finora non avevo mai visto nessuno che se ne va in giro mangiando, così» gli disse. «Questo posto è diverso in un sacco di cose. Il traffico, per esempio. A me non piace. Però il cinema mi piace, e anche gli hamburger. Mi piacciono proprio. E quella Accademica, la dottoressa Malone, farà in modo che la sua macchina comunichi con le parole. Ne sono sicura, guarda. Domani ci ritornerò e vedrò a che punto è. Scommetto che potrei benissimo darle una mano. E probabilmente potrei riuscire anche a farle dare il denaro di cui ha bisogno dagli altri Accademici. Lo sai come fece mio padre per ottenerlo? Lord Asriel? Li ha giocati tutti quanti con uno stratagemma...» Così, mentre risalivano la Banbury Road, lei gli narrò della notte in cui si era nascosta dentro l'armadio e aveva osservato Lord Asriel tirar fuori la testa mozzata di Stanislaus Grumman da un recipiente sottovuoto e mostrarla agli Accademici del Jordan College. E visto che Will era proprio un buon ascoltatore, lei proseguì e gli raccontò tutto il resto della sua storia, da quando era scappata via dall'appartamento della signora Coulter fino all'orrendo momento in cui si era resa conto di aver condotto Roger a trovare la morte sui dirupi ghiacciati di Svalbard. Will ascoltò senza far commenti, ma con attenzione e simpatia. E quel racconto, che parlava di un viaggio in pallone aerostatico, di orsi coperti di corazze, di streghe, di un vendicativo braccio armato della Chiesa gli parve confondersi in un tutto unico con il suo proprio fantastico sogno di una bellissima città sul mare, vuota, silente e sicura: non poteva, semplicemente, essere una cosa vera; tutto qui. Alla fine, tuttavia, raggiunsero la circonvallazione esterna e il filare di carpini. Il traffico era assai scarso, ormai: passava forse un'auto al minuto, o anche meno. E l'apertura era lì. Will sentì la bocca aprirsi in un sorriso. Tutto sarebbe andato per il meglio. «Aspetta un momento in cui non passa nessuna macchina» disse. «Io passo ora». Un istante più tardi si trovava sull'erba sotto le palme, e dopo un altro paio di secondi arrivò anche Lyra. Provarono entrambi la sensazione di essere tornati a casa. La notte vasta e tiepida, i profumi dei fiori e del mare e il silenzio li avvolsero come in un bagno distensivo e calmante. Lyra si stiracchiò sbadigliando, e Will sentì come un gran peso sollevarglisi dalle spalle. Se lo era portato addosso per tutta la giornata e non si era reso conto di quanto lo avesse schiacciato fin quasi a terra; ma ora si sentì leggero, libero, in pace. Proprio allora Lyra gli afferrò un braccio. Nello stesso istante lui stesso sentì ciò che l'aveva spinta a farlo. Da qualche parte, nelle stradine al di là del caffè, qualcosa stava urlando. Will si diresse subito verso la fonte del rumore, e Lyra lo seguì mentre si tuffava in uno stretto vicolo scuro e in discesa. Dopo diverse curve e svolte sbucarono nella piazza davanti alla torre di pietra che avevano visto al mattino. Una ventina di bambini erano disposti a semicerchio contro la base della torre, e alcuni di loro tenevano in mano dei bastoni, mentre altri lanciavano pietre all'essere, quale che fosse, che avevano intrappolato contro il muro. Da principio Lyra pensò che fosse un altro bambino, ma da dentro il semicerchio proveniva un orribile gemito acutissimo che nulla aveva di umano. Anche i bambini però stavano gridando, pieni d'odio ma anche di paura. Will corse verso i bambini, e strattonò all'indietro il primo che si trovò davanti. Era un ragazzo più o meno della sua stessa età, con addosso una maglietta a righe. Mentre si voltava, Lyra vide il bianco dei suoi occhi spalancati e sconvolti attorno alle pupille, e poi anche gli altri bambini si resero conto di quel che stava accadendo e si fermarono a osservare. C'erano anche Angelica e il suo fratellino, con dei sassi in mano, e i loro occhi scintillavano pieni di ferocia al chiaro di luna. I bambini si azzittirono. Solo l'acuto lamento proseguì, e fu allora che sia Will che Lyra videro di che si trattava: una gatta tigrata addossata alla parete della torre, con un orecchio strappato e la coda malamente piegata. Era la stessa gattina che Will aveva visto in Sunderland Avenue, quella che assomigliava a Moxie, e che lo aveva portato a scoprire la finestra. Non appena la vide, diede uno spintone al ragazzino che aveva afferrato. Questi cadde a terra e si rialzò in un attimo, furibondo, ma fu trattenuto dagli altri. Will era già inginocchiato vicino alla gatta. Subito dopo se la trovò tra le braccia. Gli si era slanciata addosso, e lui l'abbracciò e si voltò ad affrontare i bambini, e per un istante Lyra pensò assurdamente che fosse finalmente comparso il suo daimon. «Perché volevate far male a questa gatta?» chiese Will, e nessuno di loro seppe rispondergli. Rimasero immobili, tremanti di fronte alla sua rabbia furibonda, ansimando pesantemente, stringendo bastoni e sassi, incapaci di parlare. Ma poi giunse, ben chiara, la voce di Angelica: «Non siete di qui, voi! Non siete di Ci'gazze! Non sapevate niente degli Spettri, e non sapete niente neppure dei gatti. Voi non siete come noi!» Il ragazzo con la maglietta a righe che Will aveva gettato a terra tremava dalla voglia di fare a botte e, se non fosse stato per la gatta che lui aveva in braccio, gli si sarebbe scagliato addosso a calci, pugni e morsi, e Will sarebbe stato ben felice di accettare lo scontro: scorreva tra loro un'elettrica corrente d'odio che solo la violenza fisica avrebbe potuto scaricare. Ma l'altro ragazzo aveva paura della gatta. «Di dove siete?» chiese con disprezzo. «Non ha importanza da dove veniamo. Se voi avete paura di questa gatta, me la porterò via io. Se per voi porta male, a noi porterà fortuna. E adesso toglietevi di torno». Per un istante Will pensò che in loro l'odio avrebbe superato la paura, e si stava preparando a mettere la gattina a terra per battersi; ma in quel momento si sentì un ruggito basso e tonante risuonare alle spalle dei bambini, che si voltarono e videro Lyra in piedi con una mano sulla spalla di un grosso leopardo maculato dai denti bianchi e scintillanti, scoperti in un ringhio. Persino Will, che aveva riconosciuto Pantalaimon, per un istante ebbe paura. Sugli altri bambini, l'effetto fu drammatico: si voltarono e si allontanarono di corsa. Pochi secondi dopo, la piazza era vuota. Prima che si allontanassero, però, Lyra alzò lo sguardo verso la sommità della torre. Fu un ringhio di Pantalaimon ad avvisarla, e lei, giusto per un istante, vide qualcuno, proprio in cima, che guardava in basso da dietro la cerchia merlata; e per di più non era un bambino, ma un uomo: un giovane dai capelli ricci. Mezz'ora dopo erano nell'appartamento sopra il caffè. Will aveva trovato un barattolo di latte condensato, e la gatta lo aveva sorbito avidamente, e poi aveva preso a leccarsi le ferite. Pantalaimon, per curiosità, aveva preso la forma di un gatto e la gattina inizialmente si era tutta irrigidita per la diffidenza, ma ci aveva messo ben poco a rendersi conto che quello, qualunque cosa fosse, non era un vero gatto né rappresentava un pericolo, e quindi era passata a ignorarlo. Lyra osservò affascinata le cure prodigatele da Will. Gli unici animali con cui si era trovata in contatto nel suo mondo (lasciando da parte gli orsi corazzati) erano sempre stati degli animali da lavoro, di un tipo o di un altro: i gatti servivano a tenere il Jordan libero dai topi, non certo per affezionarcisi e farne dei cari compagni della propria vita. «Penso che abbia la coda rotta» disse Will. «Non so proprio cosa farci. Magari guarirà da sola. Voglio metterle un po’ di miele sopra l'orecchio. Ho letto da qualche parte che ha delle proprietà antisettiche...» Combinò un gran bel pasticcio, che però ebbe il merito di tenerla impegnata a leccarselo via, così da pulire sempre meglio la ferita. «Sei certo che sia la stessa che hai visto l'altra notte?» chiese Lyra. «Oh, sì, certo. E poi, se tutti quanti in questo mondo hanno tanta paura dei gatti, non potranno essercene molti comunque. Probabilmente non è riuscita a trovare la strada per tornare indietro». «Quelli erano proprio impazziti» disse Lyra. «L'avrebbero ammazzata. Non avevo mai visto dei ragazzi comportarsi così». «Io sì» disse Will. Ma il suo viso si era fatto scuro: era una cosa di cui non voleva parlare, e lei si rese conto che era meglio evitare di fare domande. E sapeva che non lo avrebbe chiesto neppure all'aletiometro. Si sentiva stanchissima, quindi si sbrigò ad andare a letto, e si addormentò subito. Poco più tardi, quando anche la gatta si fu acciambellata nel sonno, Will prese con sé una tazza di caffè e la cartella di cuoio verde, e andò a sedersi sulla terrazza. La luce proveniente dalla finestra gli era sufficiente per leggere, e desiderava dare un'occhiata a quelle carte. Non erano molte. Come già aveva pensato, si trattava di lettere, scritte con inchiostro nero su quella carta leggerissima che si usa per le lettere che vanno spedite per posta aerea. Quelli erano proprio i segni che aveva tracciato la mano dell'uomo che tanto desiderava ritrovare; vi passò e ripassò sopra il dito, e vi premette contro il viso, come cercando di accostarsi il più possibile all'essenza di suo padre. Poi iniziò a leggere. Fairbanks, Alaska Mercoledì 19 giugno 1985 Mia cara, la solita mistura di efficienza e di caos. Le provviste ci sono tutte, ma il fisico, un gioviale stupidotto di nome Nelson, non si è ancora organizzato per portare quei suoi accidenti di palloni su per le montagne, e così ci tocca star qui a girare i pollici mentre lui si agita freneticamente per trovare un mezzo di trasporto. Questo però significa che ho avuto la possibilità di fare una chiacchierata con un bel tipo che avevo già conosciuto la volta scorsa, un cercatore d'oro di nome Jake Petersem: l'ho rintracciato in un bar di terz'ordine e, coperto dal chiasso della partita di baseball trasmessa dalla Tv, gli ho chiesto dell'anomalia. Lui non ha voluto parlarne lì; mi ha portato nel suo appartamento e con l'aiuto di una bottiglia di Jack Daniels ha parlato per un bel pezzo; non l'aveva mai vista lui di persona ma aveva conosciuto un eschimese che l'aveva fatto; e quel tipo, l'eschimese, diceva che era una porta che conduceva nel mondo degli spiriti; che loro la conoscevano da secoli e secoli; che parte del rito di iniziazione degli sciamani consisteva nell'andare dall'altra parte e riportarne indietro un trofeo; anche se poi c'era qualcuno che non ritornava più; ma comunque il vecchio Jake, aveva in effetti una sua mappa della zona, e su di essa aveva segnato il punto in cui il suo amico gli aveva detto che si trovava quella cosa. (Tanto per sicurezza: si trova a 69º 02’ 11” Nord, 157º 12’ 19” Ovest, su uno sperone del Lookout Ridge, un miglio o due a nord del fiume Colville). Poi siamo passati a raccontarci qualche altra leggenda delle regioni artiche... quella della nave norvegese che se ne andò alla deriva senza equipaggio per sessant'anni... insomma, roba di questo genere. Gli archeologi sono brava gente, hanno una gran voglia di mettersi al lavoro, ma riescono a non perdere troppo la pazienza con Nelson e i suoi palloni. Nessuno di loro ha mai sentito nulla dell'anomalia, e sta’ pur tranquilla che per quanto dipende da me continueranno così. Tutto il mio amore a voi due. Johnny. Umiat, Alaska Sabato 22 giugno 1985 Mia cara, guarda, ci avevo proprio azzeccato, con il fisico Nelson! Tutto può essere meno che un gioviale stupidotto, e anzi, se non mi sbaglio, è anche lui in cerca dell'anomalia. Pensa che l'intoppo che ci ha bloccato a Fairbanks l'aveva organizzato lui stesso: sapendo che il resto del gruppo non si sarebbe fermato se non per una ragione indiscutibile come la mancanza di mezzi di trasporto, lui non ha fatto altro che mandare avanti qualcuno a cancellare la prenotazione per i veicoli che avevamo ordinato. Io l'ho scoperto per caso, e stavo per domandargli a brutto muso a che diavolo di gioco stava giocando quando mi è capitato di sentirlo parlare alla radio con qualcuno: be’, gli stava proprio descrivendo l'anomalia, senza dubbio, a parte che non sapeva dove si trovava; così più tardi gli ho offerto da bere, e ho recitato la parte del soldato schietto e semplice che conosce la regione artica come le sue tasche, con discorsi tipo “ci son più cose in cielo e in terra...”, prese in giro sui limiti della scienza – scommetto che lei non saprebbe come spiegare lo Yeti, e così via – sempre osservandolo con grande attenzione. Poi di colpo gli ho tirato fuori l'anomalia: una vecchia leggenda eschimese di una porta che conduce nel mondo degli spiriti, da qualche parte nei pressi del Lookout Ridge, ci crederesti, proprio dalle parti dove andiamo noi, pensa che buffo. E ti assicuro che ha fatto un salto e poi si è irrigidito totalmente. Aveva capito benissimo di cosa stavo parlando. Io ho fatto finta di niente, e ho continuato spostando il discorso sulla stregoneria, gli ho anche raccontato la storia del leopardo dello Zaire, e quindi spero che mi abbia classificato come un militare capoccione e superstizioso. Però sono certo di aver ragione, Elaine, la sta cercando anche lui. Il problema a questo punto è se parlargliene o no. Devo riuscire a capire qual è il suo gioco. Tutto il mio amore a voi due. Johnny. Colville bar, Alaska 24 giugno 1985 Cara, ci vorrà un po’ di tempo prima che mi capiti la possibilità di spedirti un'altra lettera; questo è l'ultimo centro abitato prima di addentrarci sulle colline, quelle dette The Brooks Range. Gli archeologi non stanno nella pelle dalla voglia di metterci piede. Un tizio è convinto che troverà segni di insediamento umano di epoca assai precedente a quanto non sia mai stato nemmeno sospettato; e quando gli ho chiesto di quanto precedente, e perché ne era tanto certo, mi ha parlato di certi intagli in avorio di narvalo che aveva trovato in un altro scavo tempo fa, e che erano stati datati con il Carbonio-14 a un'epoca incredibile, di gran lunga al di fuori della gamma di possibilità considerate attendibili fino ad allora; un risultato anomalo, in effetti. Non sarebbe curioso se fossero arrivati, attraverso la mia anomalia, da un altro mondo? Anzi, a proposito, il fisico Nelson e io a questo punto siamo diventati amiconi: mi prende in giro continuamente, fa allusioni al fatto che lui sa che io so che lui sa, e così via; mentre io pretendo di continuare a essere quel gran capoccione del maggiore Parry, un tipo solido e quadrato su cui si può contare in un'emergenza ma certo non particolarmente dotato di quella roba grigia che sta in mezzo alle orecchie, ecco; ma ho capito benissimo di che cosa va in cerca. Tanto per cominciare, anche se è un universitario con tutti i crismi, il suo finanziamento in realtà viene dal ministero della Difesa (i loro codici finanziari li conosco bene); e poi, tanto per continuare, i suoi cosiddetti palloni meteorologici sono tutt'altra cosa (ho guardato nella cassa): è una tuta antiradiazioni, te lo dico io. Insomma, una strana faccenda, mia cara. Io mi atterrò al mio programma, comunque: porterò gli archeologi dove vogliono andare e me ne andrò via per qualche giorno per conto mio, a cercare l'anomalia; e se mi dovessi imbattere in Nelson che se ne va in giro anche lui per il Lookout Ridge vorrà dire che andrò a naso e improvviserò. Più tardi Un vero colpo di fortuna. Ho conosciuto l'amico eschimese di Jake Petersem, Matt Kigalik. Jake mi aveva indicato il posto dove cercarlo, ma non speravo di riuscire davvero a trovarcelo. Mi ha detto che anche i sovietici sono andati in cerca dell'anomalia: lui si è imbattuto in un tizio, su per le colline, pochi mesi fa, e lo ha tenuto d'occhio per un paio di giorni senza farsi vedere, perché aveva indovinato quel che stava facendo, e aveva proprio ragione, visto che è venuto fuori che quell'uomo era un russo, una spia; ma non mi ha detto altro. La mia impressione è che l'abbia fatto fuori lui. Però, mi ha descritto la cosa che sto cercando. È come un'apertura nell'aria, una specie di finestra. Tu ci guardi attraverso, e vedi un altro mondo. Solo che non è facile da trovare, perché in quella parte l'altro mondo sembra assolutamente identico a questo: rocce, muschio, e così via. Si trova sul lato sinistro di un torrentello, una cinquantina di passi a ovest di un'alta roccia che ha la forma di un orso in piedi, e la posizione che mi ha dato Jake non è del tutto esatta: è piuttosto 12” Nord che 11”. Augurami di aver fortuna, mia cara. Quando tornerò dal mondo degli spiriti ti porterò un trofeo. Ti amo, per sempre. Da’ un bacio al piccolo da parte mia. Johnny. Will si trovò con la testa che ronzava e girava. Suo padre stava descrivendo esattamente ciò che lui stesso aveva trovato sotto il filare di carpini. Anche lui aveva trovato una finestra; aveva persino usato la stessa parola per definirla! Quindi doveva essere sulla strada giusta. Ed era proprio questa informazione la cosa di cui andavano in cerca quegli uomini... Quindi doveva anche essere pericolosa. Will aveva un anno quando era stata scritta quella lettera. Sei anni dopo era giunta quella mattina al supermercato in cui si era reso conto che sua madre correva un terribile pericolo, e che lui doveva proteggerla; e poi, lentamente, nei mesi seguenti, era arrivata la sua crescente consapevolezza che il pericolo era tutto nella mente di lei, e che tanto più quindi c'era bisogno che lui la proteggesse. E poi, brutale, era arrivata la rivelazione che non tutto il pericolo, dopotutto, era nella sua mente. C'era davvero qualcuno che la cercava, che cercava quelle lettere, quelle informazioni. Lui non aveva la minima idea di ciò che poteva significare. Ma sentì una profonda felicità al pensiero di avere qualcosa di importante da condividere con suo padre; che John Parry e suo figlio Will avevano entrambi, separatamente, scoperto la stessa straordinaria cosa. Quando si sarebbero incontrati, avrebbero potuto parlarne, e suo padre sarebbe stato orgoglioso che Will ne avesse seguito le orme. La notte era tranquilla e il mare calmo. Will ripose le lettere e si addormentò. Sei Grandi luci volanti «Grumman?» disse il commerciante di pellicce, nero e barbuto. «Dell'Accademia di Berlino? Un tipo che non ha paura di niente. L'ho incontrato cinque anni fa all'estremità settentrionale degli Urali. Pensavo fosse morto». Sam Cansino, una vecchia conoscenza di Lee Scoresby, come lui texano, sedeva tra i fumi e l'odore di nafta delle lampade del bar dell'Hotel Samirsky, e buttò giù d'un sorso un bicchierino di vodka gelata. Spinse il piatto di pesce sotto sale e pane nero verso Lee, il quale ne prese un boccone e fece segno a Sam di continuare. «Aveva messo un piede in una trappola piazzata da quell'imbecille di Yakovlev» proseguì il commerciante di pellicce, «e si era tagliato la gamba fino all'osso. Invece di usare le medicine normali, volle a tutti i costi usare la roba che usano gli orsi – il muschio sanguigno – che poi è una specie di lichene, non un vero e proprio muschio; comunque, se ne stava lì sdraiato nella slitta, un po’ cacciando ruggiti di dolore e un po’ gridando istruzioni ai suoi uomini: stavano facendo delle osservazioni astronomiche, e quelli dovevano fare le misurazioni perbene se non volevano esser sferzati dalla sua lingua, e guarda, te lo dico io, faceva male come il filo spinato. Un tipo magro, duro, forte, curioso di tutto. Lo sai che era un tartaro, nel senso che era stato sottoposto ai loro riti di iniziazione?» «Non mi dire?» disse Lee Scoresby, versando un altro po’ di vodka nel bicchiere di Sam. Hester, il suo daimon, era accoccolata sul bancone vicino al suo gomito, gli occhi come sempre semichiusi, le orecchie appiattite sul dorso. Lee era arrivato nel pomeriggio, spinto fino alla Nova Zembla dal vento evocato per lui dalle streghe, e appena ebbe finito di immagazzinare la sua attrezzatura si era recato direttamente all'Hotel Samirsky, vicino alla stazione per l'inscatolamento del pesce. Era un posto dove molti avventurosi vagabondi delle regioni artiche si fermavano per scambiare notizie, cercare lavoro o lasciarsi dei messaggi, ed era già capitato a Lee Scoresby, in passato, di trascorrervi diversi giorni in attesa di un contratto, di un passeggero o di un buon vento favorevole; la sua condotta, dunque, non aveva nulla di insolito. Del resto, con tutti i vasti mutamenti che percepiva nel mondo circostante, era naturale che la gente si riunisse insieme a parlare. Ogni giorno che passava recava ulteriori notizie: il fiume Jenisei era libero dai ghiacci, e per di più proprio in quel periodo dell'anno; una parte dell'oceano si era ritirata, così che si potevano vedere certe strane formazioni regolari di pietra sul fondo marino; un calamaro lungo trentacinque metri aveva strappato via dalla loro imbarcazione e poi fatto a brandelli tre pescatori... E dal nord continuava a venire in grandi ondate la nebbia, densa, fredda, e talvolta intrisa della più strana luminosità, entro cui si potevano vagamente scorgere forme gigantesche, e udire misteriose voci. Da tutti i punti di vista, era un cattivo momento per qualsiasi lavoro, ed era per questo che il bar dell'Hotel Samirsky era pieno di gente. «Parlavate di Grumman?» disse l'uomo che sedeva proprio accanto a loro lungo il bancone, un uomo anziano vestito da cacciatore di foche, con un daimon in forma di lemming affacciato a guardare il mondo con aria solenne da dentro una delle sue tasche. «Era un tartaro a tutti gli effetti. Io c'ero, il giorno in cui è stato accolto in quella tribù. L'ho visto mentre si faceva trapanare il cranio. E aveva anche un altro nome, per di più, un nome da tartaro; vedrete che mi verrà in mente fra un attimo». «Be’, ma com'è andata questa storia?» chiese Lee Scoresby. «Permettetemi di offrirvi un bicchiere, amici miei. Sto cercando notizie di quest'uomo. Qual è la tribù cui si è unito?» «I Pakhtar dello Jenisei. Ai piedi dei monti Semyonov. Vicino alla confluenza dello Jenisei con il... non mi ricordo più come si chiama... è un fiume che scende dalle colline. C'è una roccia grossa come una casa nel punto in cui si sbarca». «Ah, certo» disse Lee. «Ora mi ricordo. Ci sono passato sopra in volo. E Grumman si è fatto perforare il cranio, mi stava dicendo? E come mai?» «Era uno sciamano» disse l'anziano cacciatore di foche. «Penso che la tribù lo abbia riconosciuto come sciamano prima di adottarlo. È una gran cosa, questa storia della trapanazione. Va avanti per due notti e un giorno. Usano un trapano ad arco, come per accendere il fuoco». «Ah, questo spiega il modo in cui si faceva obbedire dai suoi uomini» disse Sam Cansino. «Erano il peggior branco di farabutti che abbia mai visto, eppure correvano di qua e di là a fare tutto ciò che diceva lui come ragazzini spaventati. Avevo pensato che fossero le sue maledizioni, ma se quelli pensavano che fosse uno sciamano la cosa è ancora più chiara. Però, sapete, la curiosità di quell'uomo era forte come le mascelle di un lupo: non mi ha lasciato andare a nessun costo. Si è fatto dire fino all'ultimo minimo brandello tutto quel che sapevo sul territorio là intorno e sulle abitudini dei ghiottoni e delle volpi. E c'era sempre il dolore di quell'accidenti di trappola di Yakovlev; la gamba squarciata, e lui che si scriveva i risultati di quel muschio sanguigno, si misurava la febbre, osservava la formazione della cicatrice, prendeva note su ogni accidente di cosa... Strano tipo. C'è stata una strega che lo voleva come amante, ma lui l'ha rifiutata». «Davvero?» disse Lee Scoresby, pensando alla bellezza di Serafina Pekkala. «Non avrebbe dovuto farlo» disse il cacciatore di foche. «Se una strega ti offre il suo amore, fai molto meglio ad accettarlo. Se no, non puoi lamentarti se ti succede qualcosa di male. È come dover scegliere fra una benedizione e una maledizione. L'unica cosa che non puoi fare è di non scegliere nessuna delle due cose». «Magari aveva le sue ragioni». «Se aveva anche solo un po’ di buon senso, dovevano essere delle gran buone ragioni». «Aveva la testa dura» disse Sam Cansino. «Magari era fedele a un'altra donna» ipotizzò Lee. «Ma c'è un'altra cosa che ho sentito dire di lui; ho sentito che lui sapeva dove trovare un certo oggetto magico, che non so proprio cosa possa essere, che protegge chiunque lo possegga. Voi l'avete mai sentita, questa storia?» «Sì, l'ho sentita anch'io» disse il cacciatore di foche. «Non ce l'aveva proprio lui, però sapeva dov'era. C'è stato un uomo che ha cercato di farselo dire, ma Grumman l'ha ucciso». «E poi, il suo daimon» disse Sam Cansino, «era proprio strano. Era un'aquila, un'aquila nera con la testa e il petto bianchi, di un tipo che non ho mai visto, e non so proprio come si chiama». «Era una procellaria» disse il barista, che aveva ascoltato le ultime battute. «Stavate parlando di Stan Grumman? Il suo daimon era una procellaria. Un'aquila pescatrice». «Ma che cosa ne è stato di lui?» disse Lee Scoresby. «Oh, si è trovato coinvolto nelle guerre degli Skraeling su nella terra di Bering. L'ultima che ho sentito è che gli avevano sparato» disse il cacciatore di foche. «Morto sul colpo». «Io ho sentito dire che l'avevano decapitato». «No, vi sbagliate tutti e due» disse il barista, «e io lo so bene, perché l'ho sentito da un Inuit che si trovava con lui. Sembra che fossero accampati da qualche parte sull'isola di Sakhalin e sia venuta giù una valanga. Grumman è rimasto sepolto sotto cento tonnellate di roccia. Questo Inuit l'ha visto succedere sotto i suoi occhi». «Quello che non riesco proprio a capire» disse Lee Scoresby, passando in giro la bottiglia, «è quello che stava combinando, quell'uomo. Prospezioni minerarie, in cerca di olio di pietra, forse? Era un militare? O magari era qualcosa di filosofico? Tu avevi accennato a delle misurazioni, vero, Sam? Di che si trattava?» «Stavano misurando la luce delle stelle. E l'Aurora Boreale. Aveva una vera e propria passione per l'Aurora Boreale. Però credo che la cosa di cui si interessava di più fossero le rovine. Le antichità». «So io chi potrebbe dirti di più» disse il cacciatore di foche. «Su fra le montagne c'è un osservatorio che appartiene all'Accademia Imperiale Moscovita. Loro dovrebbero sapertelo dire. So che lui ci è stato più di una volta». «A ogni modo, com'è che ti interessa, Lee?» chiese Sam Cansino. «Mi deve dei soldi» disse Lee Scoresby. La spiegazione fu del tutto soddisfacente, tanto da por fine immediatamente a ogni curiosità. La conversazione si indirizzò verso l'argomento che era sulle labbra di tutti: i catastrofici mutamenti che stavano avendo luogo attorno a loro, che nessuno però arrivava a veder bene. «I pescatori» disse il cacciatore di foche, «dicono che si può navigare dritto fino al nuovo mondo». «C'è un nuovo mondo?» disse Lee. «Appena si diraderà questa maledetta nebbia potremo vederlo dritto davanti a noi» disse loro con sicurezza il cacciatore di foche. «La prima volta che è successo, io ero fuori con il mio kayak e guardavo verso nord, per puro caso. Non dimenticherò mai quello che ho visto. La terra, invece di curvarsi a formare l'orizzonte, continuava sempre dritta. Riuscivo a vedere fino a chissà dove, c'erano terre, coste, montagne, insenature, alberi verdi e campi di grano, senza fine, nel cielo. Vi dico, amici, che era qualcosa che valeva cinquant'anni di fatiche, vedere uno spettacolo come quello. Avrei continuato a pagaiare su nel cielo fino a quel mare calmo senza neanche voltarmi indietro; ma poi è arrivata la nebbia...» «Mai vista una nebbia come questa» brontolò Sam Cansino. «Direi che ha tutta l'intenzione di durare per un mese, e magari anche di più. Ma tu hai una bella sfortuna se devi avere dei soldi da Stanislaus Grumman, Lee. Quell'uomo è morto». «Ecco! Ora mi ricordo il suo nome da tartaro!» disse il cacciatore di foche. «Mi è appena tornato in mente il modo in cui lo chiamavano durante la trapanazione. Era qualcosa come Jopari». «Jopari? Non assomiglia a nessun nome che io abbia mai sentito» disse Lee. «Potrebbe essere nipponico, immagino. Be’, se voglio recuperare i miei soldi, magari posso cercare di rintracciare i suoi eredi e beneficiari. O forse l'Accademia di Berlino pagherà il suo debito. Andrò a chiedere all'osservatorio e vedrò se hanno un indirizzo a cui possa rivolgermi». L'osservatorio era più a nord, a una certa distanza, e Lee Scoresby assoldò una slitta trainata da cani, con il suo conducente. Non fu facile trovare qualcuno disposto ad arrischiarsi a viaggiare nella nebbia, ma Lee seppe essere persuasivo, o lo fu il suo denaro; e alla fine un vecchio tartaro della regione dell'Ob accettò di portarlo lassù, dopo una lunga seduta di contrattazione. Il conducente della slitta non si affidava alla bussola, cosa che del resto sarebbe risultata impossibile. Trovava il percorso giusto per mezzo di altri segni, a cominciare dal suo daimon, una volpe artica, che si accucciò sulla parte anteriore della slitta ad annusare l'aria con grande attenzione per tutto il cammino. Lee, che si portava appresso la bussola dappertutto, si era già reso conto che il campo magnetico terrestre era sconvolto quanto tutto il resto. Il vecchio conducente, quando si fermarono a preparare un po’ di caffè, disse: «Questo successo già prima, questa cosa». «Cosa, i cieli che si aprono? È già successo un'altra volta?» «Molte mila generazioni. La mia gente ricorda. Tutto tanto tempo fa, molte mila generazioni». «E che cosa ne dicono?» «Cielo caduto e aperto, e spiriti passati tra questo mondo e altro mondo. Tutte le terre muovere. Il ghiaccio sciolto, poi di nuovo gelato. Gli spiriti chiuso il buco, dopo un poco. Sigillato. Ma streghe dicono che cielo è sottile, dietro l'Aurora Boreale». «E ora cosa succederà, Umaq?» «Stessa cosa di prima. Fare tutto lo stesso un'altra volta. Ma solo dopo grandi tribolazioni, grande guerra. Guerra di spiriti». Il conducente non volle dirgli altro, e ben presto ripresero il cammino, passando lentamente sulle ondulazioni e i bassopiani, e superando gruppi di rocce a malapena visibili, forme scure attraverso la pallida nebbia, fino a che il vecchio disse: «Osservatorio là sopra. Ora tu cammina. Sentiero troppe curve per slitta. Tu vuoi tornare indietro, io aspetta qui». «Sì, voglio tornare indietro quando avrò finito, Umaq. Fatti un bel fuoco, amico mio, siediti e riposati un poco. Io ci metterò forse tre o quattro ore». Lee Scoresby si avviò, con Hester accoccolata nella tasca pettorale del giaccone, e dopo una mezz'ora di faticosa arrampicata trovò un gruppo di edifici subito sopra di lui, come fossero appena stati messi lì dalla mano di un gigante. Ma era solo un effetto dovuto a un momentaneo diradamento della nebbia, che un minuto dopo tornò ad addensarsi. Vide la gran cupola dell'osservatorio principale, una più piccola a una certa distanza, e fra le due un gruppo di edifici amministrativi e residenziali. Non si vedeva alcuna luce, perché le finestre erano permanentemente oscurate per non turbare il buio di cui avevano bisogno i telescopi. Pochi minuti dopo il suo arrivo, Lee si trovò a parlare con un gruppo di astronomi ansiosi di udire le notizie che lui poteva aver portato, e ci sono pochi filosofi naturali frustrati quanto degli astronomi in mezzo alla nebbia. Lui raccontò tutto quello che aveva visto e, una volta esaurito l'argomento, domandò di Stanislaus Grumman. Erano settimane che gli astronomi non ricevevano una visita, e avevano una gran voglia di chiacchierare. «Grumman? Sì, una cosa su di lui gliela posso dire io» disse il direttore. «Era inglese, malgrado il suo nome. Mi ricordo...» «Certamente no» disse il suo vice. «Era membro dell'Accademia Imperiale Tedesca. L'ho incontrato a Berlino. Ero certo che fosse tedesco». «No, credo che si troverà che era inglese. La lingua, a ogni modo, la parlava in maniera perfetta» disse il direttore. «Ma sono d'accordo, era sicuramente membro dell'Accademia di Berlino. Era un geologo...» «No, no, si sbaglia» disse qualcun altro. «È vero che le sue ricerche avevano per oggetto il suolo, ma non come geologo. Una volta ho fatto una lunga chiacchierata con lui. Direi che lo si potrebbe definire un paleo-archeologo». Erano seduti, cinque scienziati, attorno a un tavolo in una stanza che usavano come sala riunioni, sala da pranzo, soggiorno, bar e sala per il tempo libero, e praticamente serviva anche a quasi tutto il resto. Due di loro erano moscoviti, uno polacco, uno era uno Yoruba e l'altro uno Skraeling. Lee Scoresby sentiva che la piccola comunità era contenta di avere un ospite, se non altro perché introduceva qualche nuovo argomento di conversazione. L'ultimo a parlare era stato il polacco, ma in quel momento lo Yoruba lo interruppe: «In che senso, paleo-archeologo? Già gli archeologi comunque studiano roba antica; perché mai c'è bisogno di mettergli vicino un prefisso che significa sempre vecchio, dopotutto?» «È solo che il suo campo di studi risale a tempi molto più antichi di quanto ci si aspetterebbe. Lui era in cerca di resti di una civiltà vecchia di venti o trentamila anni» replicò il polacco. «Che sciocchezze!» disse il direttore. «È una colossale sciocchezza! Quel tipo la stava prendendo in giro. Delle civiltà vecchie di trentamila anni? Ah! E le prove, dove sarebbero?» «Sotto il ghiaccio» disse il polacco. «Questo è il punto. Secondo Grumman, il campo magnetico della Terra è cambiato bruscamente in vari momenti del passato, e anche lo stesso asse di rotazione della Terra si è spostato, di modo che le aree temperate sono state invase dai ghiacci». «E come?» chiese lo Yoruba. «Oh, lui aveva la sua brava complicata teoria. Il punto comunque è che ogni possibile resto sopravvissuto delle civiltà più antiche sarebbe ormai da un pezzo sepolto sotto i ghiacci. Lui sosteneva di avere dei foto-grammi di certe formazioni rocciose insolite...» «Ah! Tutto qui?» disse il direttore. «Io non faccio che riferire, non lo sto mica difendendo» disse il polacco. «È molto tempo che conoscete Grumman, signori?» «Be’, vediamo un po’» disse il direttore. «La prima volta l'ho incontrato sette anni fa». «Si era fatto un nome un anno o due prima con il suo lavoro sulle variazioni del polo magnetico» disse lo Yoruba. «Ma era venuto fuori dal nulla. Voglio dire che nessuno l'aveva conosciuto da studente o aveva visto qualche suo lavoro precedente...» Continuarono a parlare per un poco, tirando fuori ricordi e offrendo delle ipotesi su cosa poteva esserne stato di Grumman, anche se la maggior parte di loro pensava che probabilmente fosse morto. Mentre il polacco andava a preparare dell'altro caffè, Hester, la lepre-daimon di Lee, gli disse sottovoce: «Attento allo Skraeling, Lee». Quest'ultimo aveva parlato pochissimo. Lee aveva pensato che fosse di natura taciturna, ma dopo il suggerimento di Hester, alla prima pausa della conversazione sbirciò verso di lui, e vide che il suo daimon, un gufo bianco come la neve, lo stava fissando con i suoi occhi di un acceso color arancione. Be’, certo, quello era l'aspetto dei gufi, e tutti i gufi hanno lo sguardo fisso; ma Hester aveva ragione, in quel daimon c'era un senso di sospetto e di ostilità che il viso dell'uomo non mostrava affatto. E, in quel momento, Lee vide anche un'altra cosa: quell'uomo portava al dito un anello con inciso il simbolo della Chiesa. D'improvviso capì la ragione del suo silenzio. Ogni istituto di ricerca filosofica, così aveva sentito dire, doveva comprendere tra il suo personale un rappresentante del Magisterium, per far da censore e sopprimere ogni notizia di eventuali scoperte eretiche. Dunque, capita la situazione e ricordandosi di un'altra cosa che aveva sentito dire da Lyra, Lee chiese: «Ditemi una cosa, signori: sapete per caso se Grumman si è mai occupato della questione della Polvere?» E allora, all'istante, nell'aria viziata della stanzetta cadde il silenzio, e l'attenzione di tutti i presenti si concentrò sullo Skraeling, anche se nessuno lo guardò direttamente. Lee sapeva che Hester sarebbe rimasta imperscrutabile, con gli occhi semichiusi e le orecchie appiattite lungo la schiena, e assunse lui stesso un'aria di allegra innocenza passando in rassegna, uno dopo l'altro, i visi degli scienziati. Finalmente si fermò su quello dello Skraeling, e disse: «Vi chiedo scusa... ho forse chiesto di una cosa che è proibito conoscere?» Lo Skraeling disse: «Dove ha sentito nominare questo argomento, signor Scoresby?» «Da un passeggero che ho trasportato in pallone sul mare qualche tempo fa» disse Lee con tutta tranquillità. «Non hanno mai detto cos'era, ma dal modo in cui ne parlavano mi era parsa una cosa di quelle che avrebbe potuto studiare il dottor Grumman. Avevo supposto che fosse un fenomeno celeste, come l'Aurora Boreale. Solo che l'idea mi lasciava perplesso, perché i cieli, come aeronauta, io li conosco piuttosto bene, e in quella roba non mi ci ero mai imbattuto. Che cos'è, a ogni modo?» «Come lei ha detto, un fenomeno celeste» disse lo Skraeling. «Non ha alcun significato pratico». Poco dopo, Lee decise che era tempo di andarsene; non aveva appreso nient'altro, e non desiderava far aspettare ancora Umaq. Lasciò gli astronomi nel loro osservatorio imprigionato dalla nebbia, e si incamminò per il sentiero, affidandosi, per ritrovarlo, agli occhi del suo daimon, che potevano osservare il terreno più da vicino. Ma avevano iniziato la discesa da appena dieci minuti quando sentì che qualcosa, in mezzo alla nebbia, gli passava a tutta velocità vicino alla testa per poi tuffarsi in picchiata su Hester. Era il gufo-daimon dello Skraeling. Hester, però, aveva percepito il suo arrivo, e fece in tempo ad appiattirsi sul terreno, così che gli artigli del gufo mancarono di pochissimo la presa. Hester era capacissima di battersi; anche lei aveva artigli affilati, ed era coraggiosa e dura. Lee, dal canto suo, capì subito che anche lo Skraeling doveva trovarsi nelle vicinanze, e afferrò il revolver che portava alla cintura. «Dietro di te, Lee» disse Hester, e lui si voltò di slancio, tuffandosi a terra proprio mentre una freccia gli passava sibilando sopra una spalla. Sparò immediatamente. Lo Skraeling cadde, grugnendo, quando la pallottola gli colpì la gamba con un rumore sordo. Poco dopo, il gufo-daimon descrisse un semicerchio con le ali silenziose e planò con un movimento impacciato, come fosse per venire meno, portandosi a fianco del suo umano; poi si distese, quasi, sulla neve, sforzandosi di serrare le ali. Lee Scoresby alzò il cane della pistola e la puntò contro la testa dell'uomo. «Ecco qua, maledetto imbecille» disse. «Che ci hai provato a fare? Non ti rendi conto che siamo tutti nello stesso guaio, ora che al cielo è successa questa cosa?» «È troppo tardi» disse lo Skraeling. «Troppo tardi per cosa?» «Troppo tardi per fermarmi. Ho già inviato un piccione viaggiatore. Il Magisterium verrà a sapere delle tue ricerche, e saranno ben contenti di avere notizie di Grumman...» «Quali notizie?» «Il fatto che c'è qualcun altro che lo sta cercando. È una conferma di ciò che pensavamo. E il fatto che c'è qualcun altro che sa della Polvere. Tu sei un nemico della Chiesa, Lee Scoresby. Dai loro frutti li riconoscerete. Dalle loro domande potrete vedere il Serpente che rode loro il cuore...» Il gufo emetteva deboli suoni stridenti, e alzava e abbassava le ali spasmodicamente. L'arancione acceso dei suoi occhi si stava coprendo di un velo opaco di dolore. Vi era una macchia rossa che si ingrandiva sempre più nella neve attorno allo Skraeling; malgrado la fitta nebbia che gli offuscava lo sguardo, Lee vide che quell'uomo stava per morire. «La mia pallottola deve aver colpito un'arteria, direi» disse. «Lascia andare la manica della mia camicia, e ti farò una fasciatura emostatica». «No!» disse lo Skraeling con voce stridula. «Io sono ben contento di morire! Otterrò la palma del martirio! Non riuscirai a sottrarmela!» «Muori, allora, se lo desideri. Dimmi soltanto questo...» Ma non ebbe la possibilità di completare la domanda perché con un piccolo brivido tetro il gufo-daimon sparì. L'anima dello Skraeling se n'era andata. Una volta Lee aveva visto un dipinto in cui uno dei santi della Chiesa veniva assalito da alcuni assassini. Mentre questi ultimi continuavano a bastonare il suo corpo morente, i cherubini portavano in cielo il daimon del santo e gli offrivano un ramo di palma, l'insegna del martire. Il viso dello Skraeling, in quel momento, aveva la stessa espressione del santo in quel dipinto: un estatico protendersi verso l'oblio. Lee lasciò cadere, disgustato, il suo corpo. Hester fece schioccare la lingua. «Avremmo dovuto pensarci, che quello mandava un messaggio» disse. «Prendigli l'anello». «Ma perché diavolo? Non siamo mica dei ladri, no?» «No, siamo dei rinnegati» disse lei. «Non per nostra scelta, ma per la sua malignità. Una volta che la Chiesa verrà a sapere quel che è successo, saremo fregati comunque. Nel frattempo, quindi, prendiamoci tutti i vantaggi che possiamo. Forza, prendi quell'anello e mettilo da parte; magari ci potrà servire». Lee si rese conto che aveva ragione, e tolse l'anello dal dito del morto. Sbirciando nella semioscurità, vide che il sentiero fiancheggiava un ripido precipizio di buio roccioso, nel quale fece rotolare il corpo dello Skraeling. Cadde per un bel pezzo prima che si udisse il rumore dell'urto. Lee non aveva mai amato la violenza, e uccidere gli era assolutamente odioso, anche se gli era toccato farlo già tre volte. «È assurdo starci a pensare» disse Hester. «Non ci ha dato la minima scelta, e del resto non abbiamo sparato per uccidere. Accidenti a lui, Lee, quello voleva morire. Questa gente è pazza». «Immagino che tu abbia ragione» rispose lui, e mise via la pistola. In fondo al sentiero ritrovarono il conducente della slitta, che aveva già aggiogato i cani ed era pronto a partire. «Dimmi una cosa, Umaq» disse Lee mentre ripartivano verso la stazione per l'inscatolamento del pesce, «hai mai sentito parlare di un uomo di nome Grumman?» «Oh, certo» disse il conducente. «Tutti conoscono il dottor Grumman». «Lo sapevi che aveva anche un nome tartaro?» «Non tartaro. Tu dici Jopari? Non tartaro». «Che ne è stato di lui? È morto?» «Tu mi chiedi questo, io devo dire che non so. Così tu non sai mai la verità da me». «Capisco. E allora, a chi posso chiederlo?» «Meglio chiedere a sua tribù. Meglio andare Jenisei, chiedere a loro». «La sua tribù... Vuoi dire la gente che lo ha iniziato? Che gli ha trapanato il cranio?» «Sì. Tu meglio che chiedi a loro. Forse lui non morto, forse lui morto. Forse né morto né vivo». «Com'è possibile che non sia né morto né vivo?» «In mondo di spiriti. Lui forse in mondo di spiriti. Già io detto troppo. Non dirò niente altro adesso». E non parlò. Ma non appena furono tornati alla stazione per l'inscatolamento del pesce, Lee si recò immediatamente alla banchina del porto, a cercare una nave che potesse dargli un passaggio verso la foce dello Jenisei. Anche le streghe, intanto, erano impegnate nella loro ricerca. La Regina lettone, Ruta Skadi volò insieme alla squadra di Serafina Pekkala per molti giorni e molte notti, attraversando nebbie e mulinelli, sorvolando regioni devastate da frane e alluvioni. Era certo che si trovavano in un mondo che nessuna di loro aveva mai conosciuto prima d'allora, con strani venti, strani profumi nell'aria, grandi uccelli ignoti che le attaccarono al solo vederle e dovettero venire scacciati con nugoli di frecce; e quando trovarono una terra su cui riposarsi, persino le stesse piante erano strane. E tuttavia, ve n'erano di commestibili, fra quelle piante, e c'erano piccole creature non diverse dai conigli che potevano essere un cibo gustoso, e l'acqua non mancava di certo. Avrebbe potuto essere una buona terra per viverci, se non vi fossero state le forme spettrali che vagavano come brume sui prati e si radunavano in prossimità dei ruscelli e degli specchi d'acqua delle pianure. In certe condizioni di luce risultavano quasi impossibili da discernere, visibili solo per una certa qualità vagabonda della luce, per una ritmica sorta di evanescenza, una trasparenza come di veli mossi davanti a uno specchio. Mai le streghe avevano visto qualcosa di simile, e ne diffidarono subito. «Sono vivi, secondo te, Serafina Pekkala?» chiese Ruta Skadi, mentre volavano in circolo ben al di sopra di un gruppo di quelle cose, immobili sul limitare di un tratto di foresta. «Vivi o morti, sono pieni di malignità» replicò Serafina. «Lo sento già da quassù. E, a meno che non scopra quale sia l'arma che può danneggiarli, non ho alcuna intenzione di avvicinarmici più di così». Gli Spettri parevano legati alla terra e incapaci di volare, per fortuna delle streghe. Più tardi, quello stesso giorno, avrebbero visto che cosa erano in grado di fare. Accadde presso un fiume, nel punto in cui una strada polverosa lo attraversava passando sopra un basso ponte di pietra accanto a una macchia d'alberi. Il sole del tardo pomeriggio illuminava il prato obliquamente, colorando il terreno di un verde intenso e riempiendo l'aria di polvere d'oro, e in quella ricca luce obliqua le streghe videro una comitiva di viaggiatori avviarsi verso il ponte, alcuni a piedi, altri su carri trainati da cavalli, e due a cavallo. Non avevano visto le streghe perché non avevano alcuna ragione di alzare lo sguardo, ma erano le prime persone che le streghe avessero visto in quel mondo, e Serafina stava dunque per scendere a parlare con loro quando si udì un grido di allarme. Veniva dal cavaliere che procedeva alla testa del gruppo. Indicava gli alberi, e quando le streghe guardarono in basso videro un torrente di quelle forme spettrali riversarsi attraverso il prato e fluire senza alcuno sforzo verso la gente, la loro preda. La gente si disperse. Serafina rimase scandalizzata nel vedere il cavaliere di testa fare immediatamente dietro-front per fuggire al galoppo, senza restare ad aiutare i suoi compagni, mentre il secondo cavaliere faceva lo stesso, scappando più in fretta possibile in un'altra direzione. «Abbassatevi e osservate bene, sorelle» disse Serafina alle compagne. «Ma non interferite fino a che non ve lo ordinerò io». Videro che nella comitiva c'erano anche dei bambini, alcuni sui carri e altri che procedevano a piedi accanto a essi. E fu subito chiaro che i bambini non erano in grado di vedere gli Spettri, e gli Spettri non se ne interessavano affatto; al contrario, si lanciarono contro gli adulti. Una vecchia seduta su uno dei carri teneva due bambini piccoli in grembo, e Ruta Skadi provò rabbia per la sua vigliaccheria: perché cercò di nascondersi dietro di loro, e li spinse verso lo Spettro che le si stava avvicinando, come offrendoli per salvare la propria vita. I bambini però si liberarono dall'abbraccio della vecchia e saltarono giù dal carro e poi, come gli altri piccoli attorno a loro, si misero a correre qua e là, pieni di spavento, o si strinsero insieme a gruppetti, piangendo, mentre gli Spettri attaccavano gli adulti. La vecchia sul carro fu ben presto sommersa da uno scintillio trasparente che si muoveva animatamente, compiendo la sua opera e nutrendosi in qualche maniera invisibile che Ruta Skadi trovò ributtante a vedersi. Affascinata e colma d'orrore, Serafina Pekkala si abbassò ancora. C'era un padre che aveva cercato con un figlioletto di guadare il fiume per allontanarsi, ma uno Spettro li aveva raggiunti e, mentre il figlio restava aggrappato, piangendo, alla schiena del padre, l'uomo rallentò il passo e si fermò, con l'acqua alla vita, bloccato e impotente. Che cosa gli stava accadendo? Serafina si librò sopra l'acqua a pochi metri di distanza, fissandolo con orrore. Aveva sentito narrare, dai viaggiatori del suo mondo, della leggenda dei vampiri, e fu a quella che pensò nell'osservare lo Spettro occupato a rimpinzarsi di... qualcosa, una qualche qualità che possedeva quell'uomo, la sua anima, magari il suo daimon; perché in quel mondo, evidentemente, i daimon erano dentro alle persone, e non fuori. Le braccia dell'uomo si afflosciarono sotto le cosce del bimbo, che cadde nell'acqua dietro di lui e gli afferrò vanamente la mano, singhiozzando, piangendo, ma l'uomo si limitò a voltare piano la testa e guardò con indifferenza perfetta il suo figlioletto affogare accanto a lui. Questo fu troppo, per Serafina. Si abbassò ancora, in planata, e raccolse il bambino dall'acqua ma, in quel momento, Ruta Skadi le gridò: «Attenta, sorella! Dietro di te...» E Serafina sentì, per appena un istante, un'orrenda fiacchezza al margine del suo cuore, e si tese tutta per raggiungere la mano di Ruta Skadi, che la trasse via dal pericolo. Volarono più in alto, con il bimbo che urlava e le si aggrappava alla vita con dita frenetiche, e Serafina vide dietro di sé lo Spettro, un mulinello di bruma vagante sull'acqua, alla ricerca della preda perduta. Ruta Skadi gli scagliò una freccia nel cuore, senza il minimo effetto. Serafina mise giù il bimbo sulla riva del fiume, vedendo che per lui gli Spettri non costituivano un pericolo, e poi tornarono entrambe a levarsi nell'aria. La piccola comitiva di viaggiatori a quel punto si era fermata del tutto; i cavalli brucavano l'erba o scuotevano la testa per scacciare le mosche, i bambini si lamentavano o si stringevano l'uno all'altro, osservando a distanza, e tutti gli adulti erano ormai fermi, immobili. Avevano ancora gli occhi aperti; alcuni erano in piedi, anche se la maggior parte si era accasciata a sedere, e su di loro incombeva una terribile immobilità. Quando l'ultimo degli Spettri, ormai sazio, si fu allontanato, Serafina atterrò di fronte a una donna seduta sull'erba, una donna forte, dall'aspetto pieno di salute, con le guance arrossate e i capelli di un biondo splendente. «Donna?» disse Serafina. Non vi fu alcuna risposta. «Mi senti? Puoi vedermi?» La scosse per una spalla. Con immenso sforzo, la donna alzò lo sguardo. Parve notarla appena. I suoi occhi erano vacui, e quando Serafina le pizzicò un braccio, non fece che abbassare di nuovo lentamente lo sguardo, e poi allontanarlo ancora. Le altre streghe si muovevano in mezzo ai carri dispersi, guardando le vittime con sgomento. I bambini, intanto, si stavano radunando su una collinetta non molto distante, fissando le streghe e bisbigliando impauriti fra loro. «Il cavaliere ci sta osservando» disse una delle streghe. Indicò il punto in cui la strada conduceva a un passaggio fra le colline. Il cavaliere che era fuggito aveva frenato il cavallo e si era voltato per guardarsi indietro, riparandosi gli occhi con la mano per vedere quel che stava accadendo. «Andiamo a parlare con lui» disse Serafina, e balzò nell'aria. Quale che fosse stato il suo comportamento di fronte agli Spettri, quell'uomo non era un codardo. Appena vide avvicinarsi le streghe, prese il fucile che portava a tracolla e spronò in avanti il cavallo fino alla prateria, dove aveva spazio per far girare il cavallo e sparare, affrontandole in campo aperto; ma Serafina atterrò lentamente tenendo l'arco dinanzi a sé, per poi posarlo sul terreno ai suoi piedi. Che usassero o meno quel gesto nel mondo in cui si trovavano, il suo significato era inequivocabile. L'uomo abbassò la carabina e attese, spostando lo sguardo da Serafina alle altre streghe, e anche ai loro daimon, che roteavano alti nel cielo. Donne, giovani e feroci, vestite soltanto con brandelli di seta nera, che si muovevano nei cieli a cavallo di rami di pino; nulla di simile esisteva nel suo mondo, ma lui le affrontò con tranquilla cautela. Serafina, avvicinatasi, poté vedergli in viso il dolore, e anche la forza. Era difficile riconciliare la sua immagine con il ricordo del modo in cui era fuggito mentre i suoi compagni perivano. «Chi siete?» disse. «Il mio nome è Serafina Pekkala. Sono la regina delle streghe del Lago Enara, che si trova in un altro mondo. Qual è il tuo nome?» «Joachim Lorenz. Streghe, hai detto? Avete dunque commerci con il diavolo?» «Se così fosse, saresti per questo nostro nemico?» Lui rifletté per qualche istante, poi mise la carabina di traverso sopra le cosce. «Una volta, forse, lo sarei stato» disse, «ma i tempi sono cambiati. Perché siete venute in questo mondo?» «Perché i tempi sono cambiati. Cosa sono quelle creature che hanno attaccato il vostro gruppo?» «Be’, gli Spettri...» disse l'uomo, stringendosi nelle spalle, mezzo stupefatto. «Non conoscete gli Spettri?» «Non li abbiamo mai visti nel nostro mondo. Ti abbiamo visto prendere la fuga, e non sapevamo cosa pensare. Ora capisco». «Non c'è difesa contro di loro» disse Joachim Lorenz. «Solo i bambini si salvano. Ogni gruppo di viaggiatori deve comprendere, per legge, un uomo e una donna a cavallo, che devono fare quel che abbiamo fatto noi, perché altrimenti i bambini non avranno nessuno che si occupi di loro. Ma questi sono tempi cattivi; le città traboccano di Spettri, mentre un tempo non ce n'erano più di una dozzina in ognuna di esse». Ruta Skadi, intanto, si guardava intorno. Vide l'altro cavaliere tornare verso i carri, e vide che era, in effetti, una donna. I bambini le stavano correndo incontro. «Ma dimmi di cosa andate in cerca» proseguì Joachim Lorenz. «Prima non mi hai risposto. Non sarete certo venute qui per nulla. Rispondimi adesso». «Siamo in cerca di una bambina» disse Serafina, «una ragazzina venuta dal nostro mondo. Il suo nome è Lyra Belacqua, detta Lyra Linguargentina. Ma dove possa mai trovarsi, in tutto un intero mondo, noi non riusciamo a immaginarlo. Non avete visto una bambina straniera, tutta sola?» «No. Però abbiamo visto degli angeli l'altra notte, diretti verso il Polo». «Angeli?» «Drappelli di angeli nell'aria, armati e lucenti. Non ce ne sono stati tanti negli ultimi anni, anche se ai tempi di mio nonno passavano spesso attraverso questo mondo, o almeno così diceva lui». Si schermò gli occhi con la mano e guardò i carri dispersi e i viaggiatori bloccati. La donna a cavallo era smontata, adesso, ed era intenta a confortare alcuni bambini. Serafina seguì la direzione del suo sguardo e disse: «Se questa notte ci accampiamo insieme a voi, e facciamo la guardia contro gli Spettri, ci parlerai ancora di questo mondo e degli angeli che hai visto?» «Lo farò certamente. Venite con me». Le streghe li aiutarono a portare i carri più avanti lungo la strada, oltre il ponte e lontano dagli alberi da cui erano usciti gli Spettri. Gli adulti colpiti dovettero rimanere dove si trovavano, anche se fu doloroso vedere i bambinetti stringersi ancora a una madre che non rispondeva più, o tirare per la manica un padre che non parlava più e fissava gli occhi nel nulla e aveva il nulla negli occhi. I bimbi più piccoli non riuscivano a capire perché mai dovessero abbandonare i genitori. Quelli più grandicelli, alcuni dei quali avevano già perduto i genitori e che erano già stati testimoni di simili scene, si limitavano a restare lugubremente muti. Serafina raccolse il bambinetto che era caduto nel fiume e che ora piangeva chiamando il papà, allungandosi dietro le spalle di Serafina verso la silenziosa figura in piedi nell'acqua, indifferente. Serafina ne sentì le lacrime sulla pelle nuda. La donna a cavallo, che indossava brache di tela grossolana e cavalcava come un uomo, non disse nulla alle streghe. Il suo viso era tetro. Fece spostare i bambini, parlando loro con severità, ignorandone le lacrime. L'ultimo sole della sera soffuse l'aria di una luce dorata in cui ogni dettaglio era chiaro e nulla abbagliava lo sguardo; i visi dei bambini, e anche quelli dell'uomo e della donna, parvero immortali e pieni di forza, bellissimi. Più tardi, mentre le braci di un fuoco brillavano in un cerchio di rocce cinerine e le grandi colline giacevano placide sotto la luna, Joachim Lorenz parlò a Serafina e a Ruta Skadi della storia di quel mondo. Era stato un mondo felice, un tempo. Le città erano spaziose ed eleganti, i campi ben coltivati e fertili. Navi mercantili percorrevano in tutte le direzioni gli azzurri oceani, e i pescatori issavano reti colme di merluzzi e di tonni, spigole e cefali; le foreste erano piene di selvaggina, e nessun bambino soffriva la fame. Nelle corti e nelle piazze delle grandi città gli ambasciatori del Brasile e del Benin, dell'Ireland e della Corea si mescolavano con i venditori di tabacco, con gli attori della commedia dell'arte di Bergamo, con i venditori di amuleti. A notte, gli amanti mascherati si incontravano sotto colonnati coperti di rose rampicanti, o in giardini illuminati da lampade, e nell'aria spirava dolcemente il profumo del gelsomino e vibrava la musica delle corde della mandola d'amore. Le streghe ascoltavano a occhi spalancati quel racconto di un mondo così simile al loro, eppure così differente. «Ma poi vennero i tempi grami» disse l'uomo. «Trecento anni fa, tutto andò per il verso sbagliato. Alcuni ritengono che siano da biasimare i filosofi della Torre degli Angeli, che si trova nella città da cui noi veniamo. Altri dicono che fosse la punizione per un grande peccato che avremmo commesso, anche se non ho mai sentito due persone trovarsi d'accordo su quale mai possa essere stato, questo peccato. Ma all'improvviso, dal nulla, sono venuti fuori gli Spettri, e da allora ne siamo sempre stati infestati. Avete visto quello che fanno. Immaginatevi adesso come possa essere la vita in un mondo in cui vi siano gli Spettri. Come possiamo prosperare, come possiamo contare su una certa continuità delle cose? In ogni momento, può venir preso un padre o una madre, e la famiglia può disgregarsi; può toccare a un mercante, e la sua impresa fallirà, e tutti i suoi agenti e impiegati perderanno l'impiego; e come possono gli amanti fidare nei loro reciproci voti? Ogni fiducia, ogni virtù è scomparsa da questo mondo, da quando sono arrivati gli Spettri». «Chi sono questi filosofi?» chiese Serafina, «e dov'è questa torre di cui hai parlato?» «Nella città che abbiamo abbandonato: Cittagazze. La città delle gazze. Sapete perché si chiama così? Perché le gazze rubano, e questo è tutto ciò che siamo buoni a fare, oramai. Non creiamo nulla, sono centinaia di anni che non costruiamo più nulla, e tutto quel che siamo capaci di fare è derubare gli altri mondi. Oh, sì, sappiamo degli altri mondi. Quei filosofi della Torre degli Angeli hanno scoperto tutto ciò che abbiamo bisogno di sapere sull'argomento. Hanno un incantesimo che, se tu lo pronunci, ti permette di passare attraverso una porta che non c'è per ritrovarti in un altro mondo. Alcuni dicono che non è un incantesimo ma una chiave, capace di aprire anche dove non c'è alcuna serratura. Chi lo sa? Qualunque cosa sia, ha lasciato passare gli Spettri dalla nostra parte. E i filosofi continuano a usarlo, a quanto ho capito. Passano in altri mondi, rubano, riportano indietro quel che trovano. Oro e gioielli, naturalmente, ma anche altre cose, come idee, sacchi di grano, o matite. Sono la fonte di ogni nostra ricchezza» disse con amarezza, «quella gilda di ladri». «Ma perché gli Spettri non fanno del male ai bambini?» chiese Ruta Skadi. «Questo è il mistero più grosso di tutti. Nell'innocenza dei bambini c'è qualcosa che ripugna agli Spettri dell'Indifferenza. Ma è qualcosa di più. I bambini non riescono neppure a vederli, e noi non arriviamo a capire perché. Non ci siamo mai riusciti. Ma gli orfani degli Spettri sono frequenti, come potete immaginare, i figli di coloro che sono stati presi; si radunano in bande e battono il Paese, e talvolta si offrono dietro compenso agli adulti per andare in cerca di cibo e altre cose utili nelle zone infestate dagli Spettri, mentre altre volte si limitano ad andare in giro e saccheggiare quel che trovano. «Questo, dunque, è il nostro mondo. Oh, eravamo riusciti a convivere con questa maledizione. Sono veri e propri parassiti: non uccidono i loro ospiti, si limitano a succhiarne via gran parte della vita. Ma c'era un grossolano equilibrio, fino a pochi giorni fa, fino alla grande tempesta. È stata una tempesta straordinaria; sembrava che tutto il mondo dovesse andare in frantumi, cadere in pezzi. Non c'era mai stata una tempesta simile a memoria d'uomo. «Poi venne una nebbia che durò per giorni e giorni e coprì tutte le parti del mondo di cui io abbia notizia; nessuno poteva viaggiare e, quando la nebbia si levò, le città erano piene di Spettri, a centinaia e a migliaia. Così siamo fuggiti sulle colline e per mare, ma questa volta non c'è modo di sfuggire loro, dovunque si vada. Come avete potuto vedere voi stesse. «Adesso tocca a voi. Raccontatemi del vostro mondo, e del perché l'avete abbandonato per venire in questo». Serafina gli disse veridicamente tutto quel che sapeva. Aveva davanti un uomo onesto, e non c'era nulla che avesse bisogno di tenergli nascosto. Lui ascoltò con attenzione, scuotendo il capo per lo stupore, e quando la strega ebbe terminato disse: «Vi ho già detto del potere che si dice abbiano i nostri filosofi, di aprire la via verso altri mondi. Be’, alcuni pensano che di tanto in tanto capiti che lascino una di tali porte aperte, per distrazione. Non mi sorprenderebbe se dei viaggiatori provenienti da altri mondi trovassero di tanto in tanto la via per venire qui. Sappiamo che gli angeli passano, dopotutto». «Gli angeli?» disse Serafina. «Li avete già nominati prima. Noi non abbiamo mai sentito nominare gli angeli. Che cosa sono?» «Volete sapere degli angeli?» disse Joachim Lorenz. «Molto bene. Il nome con cui chiamano se stessi è bene elim, mi dicono. Alcuni li chiamano anche Osservatori. Non sono esseri di carne come noi, sono fatti di spirito; o forse la loro carne è più fine e sottile della nostra, più leggera e più chiara, non saprei; ma non sono come noi. Portano messaggi dai cieli, questo è il loro compito. A volte noi li vediamo passare attraverso i cieli di questo mondo mentre si dirigono in un altro, scintillando come lucciole, su su in alto. Se la notte è calma, si può persino udire il battito delle loro ali. Le loro preoccupazioni sono differenti dalle nostre, anche se nei tempi antichi scendevano sulla terra e avevano commerci con uomini e donne, e generavano con noi, anche, dice qualcuno. «Quando è arrivata la nebbia, dopo la grande tempesta, io sono rimasto bloccato sulle colline dietro la città di Sant'Elia, mentre tornavo a casa. Mi sono rifugiato in una capanna di pastori presso una sorgente accanto a un bosco di faggi, e per tutta la notte ho sentito sopra di me delle voci nella nebbia, grida di allarme e di rabbia, e battiti d'ali, anche, più prossimi di quanto li avessi mai sentiti prima; poi verso l'alba venne il suono di una schermaglia armata, un sibilare di frecce, e un cozzare di spade. Non ho osato uscir fuori a guardare, malgrado la forza della mia curiosità, perché avevo paura. Ero del tutto atterrito, se volete saperlo. Quando il cielo si è schiarito, per quel tanto che poteva con quella nebbia, mi sono arrischiato a guardare all'esterno, e ho visto una grande figura giacere ferita presso la sorgente. Mi sono sentito come se stessi guardando cose che non avevo alcun diritto di vedere: cose sacre. Ho dovuto distogliere lo sguardo, e quando sono tornato a guardare la figura era scomparsa. «Più di così, non mi sono mai avvicinato a un angelo. Ma, come vi dicevo, li abbiamo veduti la notte scorsa, alti alti in mezzo alle stelle, diretti verso il Polo, come una flotta di possenti navi che facciano vela... Sta succedendo qualcosa, e noi non sappiamo che cosa possa essere. Potrebbe essere che stia per scoppiare una guerra. C'è stata una guerra nei cieli una volta, oh, migliaia di anni fa, in un passato immensamente remoto, ma io non so quale sia stato il suo esito. Non sarebbe impossibile che ve ne fosse un'altra. Ma le devastazioni sarebbero enormi, e le conseguenze per noi... io non arrivo a immaginarle. «Eppure» continuò, alzandosi a sedere per attizzare il fuoco, «la fine potrebbe essere migliore di quanto io tema. Potrebbe darsi che una guerra nei cieli spazzi via gli Spettri da questo mondo, totalmente, ricacciandoli nel pozzo da cui sono venuti. Quale benedizione sarebbe questa, eh! Come sarebbe fresca e felice la nostra vita, libera da questa peste terrificante!» Eppure, Joachim Lorenz aveva un'aria tutt'altro che speranzosa mentre fissava il fuoco. Il tremolio delle fiamme giocava sul suo viso, ma non v'era alcun gioco di espressioni nei suoi lineamenti forti; pareva severo e triste. Ruta Skadi disse: «Il Polo, signore. Tu hai detto che gli angeli si dirigevano verso il Polo. Perché dovrebbero farlo, lo sai? È lì che si trovano i cieli immortali?» «Non saprei. Non sono un uomo colto, lo vedi bene. Ma il nord del nostro mondo, be’, quella è la dimora degli spiriti, dicono. Se gli angeli si stessero radunando, quello è il luogo dove andrebbero, e se dovessero dare l'assalto al cielo, oserei dire che è lì che costruirebbero la loro fortezza e partirebbero all'attacco». Alzò gli occhi, e le streghe seguirono il suo sguardo. Le stelle di quel mondo erano le stesse del loro; la Via Lattea attraversava brillante tutta la volta celeste, e innumerevoli punti di luce stellare punteggiavano il cielo, quasi eguagliando in splendore la luna... «Signore» disse Serafina, «hai mai sentito parlare della Polvere?» «Polvere? Immagino tu lo intenda in senso diverso da quello della normale polvere delle strade. No, non mi è mai capitato. Ma guardate: vi è uno stormo di angeli in volo, adesso...» Indicò la costellazione del Serpentario. E, in effetti, c'era davvero qualcosa che si muoveva attraverso di essa, un minuscolo grappolo di esseri illuminati. E non si stavano muovendo a caso; volavano come uno stormo di cigni diretto a una meta. Ruta Skadi si alzò. «Sorella, è tempo che io mi separi da te» disse a Serafina. «Salirò in alto a parlare con questi angeli, qualunque cosa possano essere. Se sono diretti presso Lord Asriel, mi unirò a loro. Altrimenti, andrò alla sua ricerca per conto mio. Grazie per la tua compagnia, e buon viaggio». Si baciarono, e Ruta Skadi prese il suo ramo di pino-nuvola e balzò nell'aria. Il suo daimon Sergi, un pettazzurro, si slanciò dall'oscurità accanto a lei. «Andiamo molto in alto?» disse. «Quanto quegli esseri illuminati lassù nel Serpentario. Vanno veloci, Sergi. Prendiamoli!» Così lei e il suo daimon si slanciarono in alto, volando più rapidi delle scintille lanciate da un fuoco, e l'aria sibilò tra gli aghi della sua frasca scompigliandole i neri capelli. Non guardò in basso, verso il piccolo fuoco nel buio sconfinato, verso i bambini dormienti e le streghe sue compagne. Quella parte del suo viaggio era finita, e poi quelle splendenti creature che aveva davanti non parevano ancora nemmeno di poco più grandi, e se non le teneva sempre d'occhio poteva facilmente perderle nella grande estensione stellata del cielo. Quindi proseguì il suo volo, senza mai perder di vista gli angeli che man mano che si avvicinava, presero una forma più definita. Brillavano: non come se ardessero però, ma come se, ovunque fossero e per quanto buia potesse essere la notte, su di loro splendesse la luce del sole. Erano simili agli umani, ma alati, e molto più alti; e visto che erano nudi, la strega poté vedere che tre di loro erano maschi, e due femmine. Le ali si dipartivano dalle scapole, e dorsi e petti erano dotati di muscoli possenti. Ruta Skadi rimase dietro di loro per qualche tempo, osservandoli, misurandone le forze, nel caso avesse dovuto affrontarli. Non erano armati, ma d'altro canto stavano volando a una tranquilla velocità di crociera; forse, se si fosse arrivati a un inseguimento, avrebbero potuto lasciarsela indietro. Tenendo pronto l'arco, per precauzione, accelerò per affiancarli, gridando: «Angeli! Fermatevi! Ascoltatemi! Io sono Ruta Skadi, la strega, e voglio parlarvi!» Si voltarono. Le grandi ali batterono in senso contrario, per rallentare il loro moto, e i corpi oscillarono giù fino a fermarsi verticalmente a mezz'aria, mantenendo la posizione grazie a un battito più lento delle ali. La circondarono, cinque forme immense nell'aria notturna, brillanti della luce di un sole invisibile. Lei si guardò attorno, seduta sulla sua frasca di pino-nuvola, orgogliosa e impavida, pur se il cuore le batteva forte, per la stranezza della situazione; il suo daimon le si posò accanto, tutto arruffato, per stare vicino al calore del suo corpo. Ognuno di quegli esseri angelici era un individuo distinto, e però avevano molto in comune fra loro; molto più di ciò che poteva avvicinarli a qualunque tipo di essere umano da lei conosciuto. Ciò che avevano in comune era un gioco baluginante e fulmineo di intelligenza e sentimenti che sembrava passare simultaneamente su tutti i loro visi. Erano nudi, ma a sentirsi nuda fu lei, davanti ai loro sguardi, tanto erano penetranti e capaci di andar fino in fondo. E tuttavia, lei non si vergognava certo di come era fatta, e ricambiò i loro sguardi a testa alta. «Dunque voi siete gli angeli» disse, «o gli Osservatori, o i bene elim. Dove siete diretti?» «Stiamo seguendo una chiamata» disse uno di loro. Non capì per certo chi avesse parlato. Poteva esser stato uno solo, o tutti loro insieme. «La chiamata di chi?» chiese lei. «Quella di un uomo». «Di Lord Asriel?» «Può darsi». «E perché state seguendo la sua chiamata?» «Perché così vogliamo fare» giunse la risposta. «E allora, in qualunque luogo si trovi, potete guidare da lui anche me» ordinò lei. Ruta Skadi aveva quattrocento e sedici anni, e possedeva tutto l'orgoglio e il sapere di una Regina delle streghe nel fior dell'età. Era più saggia, e di molto, di qualunque umano dalla vita breve, e tuttavia non poteva nemmeno immaginare quanto fosse simile a una bambina, accanto a questi esseri antichi. Né sapeva come la loro consapevolezza si estendesse al di là di lei, connessa da filamentosi tentacoli con i più remoti angoli di universi che lei non aveva mai neppure sognato; e nemmeno sapeva che se li vedeva in forma umana era solo perché questo era ciò che i suoi occhi si aspettavano di vedere. Se avesse potuto percepirne la vera forma, le sarebbero apparsi più simili a delle architetture che a degli organismi, strutture gigantesche fatte di intelligenza e sentimento. Ma loro non si aspettavano altro. Era molto giovane. D'improvviso, batterono le ali balzando in avanti, e lei si slanciò con loro, trascinata dalla turbolenza prodotta nell'aria da quelle grandi ali, e godendo della velocità e della forza che così si aggiungevano al suo volo. Viaggiarono tutta la notte. Le stelle ruotarono loro attorno, e sbiadirono fino a svanire man mano che l'alba filtrava da oriente. Il mondo esplose radiosamente quando comparve l'orlo del sole, e poi si trovarono a volare per un cielo azzurro d'aria limpida, fresca, dolce e umida. Alla luce del giorno gli angeli erano meno visibili, anche se a ogni occhio la loro stranezza sarebbe stata chiara. La luce grazie alla quale li vedeva Ruta Skadi continuò a non essere quella del sole che ora stava salendo nel cielo, ma un'altra luce, proveniente da qualche altro luogo. Volarono a lungo, instancabilmente, e instancabilmente lei tenne il passo. Sentiva una gioia bruciante nel poter dominare quelle immortali presenze. E provava piacere della propria carne, del suo sangue, della ruvida corteccia di pino sulla pelle, godeva e gioiva del battito del suo cuore e della vita di tutti i suoi sensi, della fame che provava in quel momento e della presenza del suo daimon dalla dolce voce, della terra là sotto di lei e della vita di tutte le creature, che fossero piante o animali; e si deliziava dell'essere fatta della medesima loro sostanza, e del sapere che quando sarebbe venuta a morte la sua carne avrebbe nutrito nuove vite così come altre avevano nutrito la sua. E gioiva, anche, del fatto che avrebbe rivisto di nuovo Lord Asriel. Tornò la notte, e ancora gli angeli erano in volo. Poi giunse un punto in cui la qualità dell'aria mutò, non in meglio né in peggio ma mutò, e Ruta Skadi seppe che erano usciti da quel mondo per passare in un altro. Come fosse accaduto, però, non seppe immaginarlo. «Angeli!» chiamò, quando percepì il mutamento. «Come abbiamo fatto a lasciare il mondo in cui io vi ho trovato? Dov'era il confine?» «Vi sono luoghi invisibili nell'aria» venne la risposta, «porte d'accesso ad altri mondi. Noi possiamo vederli, ma voi no». Ruta Skadi non poteva vedere la porta invisibile, ma in realtà non ne aveva bisogno: le streghe sapevano orientarsi anche meglio degli uccelli. Non appena l'angelo ebbe parlato, Ruta fissò la sua attenzione su tre picchi irregolari sotto di lei, e memorizzò esattamente la loro configurazione. Ora avrebbe potuto ritrovare quel punto, se ne avesse avuto bisogno, a dispetto di quel che potevano pensarne gli angeli. Continuarono a volare, e poco dopo sentì una voce angelica: «Lord Asriel è in questo mondo, e laggiù è la fortezza che sta costruendo...» Avevano rallentato, e ora volteggiavano come aquile, a mezz'aria. Ruta Skadi guardò verso il punto che uno degli angeli stava indicando. Il primo lieve bagliore di luce iniziava proprio allora a colorire l'oriente, anche se le stelle continuavano a brillare in tutto il loro splendore contro il velluto nero e profondo dei cieli più alti. E, proprio sul limitare del mondo, là dove la luce cresceva di momento in momento, una grande catena montuosa rizzava i suoi picchi; punte di lancia irregolari di roccia nera, possenti lastroni spezzati, pendii seghettati ammucchiati e confusi, come i residui lasciati da una catastrofe universale. Ma sul punto più alto di tutti, che sotto il suo sguardo veniva toccato dai primissimi raggi del sole mattutino che ne disegnava radiosamente i contorni, stava una struttura regolare: un'enorme fortezza, i cui bastioni erano fatti di lastroni ininterrotti di basalto alti quanto una mezza collina, e la cui lunghezza avrebbe dovuto esser misurata in tempo di volo. Sotto quella fortezza colossale, brillavano fuochi e fumavano fornaci nell'oscurità dell'alba incipiente, e già da molte miglia di distanza Ruta Skadi sentì un clangore di martelli e un pulsare di grandi opifici. E, da tutte le direzioni, poté vedere altri voli di angeli battere alla sua volta le ali; e non solo angeli, ma anche macchine: scafi dalle ali di acciaio che planavano come albatros, cabine di vetro sotto ali baluginanti di libellula, ronzanti zeppelin simili a giganteschi calabroni: tutti diretti alla fortezza che Lord Asriel stava costruendo sulle montagne al confine del mondo. «Lord Asriel si trova là?» chiese lei. «Sì, è là» replicarono gli angeli. «Allora voliamo a incontrarlo. E voi mi farete da guardia d'onore». Obbedienti, essi dispiegarono le ali e si diressero verso la fortezza dagli orli dorati, e la strega impaziente volò innanzi a loro. Sette La Rolls-Royce Lyra si svegliò presto e trovò il mattino caldo e tranquillo, come se quella città non conoscesse altro clima che quella calma estate. Scivolò fuori dal letto, e poi di sotto e, sentendo delle voci infantili in direzione del mare, andò a vedere che cosa stessero facendo quei bambini. Tre ragazzi e una ragazzina sollevavano grandi spruzzi per la rada soleggiata a bordo di due pattini a pedali, facendo a gara verso i gradini della banchina. Quando videro Lyra rallentarono per un istante, ma poi li riprese il ritmo della corsa. I vincitori sbatterono contro i gradini con tanta forza che uno dei due cadde in acqua, poi cercò di salire sull'altro scafo e finì per rovesciarlo, e continuarono tutti insieme a giocare fra grandi spruzzi, come se le paure della notte precedente non fossero mai esistite. Erano più piccoli della maggior parte dei bambini della torre, pensò Lyra, e si unì a loro nell'acqua, con Pantalaimon in forma di argenteo pesciolino che le guizzava accanto. Non aveva mai avuto difficoltà a chiacchierare con gli altri bambini, e ben presto se li trovò tutti attorno, seduti tra le pozze d'acqua vicine agli scogli già tiepidi, con le magliette che si asciugavano rapidamente al sole. Il povero Pantalaimon aveva dovuto tornare a infilarsi in una tasca, in forma di rana, in mezzo al cotone fresco e bagnato. «Che ci volete fare con quel gatto?» «Davvero siete capaci di mandar via la sfortuna?» «Da dove venite?» «Il tuo amico non ha paura degli Spettri?» «Will non ha paura di nulla» disse Lyra. «E io neppure. Ma voi perché avete paura dei gatti?» «Ma non lo sai, dei gatti?» disse incredulo il più grande dei ragazzini. «I gatti hanno dentro il diavolo, altro che. Bisogna ammazzare tutti i gatti che si vedono. Se ti mordono, ti mettono dentro il diavolo anche a te. E tu, che ci facevi con quel grosso leopardo?» Lyra si rese conto che doveva riferirsi a Pantalaimon quando aveva assunto la forma di un leopardo, e scosse il capo con aria innocente. «Devi aver sognato» disse. «Ci sono un sacco di cose che sembrano diverse alla luce della luna. Solo che, vedete, mica ci sono gli Spettri nei posti da cui veniamo io e Will, e quindi noi non ne sappiamo un granché». «Se non riesci a vederli, sei a posto» disse un ragazzo. «Se li vedi, allora sai che ti possono beccare. Questo è quello che diceva mio pa’, e poi quelli l'hanno beccato. Quella volta non era riuscito a vederli per primo». «E si trovano qui, tutto intorno a noi?» «Già» disse la ragazzina. Tese una mano e afferrò un pugno d'aria, gridando a distesa: «Ecco, ne ho preso uno proprio adesso!» «Loro non ti possono fare niente» disse uno dei ragazzi. «E anche noi non possiamo far niente a loro, niente di niente». «E ci sono sempre stati, gli Spettri, in questo mondo?» disse Lyra. «Sì» disse uno dei ragazzi, ma un altro disse: «No, sono venuti tanto tempo fa. Secoli e secoli». «Sono venuti per colpa della Gilda» disse il terzo. «La che?» disse Lyra. «Neanche per sogno!» disse la bambina. «Mia nonna ha detto che sono venuti perché la gente era stata cattiva, e Dio ce li ha mandati per punizione». «Tua nonna non sa un accidente» disse un ragazzo. «Ha la barba, tua nonna. È proprio una capra». «Ma cos'è la Gilda?» insité Lyra. «La Torre degli Angeli la conosci, no?» disse uno dei ragazzi, «quella torre di pietra, hai presente? Be’, quella appartiene alla Gilda, e lì dentro c'è un posto segreto. La Gilda, insomma, è gente che sa un sacco di cose. Filosofia, alchimia, quelli sanno cose di ogni genere. E sono stati loro a far passare qui gli Spettri». «Ma non è vero» disse un altro dei ragazzi. «Sono venuti dalle stelle». «È proprio così, invece! Guarda, ecco com'è andata la storia, precisa precisa: c'era quest'uomo della Gilda, centinaia di anni fa, che stava facendo a pezzi un metallo, il piombo. Voleva trasformarlo in oro. E allora lo tagliò a pezzetti sempre più piccoli, sempre sempre più piccoli, fino a che non arrivò al pezzetto più piccolo che riuscì a trovare. Non esisteva proprio nulla che fosse ancora più piccolo. Così piccolo che non si vede neppure. Ma lui riuscì a spezzettare anche quello, e lì, proprio dentro ai pezzettini più piccoli che ci fossero, c'erano tutti quanti gli Spettri, impacchettati, contorti e ripiegati così stretti che praticamente non occupavano nessuno spazio. Ma una volta che lui lo spezzò, bum! Si gonfiarono e vennero fuori, e da allora sono sempre rimasti qui. Questo è quello che ha detto il mio papà». «Ma ce n'è rimasto qualcuno adesso, di quelli della Gilda, lassù nella torre?» chiese Lyra. «No! Sono scappati via come tutti gli altri» disse la ragazza. «Non c'è nessuno nella torre. Quello è un posto stregato, guarda» disse uno dei ragazzi. «È per questo che il gatto è uscito di là. Noi lì dentro non ci andiamo, sta’ pur certa. Non troverai nessun ragazzino disposto a entrarci. Fa paura, sai». «Quelli della Gilda non hanno paura di entrarci» disse un altro. «Loro hanno una magia speciale, o qualcosa del genere. Sono avidi, vivono alle spalle della povera gente» disse la ragazza. «I poveri fanno tutto il lavoro, e quelli della Gilda se ne stanno lì e in cambio non fanno niente». «Ma adesso nella torre non c'è nessuno?» chiese Lyra. «Proprio nessun adulto?» «Non c'è nessun adulto in tutta la città!» «Non ne avrebbero il coraggio, sta’ tranquilla». Però lei aveva visto un uomo, un giovane, lassù. Ne era convinta. E c'era qualcosa nel modo di parlare di quei bambini: da esperta bugiarda qual era, sapeva riconoscere un bugiardo quando se lo trovava davanti, e quelli su qualche cosa stavano mentendo. E d'improvviso ricordò: il piccolo Paolo aveva accennato che lui e Angelica avevano un fratello maggiore, Tullio, che si trovava pure lui in città, e Angelica lo aveva zittito... Non poteva darsi che l'uomo che aveva visto fosse il fratello di quei due? Lyra li lasciò mentre recuperavano le loro imbarcazioni e se ne tornavano pedalando alla spiaggia, rientrò a preparare un po’ di caffè e a vedere se Will si era svegliato. Ma lui stava ancora dormendo, con la gatta acciambellata ai suoi piedi, Lyra era impaziente di tornare a incontrare la sua Accademica; così scrisse un biglietto e glielo lasciò accanto al letto, prese su lo zaino e se ne andò a cercare la finestra. La strada che aveva preso la condusse ad attraversare la piazzetta in cui si erano trovati la notte prima. Ora però era tutta vuota e la luce del sole indorava la facciata dell'antica torre e metteva in evidenza i rilievi ormai indistinti attorno alla porta: figure più o meno umane dalle ali ripiegate, con i lineamenti erosi da secoli di intemperie, ma che in qualche modo, nella loro immobilità, esprimevano potenza, compassione e forza d'intelletto. «Angeli» disse Pantalaimon, in forma di grillo su una sua spalla. «Spettri, forse» disse Lyra. «No! Hanno detto che era la qualche cosa degli angeli, no?» insistette lui. «Io scommetto che sono angeli». «Entriamo?» Alzarono lo sguardo sul grande portone di quercia dai neri cardini ornati. I gradini, una mezza dozzina, che vi conducevano erano profondamente consumati e la porta era appena socchiusa. Non c'era nulla che potesse impedire a Lyra di entrare, a parte la sua stessa paura. Salì in punta di piedi fino in cima agli scalini, e guardò attraverso lo spiraglio. Una sala buia dal pavimento di pietra fu tutto ciò che riuscì a vedere, e solo in piccola parte; ma Pantalaimon le si agitava pieno d'ansia sopra la spalla, proprio come quella volta che avevano fatto quello scherzo ai teschi nella cripta del Jordan College, e lei ormai era diventata un po’ più saggia. Quello era un posto cattivo. Scese di corsa gli scalini e lasciò la piazza, dirigendosi verso la luce brillante del sole sul viale delle palme. Non appena fu certa che non la guardava nessuno, passò per la finestra ed entrò dritta dritta nella Oxford di Will. Quaranta minuti dopo era di nuovo nel dipartimento di fisica a discutere con il portiere; ma stavolta aveva in mano una carta vincente. «Basta che lo chieda alla dottoressa Malone» disse con dolcezza. «Non deve far altro che chiederglielo. Glielo dirà lei». Il portiere si voltò verso il telefono, e Lyra lo guardò con un senso di commiserazione mentre premeva i tasti e parlava. Non gli avevano neppure dato una guardiola come si deve, solo un grosso bancone di legno, come in un negozio. «Va bene» disse l'uomo, voltandosi. «Ha detto di salire. Ricordati di non andare da nessun'altra parte». «No, no, certo» disse lei tutta compunta, proprio come una brava bambina che fa quel che le viene detto di fare. In cima alle scale, però, ebbe una sorpresa, perché proprio mentre passava davanti a una porta con sopra un segno che indicava donna quella si aprì, e dentro vide la dottoressa Malone che le faceva silenziosamente segno di avvicinarsi. Entrò, perplessa. Non era il laboratorio, era una stanza da bagno, e la dottoressa Malone era in agitazione. Le disse: «Lyra... c'è qualcun altro nel laboratorio... dei poliziotti, qualcosa del genere... sanno che tu sei venuta a trovarmi ieri... non ho idea di che cosa vadano cercando ma non mi piace... che sta succedendo?» «Come fanno a sapere che sono venuta a trovarti?» «Non lo so! Non sapevano il tuo nome, ma ho capito di chi parlavano...» «Be’, posso sempre dirgli un po’ di bugie. È facile». «Ma che sta succedendo?» Una voce di donna parlò dal corridoio, di fuori: «Dottoressa Malone? Ha visto la bambina?» «Sì» gridò la dottoressa. «Le stavo giusto facendo vedere dov'è la toilette...» Non c'era nessun bisogno di preoccuparsi tanto, pensò Lyra, ma forse lei non era abituata al pericolo. La donna nel corridoio era giovane e ben vestita, e malgrado il tentativo di sorridere che fece quando Lyra uscì dal bagno, i suoi occhi rimasero duri e sospettosi. «Ciao» disse. «Tu sei Lyra, no?» «Già. E tu, come ti chiami?» «Io sono il sergente Clifford. Vieni, entra». Lyra pensò che quella giovane donna aveva una bella faccia tosta a comportarsi come se il laboratorio fosse suo, ma annuì docilmente. Fu quello il momento in cui sentì la prima fitta di rimorso. Sapeva che non avrebbe dovuto trovarsi lì: sapeva che cosa l'aletiometro avrebbe voluto che lei facesse, e non era questo. Rimase ferma sulla porta, dubbiosa. Nella stanza c'era già un uomo alto e robusto dalle sopracciglia bianche. Lyra l'aspetto degli Accademici lo conosceva bene, e nessuno di quei due poteva essere uno studioso. «Entra, Lyra» tornò a dire il sergente Clifford. «È tutto a posto. Questo è l'ispettore Walters». «Ciao, Lyra» disse l'uomo. «Ho saputo un sacco di cose di te dalla dottoressa Malone qui presente. Mi farebbe piacere conoscerti e farti qualche domanda, se per te va bene». «Che tipo di domande?» disse lei. «Nulla di difficile» rispose lui sorridendo. «Vieni a sederti, Lyra». Spinse una sedia verso di lei. Lyra si sedette con circospezione, e sentì la porta che si chiudeva. La dottoressa Malone le stava accanto, in piedi. Pantalaimon, in forma di grillo nella sua tasca pettorale, era agitato; se lo sentiva sul petto, e sperò che il tremito non si vedesse. Gli lanciò un pensiero perché stesse tranquillo. «Di dove sei, Lyra?» Se avesse detto Oxford, avrebbero potuto controllare con facilità. Ma non poteva certo dire che veniva da un altro mondo; questa era gente pericolosa, e avrebbe subito voluto saperne di più. Pensò all'unico altro nome che conosceva di quel mondo: il posto da cui proveniva Will. «Winchester» disse. «Sei stata in guerra, eh, Lyra?» disse l'ispettore. «Come hai fatto a procurarti quei lividi? Hai un livido sulla guancia, e un altro sulla gamba... qualcuno ti ha malmenata?» «No» disse Lyra. «Ci vai a scuola, Lyra?» «Sì. A volte» aggiunse. «Non dovresti essere a scuola oggi?» Lei non disse nulla. Si sentiva sempre più a disagio. Guardò la dottoressa Malone, il cui viso era teso e infelice. «Sono venuta qui per vedere la dottoressa» disse Lyra. «Stai a Oxford in questo momento, Lyra? Dov'è che stai?» «Con della gente» disse lei. «Degli amici, e basta». «Qual è il loro indirizzo?» «Non so esattamente come si chiama la strada. Sono capace di ritrovarla facilmente, ma non mi ricordo il suo nome». «E chi è questa gente?» «Amici di mio padre» disse lei. «Oh, capisco. Come hai fatto a trovare la dottoressa Malone?» «Perché mio padre fa il fisico, e la conosce». Stava andando più liscia adesso, pensò. Cominciò a rilassarsi, e a mentire più fluidamente. «E lei ti ha fatto vedere le cose a cui sta lavorando, vero?» «Già. Quella macchina con lo schermo... Sì, tutto quanto». «Ti interessi di questo tipo di cose, vero? Scienza e così via?» «Già. La fisica, soprattutto». «Vuoi fare la scienziata, da grande?» Quel tipo di domanda meritava uno sguardo vacuo, e fu quello che si prese. Ma l'uomo non si lasciò sconcertare. I suoi occhi chiari guardarono brevemente verso la giovane donna, e poi di nuovo Lyra. «E sei rimasta sorpresa da quel che ti ha fatto vedere la dottoressa Malone?» «Be’, in un certo senso sì, ma sapevo cosa aspettarmi». «A causa di tuo padre?» «Già. Perché lui sta facendo lo stesso tipo di lavoro». «Sì, giusto. Ma tu lo capisci?» «In parte». «Tuo padre fa ricerche sulla Materia Oscura, quindi?» «Sì». «È arrivato allo stesso punto della dottoressa Malone?» «Non nello stesso modo. Certe cose le sa fare meglio lui, ma quella macchina con le parole sullo schermo, be’, lui quella non ce l'ha». «E Will sta anche lui con quei tuoi amici?» «Sì, lui...» E qui si bloccò. Capì subito di aver fatto un orribile sbaglio. Lo capirono anche loro, e in un attimo furono in piedi per impedirle di scappare, ma in qualche modo la dottoressa Malone si trovò a esser d'ostacolo, e il sergente inciampò e cadde, ostacolando a sua volta l'ispettore. Ciò diede a Lyra il tempo di slanciarsi fuori e sbattersi la porta alle spalle, correndo a tutta velocità verso le scale. Due uomini in camice bianco vennero fuori da una porta, e lei vi andò a sbattere contro; allora, di colpo, Pantalaimon fu un corvo che strillava agitando le ali, e li sconcertò al punto che quelli indietreggiarono e caddero a terra: allora lei si liberò dalle loro mani e si buttò giù per l'ultima rampa di scale, e arrivò nell'ingresso proprio nel momento in cui il portiere metteva giù il telefono e prendeva pesantemente a muoversi dietro il bancone gridando: «Ehi! Ferma lì! Tu!» Ma la sbarra che doveva sollevare per passare si trovava dall'altra parte e lei giunse alla porta girevole prima che quello riuscisse a venir fuori per acchiapparla. Dietro di lei si stavano aprendo le porte dell'ascensore, e c'era l'uomo dai capelli chiari che ne veniva fuori, così veloce, così forte... E la porta non girava! Pantalaimon lanciò un grido: stavano spingendo nel senso sbagliato! Lei urlò di paura e si avventò nel compartimento opposto, lanciando il suo scarso peso contro il vetro pesante, decisa a farlo girare, e riuscì a metterlo in moto giusto in tempo per evitare le mani del portiere, che a sua volta intralciò il cammino all'uomo dai capelli chiari, così che Lyra poté gettarsi all'esterno e allontanarsi prima che quelli riuscissero a uscire. Via, attraverso la strada, ignorando i freni e i fischi delle gomme delle auto; lì, dentro quell'intervallo fra gli alti edifici, e poi per un'altra strada, con le auto che venivano da tutte e due le parti, ma lei si muoveva rapida, schivando le biciclette, sempre con l'uomo dai capelli chiari alle spalle... oh, lui sì che era spaventoso! In un giardino; oltre uno steccato; in mezzo a quei cespugli; e Pantalaimon, un rondone, le sfiorava il capo, indicandole da che parte andare; accucciata dietro una carbonaia udì l'uomo dai capelli chiari passarle accanto di corsa, e lei non lo sentì neppure ansimare, per quanto era veloce, e in forma; e Pantalaimon disse: «Indietro adesso... torna sulla strada...» Così strisciò fuori dal suo nascondiglio e tornò indietro di corsa sul prato, uscì dal cancello del giardino, ritornò sugli spazi aperti di Bunbury Road, e ancora una volta balzò di corsa dall'altra parte, e di nuovo le gomme stridettero sull'asfalto; e poi si trovò a correre su per Norham Gardens, una tranquilla strada alberata fiancheggiata da alte case vittoriane, nei pressi del parco. Si fermò per riprendere fiato. C'era un'alta siepe davanti a uno dei giardini, e fu lì che si mise a sedere, infilandosi a fondo sotto i ligustri. «Lei ci ha aiutato!» disse Pantalaimon. «La dottoressa Malone li ha fatti inciampare. È dalla nostra parte, non dalla loro». «Oh, Pan» disse lei, «non avrei proprio dovuto dirglielo, di Will... sarei dovuta stare più attenta...» «Non saresti dovuta venire» disse lui con severità. «Lo so. Anche quello...» Ma non ebbe il tempo di dar spazio ai rimorsi, perché Pantalaimon le frullò sulla spalla e disse: «Attenta... là dietro...» e subito si mutò un'altra volta in un grillo le si tuffò nella tasca. Lei si alzò in piedi, pronta a mettersi a correre, e vide una grossa automobile di colore blu scuro scivolare silenziosa verso il marciapiede accanto a lei. Era pronta a scattare nella direzione più opportuna, ma il finestrino posteriore dell'auto venne abbassato e ne uscì fuori, a guardarla, un viso che conosceva. «Lizzie» disse il vecchio signore del museo. «Che piacere rivederti. Posso darti un passaggio da qualche parte?» Poi aprì la portiera e si spostò per farle spazio accanto a sé. Pantalaimon le diede un morsetto al petto attraverso il cotone sottile, ma lei entrò di corsa, stringendo lo zaino, e l'uomo si sporse oltre il suo corpo e chiuse la portiera. «Hai l'aria di avere fretta» disse. «Dove vorresti andare?» «Su a Summertown» disse lei, «per piacere». L'autista indossava un berretto con la visiera. Tutto, in quell'auto, era levigato, soffice e potente, e l'odore della colonia del vecchio in quello spazio chiuso si faceva sentire intensamente. L'auto si staccò dal marciapiede e si allontanò, senza fare praticamente alcun rumore. «E allora, di cosa ti stai occupando, Lizzie?» disse il vecchio. «Hai scoperto qualche altra cosa su quei teschi?» «Come no» disse lei, contorcendosi per guardare dal finestrino posteriore. Non c'era alcun segno dell'uomo dai capelli chiari. Gli era sfuggita! E non sarebbe più riuscito a trovarla, ora che era al sicuro in un'auto potente con un ricco signore come quello. Sentì salirle in gola un piccolo singulto di trionfo. «Anch'io ho fatto qualche domanda in giro» disse l'altro. «Un antropologo di cui sono amico mi dice che ne hanno parecchi altri nella loro collezione, oltre a quelli in mostra. Alcuni sono davvero molto molto antichi. Neandertal, capisci». «Sì, è quel che avevo sentito dire anch'io» disse Lyra, senza avere la minima idea di ciò di cui quello stava parlando. «E come stanno i tuoi amici?» «Quali amici?» disse Lyra, allarmata: non è che lo aveva detto anche a lui, di Will? «L'amica da cui sei ospite». «Oh... Sì. Sta benissimo, grazie». «Che cosa fa lei? È un'archeologa?» «Oh... è un fisico. Studia la Materia Oscura» disse Lyra, ancora non del tutto padrona di sé. Questo mondo era più difficile, per dir bugie, di quanto non avesse creduto. E c'era qualche altra cosa che la infastidiva: quel vecchio le risultava familiare, ma in una maniera da tempo dimenticata che non riusciva proprio a ritrovare. «La materia oscura?» stava dicendo l'uomo. «Che cosa affascinante! Ho visto qualcosa in proposito sul Times di questa mattina. L'universo è pieno di roba misteriosa, e nessuno sa di che cosa si tratti! E la tua amica è in cerca di questa roba, eh?» «Sì. Ne sa un sacco, di queste cose». «E tu cosa hai intenzione di fare in futuro, Lizzie? Vuoi studiare fisica anche tu?» «Forse sì» disse Lyra. «Dipende». L'autista diede un colpetto di tosse e rallentò l'andatura. «Be’, eccoci qui a Summertown» disse il vecchio. «Dove vorresti essere lasciata?» «Oh, giusto dopo quei negozi... da qui posso andare a piedi» disse Lyra, «grazie». «Prendi a sinistra per la South Parade e accostati sulla destra, se non ti dispiace, Alan, anche se è contromano» disse il vecchio. «Molto bene, signore» disse l'autista. Un minuto dopo la macchina si fermò silenziosamente di fronte a una biblioteca pubblica. Il vecchio signore tenne aperta la portiera dalla sua parte, così che Lyra dovette arrampicarglisi sulle ginocchia per uscire. Di spazio ce n'era un sacco, ma in qualche modo fu una cosa difficoltosa, e lei voleva evitare di toccarlo, anche se era così gentile. «Non dimenticare il tuo zaino» disse lui, porgendoglielo. «Grazie» disse lei. «Ci rivedremo ancora, spero, Lizzie» disse. «Salutami tanto la tua amica». «Arrivederci» disse lei, e indugiò sul marciapiede fino a quando l'auto non ebbe voltato l'angolo sparendo alla vista, prima di dirigersi verso il filare di carpini. Aveva una strana sensazione a proposito dell'uomo dai capelli chiari, e voleva consultare l'aletiometro. Will stava rileggendo le lettere di suo padre. Era seduto a uno dei tavolini e sentiva le grida lontane dei bambini che si tuffavano in mare oltre l'imboccatura del porto, e rileggeva la chiara grafia del padre sui fogli finissimi di carta per posta aerea, cercando di figurarsi l'uomo che aveva tracciato le lettere, e continuando a tornare e ritornare sul punto in cui si accennava al bimbo, a lui stesso. Sentì Lyra tornare correndo già da una certa distanza. Si mise le lettere in tasca e si alzò, e quasi subito si trovò davanti Lyra, con gli occhi accesi di rabbia e Pantalaimon ringhiante in forma di gatto selvatico, troppo agitato per restar nascosto. Lei, che piangeva così di rado, adesso stava singhiozzando di rabbia; con il petto ansimante e i denti stridenti si gettò su di lui, afferrandolo per le braccia, e gridò: «Ammazzalo! Ammazzalo! Lo voglio morto! Vorrei che ci fosse qui Iorek... oh, Will, ho fatto male, mi dispiace così tanto...» «Cosa? Che c'è?» «Quel vecchiaccio... non è altro che un ladro schifoso! Me lo ha rubato, Will! Ha rubato il mio aletiometro! Quel vecchiaccio puzzolente con i suoi vestiti da ricco e il servitore che gli guida la macchina... oh, ho fatto tante di quelle cose sbagliate stamattina... oh, io...» E singhiozzò con un tale parossismo di passione che lui pensò che allora era vero che i cuori si spezzavano, e che quello di Lyra si stava spezzando proprio in quel momento, perché lei si gettò a terra con alti lamenti, tremando, e Pantalaimon accanto a lei si fece lupo e ululò di amarezza e dolore. Molto più in là, fino alla spiaggia dall'altra parte della rada, i bambini smisero di fare quel che stavano facendo e si schermarono gli occhi per veder più lontano. Will si sedette a terra accanto a Lyra e la scosse per una spalla. «Basta! Smettila di piangere!» disse. «Raccontami tutto dall'inizio. Quale vecchiaccio? Che è successo?» «Ti arrabbierai così tanto... avevo promesso che non ti avrei fatto scoprire... lo avevo promesso e invece...» singhiozzò, e Pantalaimon divenne un cagnetto impacciato e goffo dalle orecchie abbassate e la coda frenetica, il corpo attraversato da spasimi di vergogna e disprezzo di sé. Will comprese che Lyra aveva fatto qualcosa di cui si vergognava tanto da non riuscire a parlargliene e si rivolse al suo daimon. «Ma insomma, che diavolo è successo? Raccontamelo, dài, basta» disse. Pantalaimon spiegò: «Siamo andati dalla nostra Accademica, e lì abbiamo trovato che c'era anche dell'altra gente, un uomo e una donna... e sono riusciti a farci cadere in un tranello... ci hanno chiesto un sacco di cose, tante domande e a un certo punto hanno chiesto anche di te, noi non siamo riusciti a fermarci prima di lasciar capire che ti conoscevamo e allora ci siamo messi a correre e siamo scappati via...» Lyra teneva il viso nascosto tra le mani, premendo il capo contro il pavimento della stanza. Pantalaimon, per l'agitazione, mutava improvvisamente ogni pochi secondi: cane, uccello, gatto, candido ermellino. «Com'era fatto l'uomo?» chiese Will. «Grosso» disse la voce soffocata di Lyra, «e così forte, e gli occhi chiari chiari...» «Ti ha visto tornare indietro qui attraverso la finestra?» «No, ma...» «Be’, non saprà dove siamo, quindi». «Ma l'aletiometro!» gridò lei, e si tirò a sedere, ardente, il viso irrigidito dall'emozione in una maschera da tragedia greca. «Già» disse Will. «Dimmi com'è andata». Tra scoppi di singhiozzi e stridor di denti lei gli raccontò quel che era successo; come quel vecchio l'aveva vista usare l'aletiometro dentro il museo il giorno prima, e come oggi si era fermato con la macchina e lei ci era salita per sfuggire all'uomo dai capelli chiari, e come la macchina si era fermata dal lato sbagliato della strada in modo tale che lei si era trovata costretta ad arrampicarsi sopra di lui per uscirne, e come doveva averle rubato in fretta l'aletiometro nel passarle lo zaino... Lui vide bene quanto era distrutta; ma non capiva perché si dovesse sentire tanto in colpa. E allora lei disse: «E senti, Will, ti prego, ho fatto una cosa molto brutta. Perché l'aletiometro mi aveva detto che dovevo smettere di occuparmi della Polvere, e mettermi ad aiutare te. Avrei dovuto aiutarti a trovare tuo padre. E io potevo, potrei farlo, dovunque lui sia, se lo avessi. Ma io, invece, non gli ho voluto dare retta. Ho fatto ciò che io avevo voglia di fare e basta, e invece non avrei dovuto...» Lui l'aveva vista adoperare lo strumento, e sapeva che era in grado di dirle la verità. Si girò e le voltò le spalle. Lei gli afferrò un polso, ma lui se ne liberò e si allontanò verso la riva del mare. I bambini stavano di nuovo giocando dall'altra parte della rada. Lyra corse da lui e disse: «Will, mi dispiace tanto...» «A che serve? Non me ne importa niente se ti dispiace o no. Ormai l'hai fatto». «Ma, Will, noi dobbiamo aiutarci fra di noi, perché non c'è nessun altro!» «Non vedo come». «Nemmeno io, ma...» Si bloccò a metà della frase e negli occhi le si accese una luce. Si voltò e tornò di corsa allo zaino, abbandonato sul marciapiede, e ci frugò dentro febbrilmente. «Ma io lo so chi è! E dove abita! Guarda!» disse e sollevò un pezzetto di cartoncino bianco. «Me lo ha dato lui quando eravamo al museo! Possiamo andare a riprendercelo!» Will prese il biglietto da visita e lesse: Sir Charles Latrom, CBE Limefield House Old Headington Oxford «È nobile» disse. «Ha pure un'onorificenza, CBE, sarà una specie di cavaliere. Questo vuol dire che tutti crederanno automaticamente a lui e non a noi. E poi, insomma, che cosa vorresti da me? Che andassi alla polizia? La polizia mi sta dando la caccia! E se ancora non lo facevano ieri, a questo punto lo staranno facendo di certo. E se ci andassi tu, quelli adesso sanno chi sei, e sanno che tu mi conosci, e quindi non funzionerebbe neanche così». «Potremmo rubarlo. Potremmo andare a casa sua e rubarlo. Io so dov'è Headington, c'è anche nella mia Oxford. Non è lontana. Possiamo arrivarci a piedi in un'ora, senza problemi». «Tu sei proprio stupida». «Iorek Byrnison andrebbe dritto fin lì e gli strapperebbe via la testa. Vorrei che fosse qui. Lui...» Ma qui si azzittì. Will la stava guardando, nient'altro, e lei si sentì sgomenta. Era lo stesso sgomento che avrebbe provato se a guardarla così fosse stato l'orso corazzato, perché lo sguardo di Will, giovane com'era, aveva però qualcosa di simile a quello di Iorek. «Non ho mai sentito una cretinata simile in tutta la mia vita» disse. «Ma credi che possiamo semplicemente andare a casa sua, infilarci dentro e rubarlo? Bisogna pensarci. Devi usare quell'accidente di cervello che hai. Sarà pieno di allarmi antifurto e chissà che altro, se quello è così pieno di soldi, ci saranno delle sirene che scattano da sole e serrature speciali e interruttori infrarossi azionati automaticamente...». «Non ho mai sentito nominare queste cose» disse Lyra. «Nel mio mondo non ci sono. Non potevo saperlo. Will». «Va bene, allora pensa a questo: quello lì ha tutta una casa a sua disposizione per nasconderlo, e secondo te quanto tempo ci potrebbe volere, a un qualsiasi scassinatore, per guardare in tutti gli armadi, i cassetti e i nascondigli di una casa intera? Quegli uomini che sono venuti a casa mia hanno avuto delle ore a disposizione, per cercare dappertutto, e non sono mica riusciti a trovare quello che cercavano, e scommetto che lui ha una casa molto ma molto più grande di quella che abbiamo noi. E probabilmente anche una cassaforte. Quindi, anche se riuscissimo a entrargli in casa, non riusciremmo mai a trovare l'aletiometro prima che arrivi la polizia». Lei chinò il capo. Era tutto vero. «E allora che facciamo?» Lui non rispose. Ma comunque era noi, di sicuro. Gli piacesse o meno, a questo punto era legato a lei. Camminò fino alla riva e tornò indietro, e poi ancora fino alla riva. Batté le mani, in cerca di una risposta, ma non gliene venne nessuna, e scosse la testa con rabbia. «Andiamo... andiamo lì e basta» disse. «Arriviamo lì e parliamo con lui. È inutile anche chiedere aiuto alla tua Accademica, visto che la polizia è già stata da lei. Sicuramente crederà a loro e non a noi. Almeno, se riusciamo a entrare in casa sua, vedremo come sono disposte le stanze più importanti. Sarà già un punto di partenza». Senza altre parole andò dentro e sistemò le lettere sotto al cuscino nella stanza in cui aveva dormito. Così, se lo prendevano, quelle non le avrebbero avute mai. Lyra lo aspettava fra i tavolini, con Pantalaimon appollaiato su una spalla in forma di passerotto. Sembrava più serena. «Ce la faremo, vedrai, ce lo riprenderemo» disse. «Lo sento». Lui non disse nulla. Si diressero verso la finestra. Ci volle un'ora e mezza per arrivare fino a Headington a piedi. Fu Lyra a indicare la strada, evitando di passare per il centro, e Will tenne gli occhi bene aperti in tutte le direzioni, senza dir nulla. Era molto più dura adesso, per Lyra, di quanto fosse mai stata nell'Artico, sulla via di Bolvangar, perché allora con lei c'erano i gyziani, e Iorek Byrnison, e anche se la tundra era piena di pericoli, erano pericoli che si potevano riconoscere al solo vederli. Qui, in quella città che era la sua e non lo era, il pericolo poteva avere un'aria amichevole, e l'imbroglio sorrideva e olezzava dolcemente; e anche se non volevano ucciderla, o separarla da Pantalaimon, l'avevano derubata della sua unica guida. Senza l'aletiometro, lei... lei era nient'altro che una ragazzina perduta. Limefield House era di un caldo color miele, e metà della facciata era coperta di tralci di vite del Canada. Sorgeva in un vasto giardino ben curato, con una macchia di arbusti da un lato e un vialetto di ghiaia che conduceva facendo una curva al portone d'entrata. La Rolls-Royce era parcheggiata davanti a un garage a due posti, sulla sinistra. Tutto ciò che poteva vedere parlava a Will di ricchezza e potere, di quella sorta di permanente superiorità informale che certi inglesi delle classi più alte continuano a dare per scontata. C'era qualcosa, in tutto ciò, che gli faceva serrare i denti, e non riusciva a capire perché, fino a che d'improvviso non si ricordò di un'occasione speciale, quando lui era davvero molto piccolo: sua madre lo aveva condotto in una casa non diversa da questa, con addosso i vestiti migliori e con la forte raccomandazione di comportarsi il meglio possibile; e lì un uomo e una donna anziani avevano fatto piangere sua madre, e quando se n'erano andati da quella casa lei stava ancora piangendo... Lyra vide che gli si accelerava il respiro e le mani gli si chiudevano a pugno, ma ebbe il buon senso di non chiedergli perché; era una cosa che riguardava lui solo. Poi Will trasse un profondo respiro. «Be’» disse, «tanto vale provare». Percorse il vialetto, e Lyra lo seguì. Si sentivano proprio allo scoperto. La porta aveva un campanello antiquato, come quelli del mondo di Lyra, e Will non capì dov'era fino a che non glielo mostrò lei. Quando tirarono la maniglia, si sentì stridere il campanello all'interno della casa. L'uomo che aprì la porta era lo stesso servitore che l'altra volta guidava la macchina, solo che adesso non aveva in testa il berretto. Guardò prima Will, poi Lyra, e allora la sua espressione mutò un poco. «Vogliamo vedere Sir Charles Latrom» disse Will. Aveva la mascella sporgente, proprio come la notte prima, quando aveva affrontato i ragazzini armati di sassi vicino alla torre. Il servitore annuì. «Aspettate qui» disse. «Lo dirò a Sir Charles». Richiuse la porta. Era di quercia massiccia, con due pesanti serrature, e spranghe di ferro sia in alto che in basso, anche se Will pensò che comunque nessuno scassinatore che si rispetti avrebbe cercato di passare dal portone principale. E poi c'era un allarme antifurto sistemato in posizione ben evidente sul davanti della casa, e un grosso riflettore a ciascuno degli angoli; non sarebbero mai nemmeno riusciti ad avvicinarsi, altro che entrarci dentro. Un rumore di passi regolari arrivò fino alla porta, che tornò ad aprirsi. Will osservò la faccia di quell'uomo che aveva tante cose da volerne ancor di più, e la trovò sconcertante: liscia, calma, piena di forza, senza il minimo segno di qualche senso di colpa o di vergogna. Sentendo Lyra impaziente e piena di rabbia al suo fianco, Will disse in fretta: «Mi scusi, ma Lyra pensa di aver dimenticato qualcosa nella sua macchina, per errore, quando lei le ha dato un passaggio qualche ora fa». «Lyra? Io non conosco nessuna Lyra. Che nome insolito. Conosco una bambina che si chiama Lizzie. E tu chi sei?» Maledicendo se stesso per la sua distrazione, Will disse: «Sono suo fratello. Mark». «Capisco. Ciao, Lizzie o Lyra. È meglio che entriate». Si spostò di lato. Né Will né Lyra si aspettavano una cosa simile, ed entrarono incerti. Nel salone la luce era fievole, e l'aria odorava di cera d'api e di fiori. Ogni superficie era ben pulita e lucidata, e in un armadietto di mogano erano in mostra delle squisite figure di porcellana. Will vide il servitore tenersi discretamente in disparte, come in attesa di esser chiamato. «Venite nel mio studio» disse Sir Charles, e tenne aperta un'altra delle porte dell'ingresso. Si stava comportando cortesemente, anzi, aveva addirittura dato loro il benvenuto, ma nelle sue maniere c'era qualcosa che mise Will particolarmente in guardia. Lo studio era ampio e comodo, di quelli che sanno di sigaro e poltrone di cuoio, pieno di scaffali di libri, di quadri, di trofei di caccia. C'erano tre o quattro armadi dalle ante invetriate che contenevano antichi strumenti scientifici: microscopi di ottone, telescopi ricoperti di cuoio verde, sestanti, bussole; era chiaro perché desiderava l'aletiometro. «Sedetevi» disse Sir Charles, e indicò un divano di cuoio. Si sedette nella poltroncina dietro la scrivania e continuò: «Be’? Che cosa desiderate?» «Tu mi hai rubato...» partì Lyra, tutta accesa, ma Will le lanciò uno sguardo, e lei si fermò. «Lyra pensa di aver lasciato una cosa nella sua macchina» ripeté lui. «E siamo venuti a riprendercela». «È questo l'oggetto di cui parli?» chiese l'altro, e trasse dal cassetto della scrivania un panno di velluto. Lyra si alzò in piedi. Lui la ignorò, e lasciò splendere l'oro dell'aletiometro tenendolo sul palmo della mano. «Sì!» scoppiò Lyra, e si lanciò a prenderlo. Ma lui serrò il pugno. La scrivania era larga, e Lyra non riuscì a superarla; prima che lei potesse fare qualcos'altro, l'uomo si girò e sistemò l'aletiometro in un mobile dalle ante di vetro, che poi chiuse lasciando cadere la chiave nella tasca del panciotto. «Ma non è tuo, Lizzie» disse. «O Lyra, se questo è il tuo nome». «È mio! È il mio aletiometro!» Lui scosse il capo, con tristezza, pesantemente, come se dovesse rimproverarla e questo gli pesasse, ma lo facesse per il suo bene. «Io credo che quanto meno vi sia un considerevole dubbio sulla questione» disse. «Ma è suo!» intervenne Will. «In tutta onestà! Me lo ha fatto vedere! Io so che è suo!» «Vedete, io penso che voi dovreste provarlo» disse lui. «Io non devo provare un bel niente, perché è in mio possesso. Quindi si dà per scontato che sia mio. Come tutti gli altri oggetti della mia collezione. Devo dire, Lyra, che mi stupisce scoprire che sei così disonesta...» «Io, disonesta, no!» gridò Lyra. «Oh, ma sì che lo sei. Mi hai detto che il tuo nome era Lizzie. E adesso vengo a sapere che è un altro. Francamente, non avete la minima speranza di convincere chiunque che un esemplare prezioso come questo appartenga a te. Facciamo così: ora chiamo la polizia». Voltò il capo per chiamare il servitore. «No, un momento...» disse Will, prima che Sir Charles potesse parlare, ma Lyra aggirò la scrivania, e dal nulla nelle sue braccia apparve Pantalaimon, un gatto selvatico ringhioso che minacciava il vecchio soffiando con i denti scoperti. Sir Charles sbatté le palpebre alla subitanea apparizione del daimon, ma non si può dire che indietreggiasse. «Non sai nemmeno cos'è che hai rubato» lo investì Lyra. «Mi hai visto mentre lo usavo e hai pensato di rubarmelo e lo hai fatto. Ma tu... tu... tu sei peggio di mia madre... Lei almeno lo sa che è importante. Tu non farai altro che metterlo in una scatola senza farci niente! Dovresti morire! Se ci riesco, troverò qualcuno che ti ammazzi. Non ti meriti di essere lasciato vivo... Sei...» Non riuscì più a parlare. Tutto quel che poteva fare era sputargli dritto in faccia, e lo fece, con tutte le sue forze. Will rimase fermo a sedere, guardandosi attorno e memorizzando la posizione di tutti gli oggetti. Con tutta calma, Sir Charles tirò fuori un fazzoletto di seta e si asciugò il viso. «Non riesci a controllarti almeno un pochino?» disse. «Vatti a sedere, ragazzaccia schifosa». Lyra sentì che il tremito stesso del suo corpo le stava facendo venire le lacrime agli occhi, e si gettò sul sofà; Pantalaimon, la spessa coda da gatto diritta, le rimase in grembo, con gli occhi ardenti fissi sul vecchio. Will rimase in silenzio, perplesso. Sir Charles avrebbe potuto buttarli fuori da un pezzo. A che gioco stava giocando? E poi vide una cosa così assurda che pensò di essersela immaginata. Dalla manica della giacca di lino di Sir Charles, oltrepassando il candido polsino, venne fuori la testa smeraldina di un serpente. La sua lingua dardeggiò qua e là, e la sua testa squamosa, dagli occhi neri cerchiati d'oro, si spostò da Lyra a Will, e poi di nuovo a Lyra. Lei era troppo arrabbiata anche solo per accorgersene, e Will la vide solo per un istante prima che rientrasse nella manica del vecchio, ma la cosa gli fece spalancare gli occhi per lo stupore. Sir Charles si spostò verso il sedile ricavato dal davanzale della finestra e si sedette con calma, sistemandosi le pieghe dei pantaloni. «Credo sia meglio che tu mi ascolti, invece di comportarti in maniera così scomposta» disse. «Davvero non avete scelta. Lo strumento è in mio possesso, e ci rimarrà. Lo voglio. Sono un collezionista. Puoi sputare, battere i piedi e strillare quanto ti pare, ma prima che tu riesca a persuadere qualcun altro a darti retta, io avrò un sacco di documenti per provare che l'ho comprato regolarmente. Posso farlo con grande facilità. E allora tu non lo recupererai mai più». Stavano zitti entrambi, adesso. Lui non aveva finito. Una grande perplessità stava rallentando i battiti del cuore di Lyra, e rendeva l'intera stanza assai quieta. «Tuttavia» proseguì l'uomo, «c'è una cosa che desidero ancora di più. E non posso procurarmela per conto mio, quindi sono pronto a fare un patto con voi. Portatemi l'oggetto che voglio, e io vi restituirò il... come l'hai chiamato?» «Aletiometro» disse Lyra, rauca. «L'aletiometro. Interessante, davvero. Aletheia, verità... quegli emblemi... sì, capisco». «Cos'è questa cosa che lei vuole?» disse Will. «E dove si trova?» «È in un posto dove io non posso andare, ma voi sì. Sono perfettamente consapevole che voi avete trovato una porta da qualche parte. Immagino che non sia lontana da Summertown, dove ho lasciato Lizzie, o Lyra, questa mattina. E che dall'altra parte c'è un mondo, un mondo in cui non ci sono adulti. Giusto, fin qui? Be’, vedete, l'uomo che ha fatto quella porta possiede un coltello. Se ne sta nascosto in quell'altro mondo, ed è estremamente impaurito. Ne ha ben ragione. Se si trova dove penso io, sarà in una vecchia torre di pietra con degli angeli incisi attorno al portale. La Torre degli Angeli. «E quindi è lì che voi dovete andare, e non mi importa quel che farete o come lo farete, ma voglio quel coltello. Portatemelo, e potrete riavere l'aletiometro. Mi dispiacerà perderlo, ma sono un uomo di parola. Questo è ciò che dovete fare: portatemi il coltello». Otto La torre degli angeli Will chiese: «Chi è l'uomo che ha il coltello?» Si trovavano nella Rolls-Royce e stavano attraversando Oxford. Sir Charles sedeva davanti, mezzo voltato, e Will e Lyra stavano dietro, con Pantalaimon, ora in forma di topo, fra le mani carezzevoli di Lyra. «Uno che non ha il diritto di avere il coltello più di quanto io abbia quello di avere l'aletiometro» disse Sir Charles. «Sfortunatamente per noi tutti, l'aletiometro è in mio possesso, e il coltello lo ha lui». «Ma insomma, com'è che lei sa degli altri mondi, comunque?» «Io so molte cose che voi non sapete. Che altro vi aspettate? Sono parecchio più anziano, e considerevolmente meglio informato. C'è un certo numero di porte tra questo mondo e quello; coloro che sanno dove si trovano possono facilmente passare avanti e indietro. A Cittagazze c'è una Gilda di sapienti, cosiddetti, che una volta lo facevano continuamente». «Ma tu non vieni affatto da questo mondo!» disse improvvisamente Lyra. «Non sei di qui, vero?» E di nuovo giunse quello strano avvertimento della sua memoria. Era quasi certa di averlo già visto. «No, effettivamente» disse lui. Will disse: «Se dobbiamo andare a prendere il coltello a quell'uomo, abbiamo bisogno di sapere qualcosa di più su di lui. Non è che ce lo darà e basta, no?» «Certamente no. È l'unica cosa che tiene lontani gli Spettri. Non sarà certo facile». «Gli Spettri hanno paura del coltello?» «Molta». «E perché attaccano solo i grandi?» «Non avete bisogno di saperlo adesso. Non ha importanza. Lyra» disse Sir Charles, voltandosi verso di lei, «perché non mi dici di quel tuo rimarchevole amichetto?» Intendeva Pantalaimon. E, non appena l'ebbe detto, Will si rese conto che il serpente che aveva visto nascosto nella manica dell'uomo era il suo daimon e che Sir Charles doveva venire dallo stesso mondo di Lyra. Stava chiedendo di Pantalaimon per metterli fuori strada: quindi non si era reso conto che Will aveva visto il suo, di daimon. Lyra sollevò Pantalaimon più vicino al petto, lui si trasformò in un ratto nero, sferzando l'aria con la coda, avvolgendola attorno al polso di Lyra e squadrando Sir Charles con gli occhietti rossi. «Non avresti dovuto vederlo» disse lei. «È il mio daimon. Tu credi che voi non avete daimon in questo mondo, ma invece li avete. Il tuo sarà uno di quegli insetti che mangiano la cacca». Lui disse: «Se i Faraoni dell'antico Egitto sono stati contenti di esser rappresentati dallo scarabeo, lo sarò anch'io. Be’, quindi tu vieni da un altro mondo ancora. Interessante, davvero. È da lì che viene l'aletiometro, o l'hai rubato nel corso dei tuoi viaggi?» «Mi è stato dato» disse Lyra, infuriata. «Me l'ha dato il Maestro del Jordan College della mia Oxford. È mio di diritto. E tu non sai cosa fartene, vecchio stupido puzzone, non riuscirai a leggerlo nemmeno se ci stai cent'anni. Per te è solo un giocattolo. Ma io ne ho bisogno, e anche Mark. Ce lo riprenderemo, stai tranquillo». «Vedremo» disse Sir Charles. «Questo è il punto in cui ti ho lasciato prima. Vi faccio scendere qui?» «No» disse Will, perché aveva visto una macchina della polizia un po’ più avanti. «Lei non può entrare a Ci'gazze a causa degli Spettri, quindi non importa se sa dove si trova la finestra. Ci porti più avanti, verso la circonvallazione». «Come vuoi» disse Sir Charles, e la macchina proseguì. «Quando, o se, avrete il coltello, chiamatemi per telefono, e Alan verrà a prendervi». Non dissero altro fino a che l'autista non fermò la macchina. Mentre uscivano, Sir Charles abbassò il finestrino e disse a Will: «Visto che ci siamo, se non riuscite a prendere il coltello, non disturbatevi a tornare da me. Venite a casa mia senza, e io chiamerò la polizia. Immagino che verranno di corsa quando avrò detto loro il tuo vero nome. Tu sei William Parry, no? Sì, l'avevo pensato. C'è una tua ottima fotografia sul giornale di oggi». E l'auto si allontanò. Will era rimasto senza parole. Lyra lo stava scuotendo per un braccio. «Non preoccuparti» disse, «non lo dirà a nessuno. L'avrebbe già fatto, se voleva. Vieni». Dieci minuti dopo si trovavano nella piazzetta ai piedi della Torre degli Angeli. Will aveva parlato a Lyra del serpente-daimon, e lei si era fermata di colpo per strada, di nuovo tormentata da quel mezzo ricordo. Ma chi era quel vecchio? Dove l'aveva già visto? Non serviva a niente: la sua memoria non si schiariva. «Non ho voluto dirlo a lui» disse calma Lyra, «ma ho visto un uomo in cima alla torre l'altra notte. Stava guardando giù quando quei ragazzini facevano tutto quel chiasso...» «Che aspetto aveva?» «Giovane, capelli ricci. Per niente vecchio. Ma l'ho visto solo per un momento, su su in cima, dove ci sono quei merli. Ho pensato che poteva essere... Ti ricordi di Angelica e Paolo, e lui ha detto che avevano un fratello maggiore, che era venuto anche lui in città, e lei ha impedito a Paolo di continuare a parlarcene, come se fosse un segreto? E secondo me, tutti i bambini lo sanno. Credo che questa sia la vera ragione per cui sono tornati qui, anzi». «Mmm» disse lui. «Forse». Lyra si ricordava delle chiacchiere dei bambini quella mattina presto. Nessuno di loro era disposto a entrare nella torre, avevano detto; c'erano cose spaventose, lì dentro. E si ricordò della propria sensazione di disagio quando lei e Pantalaimon avevano guardato attraverso la porta aperta prima di lasciare la città. Forse era per quello che ci voleva un adulto per entrare lì dentro. Il suo daimon le svolazzava attorno al capo, adesso, in forma di falena nella piena luce del sole, e bisbigliava pieno d'ansia. «Zitto» le rispose bisbigliando anche lei, «non c'è scelta, Pan. È colpa nostra. Dobbiamo sistemare questa cosa, ed è l'unico modo». Will si allontanò sulla destra, seguendo la parete della torre. All'angolo c'era uno stretto vicoletto lastricato che la separava dall'edificio accanto, e Will lo percorse tutto, guardando in alto, misurandolo con gli occhi. Lyra lo seguì. Lui si fermò sotto una finestra a livello del secondo piano e disse a Pantalaimon: «Ce la fai a volare fin lì? A guardare lì dentro?» Lui diventò subito un passerotto e decollò. Ce la fece giusto giusto; Lyra rimase senza fiato e lanciò un piccolo grido quando Pantalaimon arrivò sul davanzale e si appollaiò lì sopra solo per un secondo o due prima di rituffarsi giù in picchiata. Lei sospirò e poi respirò profondamente, come una persona salvata dall'annegamento. Will si accigliò, perplesso. «È dura» spiegò lei, «quando il tuo daimon si allontana da te, fa male...» «Mi spiace. Hai visto qualcosa?» «Scale» disse Pantalaimon, «scale e stanze buie. C'erano delle spade appese alle pareti, e lance e scudi, come in un museo. E ho visto l'uomo. Stava... ballando». «Ballando?» «Si muoveva avanti e indietro... e agitava una mano. O forse stava lottando contro qualcosa di invisibile... L'ho solo visto attraverso una porta aperta. Non chiaramente». «Lottava contro uno Spettro?» cercò di indovinare Lyra. Ma non riuscirono a pensare granché, quindi andarono avanti. Dietro la torre un'alta parete di pietra, con cocci di bottiglia in cima, circondava un piccolo giardino dalle aiuole simmetriche d'erbe medicamentose disposte attorno a una fontana (di nuovo Pantalaimon volò in alto a dare un'occhiata); e poi c'era un vicoletto dall'altra parte, che li riportò nella piazza. Le finestre attorno alla torre erano piccole e profonde, come occhi accigliati. «Ci toccherà entrare dalla facciata, quindi» disse Will. Salì gli scalini e spalancò la porta. La luce del sole invase l'interno e i pesanti cardini scricchiolarono. Lui fece un passo o due, ma non vedendo nessuno avanzò ancora. Lyra lo seguì da presso. Il pavimento era fatto di lastre di pietra consumate e levigate da secoli di calpestio, e l'aria all'interno era fresca. Will guardò una scalinata che conduceva in basso, e scese abbastanza da vedere che si apriva in un'ampia stanza dal soffitto basso, con un'immensa fornace da tempo in disuso a un'estremità, dove la parete di gesso era tutta nera di fuliggine; ma non c'era nessuno, così lui risalì fino all'ingresso, dove trovò Lyra con un dito sulle labbra e gli occhi rivolti verso l'alto. «Lo sento» bisbigliò lei. «Sta parlando da solo, direi». Will ascoltò con attenzione e lo sentì anche lui: un basso mormorio cantante e sommesso, interrotto ogni tanto da un'aspra risata o da un breve grido rabbioso. Sembrava proprio la voce di un pazzo. Will si trattenne dal parlare e si preparò ad affrontare la scalinata. Era fatta di quercia annerita, immensa e larga, e i suoi scalini erano consumati come il selciato della stanza di sotto: di gran lunga troppo solidi per scricchiolare sotto i loro piedi. La luce diminuì mano a mano che salivano, perché l'unica fonte erano le finestrine delle profonde feritoie di ciascun pianerottolo. Salirono di un piano, si fermarono e ascoltarono; salirono il successivo e la voce dell'uomo si mischiò adesso con il suono di una serie di pesanti passi ritmici ma interrotti. Veniva dalla stanza vicina al pianerottolo, la cui porta era semiaperta. Will vi si avvicinò e la spinse per aprirla di qualche altro centimetro in modo da poter vedere. Era una stanza grande, con uno spesso strato di ragnatele sul soffitto. Le pareti erano ricoperte di scaffali carichi di volumi malconservati, dalle rilegature cadenti o sfaldate, o distorti dall'umidità. Molti erano stati gettati giù dagli scaffali e giacevano aperti sul pavimento o su grandi tavoli polverosi mentre altri erano stati rimessi a posto del tutto a casaccio. Nel centro della stanza un giovane stava... danzando. Pantalaimon aveva ragione, era esattamente questa l'impressione che dava. Dava la schiena alla porta, e si spostava incessantemente da un lato e poi dall'altro, e continuamente la sua mano destra si muoveva davanti a lui come se avesse dovuto aprirsi la strada attraverso qualche ostacolo invisibile. In quella mano c'era un coltello, nulla di speciale a vedersi, solo una lama opaca di una decina di centimetri, che lui ficcava in avanti, per poi muoverlo come dovesse affettare qualcosa, saggiare qualcosa in avanti, sferrare violenti fendenti verso l'alto e verso il basso, e tutto ciò nell'aria vuota. Fece una mossa come per voltarsi, e Will si allontanò. Si mise un dito sulle labbra e condusse Lyra su per le scale fino al piano successivo. «Che sta facendo?» bisbigliò lei. Lui glielo spiegò meglio che poté. «Sembra proprio matto» disse Lyra. «Com'è fatto? Magro, capelli ricci?» «Sì. Capelli rossi, come quelli di Angelica. Certamente sembra matto. Non so, ma penso che la cosa sia più strana di quanto ci abbia detto Sir Charles. Guardiamo ancora che altro c'è qui, prima di parlare con lui». Lei non discusse, ma lo seguì su per un'altra scala fino all'ultimo piano. C'era molta più luce lassù, perché una rampa di scalini dipinti di bianco conduceva fin sul tetto, o meglio, fino a una struttura di legno e vetro simile a una piccola serra. Già ai piedi della scala potevano sentire il calore che assorbiva. E, mentre si trovavano lì, sentirono un lamento venire da sopra. Fecero un salto. Erano convinti che ci fosse un solo uomo nella torre. Pantalaimon ne fu talmente colpito da mutarsi da gatto in uccello e precipitarsi al petto di Lyra. Contemporaneamente, Will e Lyra si resero conto di essersi presi per mano, e lasciarono andare lentamente la stretta. «Meglio andare a vedere» bisbigliò Will. «Vado avanti io». «Dovrei andare avanti io» rispose lei bisbigliando, «visto che è colpa mia». «Visto che è colpa tua, devi fare come dico io». Lei storse le labbra, ma gli si accodò. Lui salì fino a trovarsi al sole. Nella struttura di vetro la luce era accecante e per di più faceva caldo come in una serra. Will ci vedeva poco e respirava a fatica. Individuò la maniglia di una porta, l'aprì, e passò in fretta, riparandosi gli occhi dalla luce con una mano. Si trovò su un tetto ricoperto di piombo, circondato da un parapetto merlato. La struttura di vetro era al centro, e le lastre di piombo erano in leggera pendenza, tutto intorno, verso una grondaia alla base del parapetto, con fori quadrati aperti nella pietra per permettere alla pioggia di scorrere via. Disteso sulle lastre di piombo, in pieno sole, c'era un vecchio dai capelli bianchi. Il suo viso era pieno di lividi e segni di percosse, uno degli occhi era chiuso e, come videro quando gli si avvicinarono, aveva le mani legate dietro la schiena. Li sentì arrivare, tornò a lamentarsi e cercò di ripararsi in qualche modo. «Stia tranquillo» disse piano Will, «non vogliamo farle del male. È stato l'uomo che ha il coltello a farle questo?» «Mmm» grugnì il vecchio. «Cerchiamo di sciogliere questi nodi. Non l'ha legata tanto bene...» La corda era stata annodata malamente e in fretta, e si sciolse rapidamente non appena Will ebbe capito com'erano fatti i nodi. Poi aiutarono il vecchio a rialzarsi e lo portarono all'ombra del parapetto. «Chi è lei?» chiese Will. «Non credevamo che ci fossero due persone qui. Pensavamo di trovarne una sola». «Giacomo Paradisi» mormorò l'altro attraverso i denti spezzati. «Io sono il portatore. Io e nessun altro. Quel giovane me l'ha rubato. Ci sono sempre degli imbecilli che corrono rischi del genere per il coltello. Ma questo qui è disperato. Mi ammazzerà...» «Non lo farà» disse Lyra. «Che cos'è il portatore? Cosa vuol dire?» «Io sono colui che reca il coltello per conto della Gilda. Dov'è andato?» «È di sotto» disse Will. «Noi lo abbiamo superato senza farci vedere. Lo stava agitando nell'aria...» «Cercava di fare un taglio. Non ci riuscirà. E quando...» «Attenti» disse Lyra. Will si voltò. Il giovane stava salendo gli scalini verso la piccola struttura lignea. Non li aveva ancora visti, ma non c'era nessun posto in cui nascondersi, e nel momento in cui loro si alzarono quello percepì il movimento e si voltò di scatto per fronteggiarli. Immediatamente Pantalaimon diventò un orso e si rizzò sulle zampe posteriori. Solo Lyra sapeva che non sarebbe mai riuscito a toccare l'altro, e certo l'uomo sbatté le palpebre e lo fissò per un secondo, ma, come Will notò, quell'uomo era pazzo. I rossi capelli ricci erano opachi, il mento era sporco di saliva, e le sue pupille erano dilatate al punto che attorno a esse si vedeva direttamente il bianco degli occhi. E lui aveva il coltello, e loro erano del tutto disarmati. Will fece un passo sul pavimento piombato, allontanandosi dal vecchio, piegato in due, preparandosi a saltare, o per affrontarlo o per togliersi di mezzo. Il giovane scattò in avanti e menò grandi fendenti contro di lui con il coltello – sinistra, destra, sinistra – costringendo Will ad arretrare fino a trovarsi intrappolato nell'angolo in cui si incontravano due pareti della torre. Lyra stava strisciando verso quell'uomo da dietro, con in mano la corda. Will si slanciò all'improvviso in avanti, proprio come aveva fatto con l'uomo che era venuto a casa sua, e con lo stesso effetto: il suo avversario, colto di sorpresa, indietreggiò maldestramente e incespicò su Lyra, cadendo pesantemente sulla lastra di piombo. Tutto stava avvenendo troppo in fretta perché Will potesse spaventarsi. Però ebbe il tempo di notare il coltello volar via dalla mano dell'uomo per sprofondare immediatamente nel piombo a pochi metri di distanza, cadendo di punta e senza incontrare una resistenza maggiore di quella che avrebbe potuto offrire un panetto di burro. Affondò fino all'impugnatura e poi si fermò di botto. Il giovane, allora, si contorse e cercò di riafferrarlo subito, ma Will gli si lanciò sulla schiena e gli afferrò i capelli. Aveva imparato a fare a botte a scuola: non gli erano certo mancate le occasioni, una volta che gli altri bambini ebbero intuito che c'era qualcosa che non andava in sua madre. E aveva imparato che lo scopo, in quelle risse scolastiche, non era segnare dei punti in materia di stile ma costringere l'avversario ad arrendersi, il che voleva dire fargli male più di quanto gliene faceva lui. Sapeva inoltre, che bisogna essere ben decisi a farlo, se si vuole far male a un altro, e aveva anche scoperto che non erano poi molti a esserlo, quando si arrivava al dunque. Ma sapeva, quanto a sé, di avere tutta la decisione necessaria. Quindi, la situazione non era poi tanto insolita per lui, solo che non aveva mai fatto a botte contro un avversario quasi adulto e per di più armato di coltello, e doveva a tutti i costi impedirgli di riprenderselo, ora che l'aveva lasciato cadere. Contrasse le dita nei folti capelli umidi del giovane e diede uno strappo con tutte le sue forze. L'uomo grugnì e si gettò di lato, ma Will mantenne la presa ancor più saldamente, e il suo avversario ruggì di dolore e di rabbia. Si rizzò in piedi, poi si slanciò all'indietro, schiacciando Will tra il suo stesso corpo e il parapetto, e questo fu troppo: Will si trovò totalmente senza fiato, e per lo shock le sue dita si aprirono. L'uomo si liberò di lui. Will cadde in ginocchio nella grondaia, ansimando pesantemente, ma non poteva restar lì. Si rizzò sulle ginocchia e poi cercò di alzarsi in piedi, ma nel farlo mise un piede proprio in una delle aperture di scarico della grondaia. Per un orribile istante pensò che dietro di lui non vi fosse nulla; le sue dita strisciarono disperatamente sul tiepido piombo. Ma non accadde nulla; la sua gamba sinistra penzolava nel vuoto, ma il resto del suo corpo era al sicuro. Ritirò il piede all'interno del parapetto e riuscì a rialzarsi. L'uomo aveva nuovamente raggiunto il coltello, ma non ebbe il tempo di tirarlo fuori dalla lastra di piombo perché Lyra gli balzò sulla schiena, a graffi, a calci, a morsi, come un gatto selvatico; ma non riuscì ad afferrargli i capelli come avrebbe voluto, e lui riuscì a scuotersela via di dosso. E quando si rialzò, aveva il coltello in mano. Lyra era caduta di lato, con Pantalaimon accanto in forma di gatto selvatico, il pelo irto, i denti scoperti. Will si trovò direttamente di fronte all'altro, e per la prima volta lo vide con chiarezza. Non c'era dubbio: era proprio il fratello di Angelica, ed era rabbioso e crudele. La sua mente era tutta concentrata su Will; e aveva in mano il coltello. Anche Will, però, aveva qualcosa. Quando Lyra aveva lasciato cadere la corda, l'aveva afferrata lui, e ora se l'avvolse attorno alla mano sinistra per difenderla dal coltello. Si mosse di lato, mettendosi tra il giovane e il sole, in modo che il suo avversario si trovò a dover socchiudere gli occhi e strizzare le palpebre. Meglio ancora, la struttura di vetro gli rifletteva violentemente la luce negli occhi, e Will si rese conto che per un momento l'altro era rimasto quasi accecato. Balzò sulla sinistra dell'uomo, lontano dal coltello, tenendo alta la mano difesa dalla corda, e gli sferrò un gran calcio al ginocchio. Aveva mirato con cura e lo prese in pieno. L'uomo andò giù con un rumoroso grugnito, e si contorse, cercando goffamente di allontanarsi. Will gli balzò addosso di nuovo, continuando a sferrar calci, colpendolo in tutte le parti del corpo cui riusciva ad arrivare, facendolo arretrare sempre più verso la casetta di vetro. Se riusciva a portarlo in cima alle scale... L'uomo, questa volta, cadde più pesantemente, e la sua mano destra, con il coltello, arrivò sulla lastra di piombo proprio accanto ai piedi di Will, che lo colpì subito dall'alto in basso, con forza, schiacciandogli le dita tra l'impugnatura e il piombo del pavimento; poi si avvolse più strettamente la corda attorno alla mano e tornò a colpirlo. L'uomo urlò, e lasciò andare il coltello. Subito Will lo scalciò via e, per sua fortuna, la scarpa colpì solo l'impugnatura, e l'arma passò roteando sopra le lastre di piombo per poi fermarsi nella grondaia, giusto accanto a uno dei fori di scarico. La corda intorno alla mano gli si era allentata un'altra volta, e pareva esserci una sorprendente quantità di sangue, venuto da chissaddove, spruzzato sulle lastre di piombo e sulle sue stesse scarpe. L'uomo si stava tirando su... «Attento!» gridò Lyra, ma Will era pronto. Proprio nel momento in cui l'altro era in equilibrio precario, lui gli si gettò addosso e lo colpì a tutta forza al diaframma. L'uomo cadde all'indietro contro il vetro, che andò subito in pezzi, insieme alla leggera intelaiatura di legno. Piombò scompostamente sopra i frammenti della struttura, finendo nella tromba delle scale, e si aggrappò all'infisso della porta; ma questo non aveva più nulla a sorreggerlo, e cedette anch'esso. L'uomo cadde giù, all'indietro, e altri vetri caddero tutto attorno a lui. Will allora si lanciò verso la grondaia e raccolse il coltello, e la lotta finì. Il giovane, tutto pesto e pieno di tagli, scalò faticosamente gli scalini per tornar su, e vide Will incombere sopra di lui con in mano il coltello. Lo fissò con rabbia piena di nausea, poi si voltò e scappò via. «Ah» gemette Will, mettendosi a sedere. «Ah». C'era qualcosa che non andava, qualcosa di grave, e lui non se n'era accorto. Lasciò cadere il coltello e si strinse al corpo la mano sinistra. Il groviglio della fune era tutto intriso di sangue, e quando lo tirò via... «Le tue dita!» disse Lyra quando ritrovò il fiato. «Oh, Will...» Il mignolo e l'anulare caddero a terra insieme alla fune. Sentì la testa ondeggiare. Il sangue pulsava con forza dai moncherini rimasti al posto delle dita, e i jeans e le scarpe gli si erano già inzuppati. Dovette sdraiarsi e chiudere gli occhi per un momento. Il dolore non era poi così forte, e una parte della sua mente registrò il fatto con un senso di ottusa sorpresa: somigliava a un profondo martellare incessante, più che alla vivida e tagliente chiarezza dei tagli superficiali. Non si era mai sentito tanto debole. Pensò di essersi addormentato un momento. Lyra gli stava facendo qualche cosa al braccio. Si tirò su a sedere, per guardare il danno, e si sentì male. C'era il vecchio da qualche parte, lì vicino, ma Will non riuscì a vedere cosa stesse facendo, e intanto Lyra gli stava dicendo qualcosa. «Se solo avessimo un po’ di muschio sanguigno» diceva, «quello che usano gli orsi, potrei sistemarlo un po’ meglio, Will, potrei... guarda, adesso ti lego questo pezzo di corda attorno al braccio, per fermare il sangue, perché non posso legarlo dove stavano le tue dita, non è rimasto nulla per legarcela attorno... resta fermo...» Lui la lasciò fare e cercò con lo sguardo le sue stesse dita. Eccole lì, arricciate, come due virgolette sanguinolente sul piombo. Si mise a ridere. «Ehi» disse lei. «Basta, smettila. Alzati, adesso. Il signor Paradisi ha qualche medicina, qualche balsamo, non so cosa sia. Bisogna che vieni di sotto. Quell'altro se n'è andato... lo abbiamo visto uscire di corsa dalla porta. Se n'è andato. Lo hai battuto. Dài, vieni, Will... vieni...» Un po’ spingendolo un po’ pregandolo, gli fece scendere gli scalini, e trovarono la via per passare fra i frammenti di vetro e di legno fino a una stanzetta fresca vicino al pianerottolo. Gli scaffali erano pieni di bottiglie, vasi, tazze, pestelli, mortai e bilancine da farmacista. Sotto la finestra sporca c'era un lavandino di pietra, e lì dentro il vecchio stava versando con mano tremante qualcosa da una bottiglia grande in una più piccola. «Siediti e bevi questo» disse, e riempì un bicchierino con un liquido dorato. Will si sedette e prese il bicchiere. Il primo sorso lo colpì sul retro della gola come fosse fuoco. Lyra prese il bicchiere per impedire che cadesse mentre Will ansimava. «Bevilo tutto» comandò il vecchio. «Che cos'è?» «Distillato alla prugna. Bevi». Will lo sorseggiò più cautamente. Ora la mano stava cominciando a fargli male davvero. «Può guarirlo?» chiese Lyra, e la sua voce era disperata. «Oh, sì, noi abbiamo medicine per ogni cosa. Tu, ragazza, apri quel cassetto del tavolo e tira fuori delle bende». Will vide il coltello sul tavolo al centro della stanza, ma prima che potesse raccoglierlo il vecchio gli si avvicinò zoppicando con una scodella d'acqua. «Bevi anche questa» gli disse. Will strinse forte il recipiente mentre il vecchio gli faceva qualcosa alla mano. Sentì prima una fitta terribile, ma poi percepì un asciugamano sfregargli ruvidamente il polso, e qualche altra cosa che gli tamponava più gentilmente la ferita. Provò un senso di frescura, per un istante, ma poi tornò il dolore. «Questo è un unguento prezioso» disse il vecchio. «Assai difficile da procurare. Molto buono per le ferite». Era un polveroso e malconcio tubetto di normalissima pomata antisettica, di quelle che Will avrebbe potuto comprare da qualsiasi farmacista del suo mondo. Il vecchio lo maneggiava come se fosse stato fatto di mirra. Will distolse lo sguardo. Mentre il vecchio medicava la ferita, Lyra sentì Pantalaimon che la chiamava in silenzio perché venisse a guardare dalla finestra. Era diventato un gheppio e si era appollaiato sul telaio della finestra aperta; i suoi occhi avevano colto un movimento giù in basso. Lei lo raggiunse e vide una figura ben nota: la ragazzina, Angelica, stava correndo verso Tullio, suo fratello maggiore, che si teneva in piedi con la schiena appoggiata al muro dall'altra parte della stretta stradina e agitava in aria le braccia come cercasse di tenere lontani dal proprio viso uno stormo di pipistrelli. Poi si voltò e si mise a tastare con le mani i mattoni del muro, guardandoli uno per uno con grande attenzione, contandoli, seguendone i contorni; e insieme si ingobbiva come a respingere qualcosa che lo prendesse alle spalle, scuotendo il capo. Angelica era disperata, e anche il piccolo Paolo dietro di lei, entrambi raggiunsero il fratello e gli afferrarono le braccia, cercando di allontanarlo a forza da ciò che lo tormentava, qualunque cosa fosse. E Lyra capì, con un urto di nausea, quel che stava succedendo: quell'uomo stava subendo l'attacco degli Spettri. Angelica lo aveva capito, anche se ovviamente non poteva vederli, e il piccolo Paolo piangeva e menava gran colpi nell'aria per cercare di scacciarli; ma non serviva a niente, Tullio era perduto. I suoi movimenti si fecero sempre più letargici, e poco dopo si fermarono del tutto. Angelica continuò ad aggrapparglisi, scuotendolo ancora per un braccio, ma nulla riuscì a svegliarlo; Paolo invece gridava senza sosta il nome del fratello come se questo potesse restituirglielo. Poi Angelica parve sentire lo sguardo di Lyra e guardò in su. Per un momento i loro occhi si incontrarono. Lyra sentì un urto, quasi come se l'altra le avesse sferrato fisicamente un colpo, tanto intenso era l'odio nei suoi occhi; Paolo vide la direzione del suo sguardo, alzò anch'egli gli occhi e la sua voce di bambinetto urlò: «Vi ammazzeremo! Siete stati voi a far questo a Tullio! Vi ammazzeremo, sì!» I due bambini si voltarono e corsero via, lasciando lì il fratello ormai perso, e Lyra, spaventata e piena di sensi di colpa, chiuse la finestra. Gli altri non avevano sentito nulla. Giacomo Paradisi stava applicando ancora un po’ d'unguento sulla ferita, e Lyra cercò di scacciare dalla sua mente ciò che aveva veduto per concentrarsi su Will. «Bisogna legargli qualcosa attorno al braccio» disse Lyra, «per fermare l'emorragia. Altrimenti non si fermerà». «Sì, sì, lo so» disse il vecchio, ma tristemente. Will continuò a guardare da un'altra parte mentre gli altri due gli bendavano la mano, e bevve l'acquavite di prugne a piccoli sorsi. Dopo un po’ cominciò a provare un senso di pacata distanza, malgrado la mano gli facesse un male abominevole. «Ora» disse Giacomo Paradisi, «ecco qui, prendi il coltello, è tuo». «Non lo voglio» disse Will. «Non ci voglio aver nulla a che fare, con quello». «Non hai scelta» disse il vecchio. «Adesso il portatore sei tu». «Mi è sembrato che abbia detto di esserlo lei, no?» disse Lyra. «Il mio tempo è finito» disse. «Il coltello sa quand'è il momento di abbandonare una mano e sceglierne un'altra, e io so come fare a capirlo. Non mi credete? Guardate!» Sollevò la sua mano sinistra. Il mignolo e il dito accanto a esso erano andati perduti, proprio come quelli di Will. «Sì» disse, «anch'io ho lottato e ho perso le stesse due dita, il contrassegno del portatore. E neppure io lo sapevo da prima». Lyra si sedette, gli occhi spalancati. Will si aggrappò con la mano sana al tavolo polveroso. Lottò per trovare le parole. «Ma io... noi siamo venuti qui solo... c'era un uomo che ha rubato una cosa di Lyra, e voleva il coltello, e ci ha detto che se glielo portavamo lui...» «Lo conosco, quell'uomo. È un bugiardo, un imbroglione. Non vi darà un bel niente, fate attenzione. Lui vuole il coltello, e quando l'avrà in mano vi tradirà. Ma lui non sarà mai il portatore. Il coltello è tuo, di diritto». Malgrado un pesante senso di riluttanza, Will si voltò allora verso il coltello. Lo tirò a sé. Era una lama di aspetto comune, affilata da ambo le parti, di metallo opaco lunga forse dodici centimetri, un breve tratto dello stesso metallo disposto perpendicolarmente come impugnatura e un manico in legno di rosa. Nel guardarlo più da vicino, si accorse che il legno era intarsiato di fili d'oro, disposti a formare un disegno che non riconobbe fino a che non voltò il coltello, e allora vide un angelo, con le ali chiuse. Dal lato opposto ve ne era uno diverso, con le ali spiegate. I fili sporgevano un poco dalla superficie, offrendo una presa ben salda, e nel prenderlo in mano si accorse che il coltello era leggero, pieno di forza, e meravigliosamente equilibrato, nella sua mano; e che la lama dopotutto era tutt'altro che opaca. In realtà, c'era tutto un vortice di colori nebulosi che pareva vivere appena al di sotto della superficie del metallo: porpore livide, blu marini, marroni terrosi, grigi di nubi, il verde profondo che c'è sotto gli alberi più folti, le ombre che si raccolgono all'entrata di una tomba quando cade la sera in un cimitero deserto: se mai una cosa poteva esser colore dell'ombra, ebbene quella era la lama sottile. Ma ai lati taglienti era diverso. Anzi, i due lati differivano l'uno dall'altro. Uno era d'acciaio chiaro e brillante, che si fondeva con quei colori d'ombra, era un acciaio affilato come nient'altro al mondo. Gli occhi di Will rifuggirono dal fissarlo direttamente, tanto sembrava tagliente. L'altro lato era altrettanto affilato, ma color argento, e Lyra, che lo stava osservando da dietro le spalle di Will, disse: «Io l'ho già visto, quel colore! È lo stesso della lama con cui volevano tagliare il legame che unisce me e Pantalaimon per separarci; è proprio lo stesso!» «Questo lato» disse Giacomo Paradisi, toccando l'acciaio con il manico di un cucchiaio, «può tagliare qualsiasi materiale al mondo. Guarda». E premette il cucchiaio d'argento contro la lama. Will, che teneva il coltello in mano, sentì appena una minima resistenza, e il manico del cucchiaio cadde sul tavolo, tagliata via di netto. «L'altro lato» proseguì il vecchio, «è più sottile ancora. Con esso si può tagliare una via che conduce addirittura fuori da questo mondo. Prova a farlo adesso. Fa’ come ti dico: tu sei il portatore. Devi sapere. Nessun altro può insegnartelo, a parte me, e a me non rimane molto tempo. Alzati in piedi, e ascolta». Will spinse indietro la sedia e si alzò, tenendo in mano il coltello, ma senza stringerlo. Gli girava la testa, si sentiva nauseato e ribelle. «Io non voglio...» cominciò a dire, ma Giacomo Paradisi scosse il capo. «Sta’ zitto! Tu non vuoi, tu non vuoi; tu non hai scelta! Ascoltami, perché il tempo è poco. Ora, tieni il coltello davanti a te... così. Non è solo il coltello che deve tagliare, è la tua stessa mente. Devi pensarlo. Quindi, fa’ così: poni la tua mente proprio sulla punta del coltello. Concentrati, ragazzo. Metti a fuoco la tua mente. Non pensare alla tua ferita. Guarirà. Pensa alla punta del coltello. È lì che ti trovi. Ora tasta, con quella, piano piano, dolcemente. Stai cercando un'apertura così piccola che non potresti mai vederla con i tuoi occhi, ma la punta del coltello la troverà, se tu poni in quel punto la tua mente. Tasta nell'aria fino a che non trovi la più piccola piccola aperturina del mondo...» Will ci provò. Ma aveva la testa tutta ronzante, la mano sinistra gli pulsava orribilmente e rivide l'immagine delle sue due dita, sopra la lastra di piombo, e poi pensò a sua madre, la sua povera mamma... Che cosa avrebbe detto, lei? Come avrebbe potuto consolarlo? E come poteva mai lui consolare lei? E allora posò il coltello sul tavolo e si accucciò stringendosi la mano ferita, e pianse. Era troppo, troppo per sopportarlo. I singulti gli scossero la gola e il petto, le lacrime gli offuscarono la visione, e lui avrebbe dovuto piangere per lei, la povera terrorizzata infelice cara e amata che aveva lasciato, che aveva lasciato... Era in preda alla desolazione. Ma in quel momento percepì qualcosa di stranissimo; si passò il retro del polso destro sugli occhi, e vide la testa di Pantalaimon posata sulle sue ginocchia. Il daimon era un cane da lupi che lo fissava con occhi quasi liquidi pieni di dolore, e poi, dolcemente, gli leccò la mano ferita, una volta, e un'altra, e poi di nuovo, e poi tornò a posare il capo sulle ginocchia di Will. Will non aveva la minima idea del tabù che nel mondo di Lyra proibiva ogni contatto fisico tra gli umani e i daimon degli altri, e se non aveva toccato Pantalaimon fino a quel momento era stata la cortesia e non la consapevolezza a impedirglielo. Lyra, dal canto suo, era rimasta senza respiro. Il suo daimon aveva fatto tutto di sua iniziativa, e adesso si ritirò e le tornò svolazzando sulla spalla come la più piccola delle falene. Il vecchio osservava con interesse, ma non con incredulità. Aveva già visto dei daimon, prima di quel giorno; aveva viaggiato fra i mondi anche lui. E il gesto di Pantalaimon aveva funzionato. Will inghiottì con forza le lacrime e si rialzò, asciugandosi gli occhi. «Va bene» disse. «Ora ci riprovo. Mi dica cosa devo fare». Questa volta forzò la sua mente a far quello che gli diceva Giacomo Paradisi, stringendo i denti, tremando per lo sforzo, sudando. Lyra scoppiava dalla voglia di interromperli, perché lei quel procedimento lo conosceva. Come lo conosceva la dottoressa Malone, e anche il poeta Keats, chiunque egli fosse: tutti loro sapevano che non ci si può riuscire sforzandosi di arrivarci. Ma tenne sotto controllo la lingua e strinse le mani. «Basta» disse con gentilezza il vecchio. «Rilassati. Non spingere. È una lama sottile, non una spada pesante. Lo stai stringendo con troppa forza. Allenta le dita. Lascia vagabondare la tua mente, giù per il braccio, nel polso, e poi ancora dentro il manico del coltello, adesso continua, esci lungo la lama, senza fretta, va’ piano, dolcemente, senza forzare. Vagabonda, nient'altro. Poi continua, fino alla punta, al punto più estremo, quello più affilato di tutti. Tu diventi la punta del coltello. Fa’ questo soltanto, per ora. Vai lì, senti cosa si prova e poi torna indietro». Di nuovo, Will fece il tentativo. Lyra poté vedere l'intensità che pervadeva il suo corpo, vide la mascella tendersi, e poi vide un'autorità discendervi sopra, a calmare, rilassare, chiarire. L'autorità era quella dello stesso Will; o quella del suo daimon, forse. Come doveva sentire la mancanza di un daimon! Il senso di solitudine... Per forza si era messo a piangere; e aveva fatto bene Pantalaimon a far ciò che aveva fatto, anche se a lei aveva dato una sensazione così strana. Alzò una mano verso il suo amato daimon, e lui, in forma di ermellino, le scivolò in grembo. Osservarono insieme il corpo di Will smettere di tremare. Senza aver perso d'intensità, adesso Will era focalizzato in un altro modo, e anche il coltello pareva diverso. Forse erano quei nebulosi colori lungo la lama, o forse era il modo così naturale in cui giaceva nella mano di Will, ma i piccoli movimenti che andava compiendo con la punta ora sembravano fatti per uno scopo, non a caso. Lui tastò da una parte, poi voltò il coltello dall'altra, sempre tastando con il taglio argentato; e poi sembrò trovare un qualche piccolo intoppo a mezz'aria. «Cos'è? È questo?» chiese, con voce rauca. «Sì. Non forzare. Torna indietro adesso, ritorna a te stesso». Lyra immaginò di riuscire a vedere l'anima di Will rifluire all'indietro lungo la lama fino alla mano, e poi risalire per il braccio fino al suo cuore. Lui fece un passo indietro, lasciò cadere la mano lungo il corpo e batté le palpebre. «Ho sentito qualcosa, lì» disse a Giacomo Paradisi. «Il coltello scivolava nell'aria e basta, all'inizio, e poi l'ho sentito...» «Bene. Adesso fallo un'altra volta. Questa volta, quando lo senti, facci scivolare il coltello dentro, e poi di lato. Fa’ un taglio. Non esitare. Non ti sorprendere. Non lasciar cadere il coltello». Will dovette accucciarsi e trarre due o tre profondi respiri, e poi mettere la mano sinistra sotto l'altro braccio prima di sentirsi pronto. Ma era ben deciso a farlo; si rialzò in piedi dopo un paio di secondi, il coltello già puntato in avanti. Questa volta fu più facile. Avendolo già sentito una volta, ora sapeva che cosa doveva tornare a cercare, e percepì quel curioso minimo ostacolo dopo meno di un minuto. Era un po’ come cercare delicatamente l'intervallo fra un punto e l'altro di una linea di sutura con l'estremità acuminata di un bisturi. Toccò, si ritrasse, toccò di nuovo per esser più certo, e poi fece quel che gli aveva detto il vecchio, e tagliò lateralmente con la parte argentata della lama. Era un bene che Giacomo Paradisi gli avesse ricordato di non sorprendersi troppo. Mantenne con cura la presa sul coltello e lo posò sul tavolo prima di cedere allo stupore che l'aveva invaso. Lyra era già in piedi, incapace di articolare un suono, perché lì, nel bel mezzo di quella stanzetta polverosa, c'era una finestra proprio come quella che si trovava sotto le chiome dei carpini: un'apertura a mezz'aria attraverso la quale potevano vedere un altro mondo. E dato che si trovavano in alto, lì nella torre, stavano guardando dall'alto la parte settentrionale di Oxford. Erano sopra un cimitero, in effetti, e la finestra era diretta verso la città. C'erano i carpini, un po’ più avanti di dove si trovavano; c'erano case, alberi, strade, e in lontananza le torri e le guglie della città. Se non avessero già visto l'altra finestra, avrebbero pensato a un'illusione creata da un qualche apparecchio ottico. A parte il fatto che non era soltanto una cosa visiva: vi passava attraverso dell'aria; potevano sentire i miasmi del traffico di Oxford, che nel mondo di Cittagazze non esistevano. Pantalaimon mutò in una rondine e ci passò attraverso, deliziandosi dell'aria aperta, e poi afferrò al volo un insetto, prima di tornare a slanciarsi sulla spalla di Lyra. Giacomo Paradisi li stava osservando con un curioso sorriso triste. Poi disse: «Questo per aprire. Ora devi imparare a chiudere». Lyra indietreggiò per dar spazio a Will, e il vecchio gli si portò accanto. «Per questo ti servono le dita» disse. «Ti basta una mano sola. Tasta per cercare l'orlo, così come hai fatto all'inizio con il coltello. Non lo troverai a meno che tu non metta la tua anima sulla punta delle dita. Tocca con grande delicatezza, tastalo più e più volte fino a che non trovi l'orlo. Poi lo prendi fra le dita e lo tiri fino a ricomporlo, tutto qui. Prova». Ma Will stava tremando. Non riusciva a riportare la sua mente al delicato equilibrio di cui sapeva di aver bisogno, e si sentì sempre più frustrato. Lyra si rese conto di quel che stava accadendo. Si alzò, gli strinse il braccio destro e disse: «Ascoltami, Will, siediti, e ti dirò io come fare. Siediti qui semplicemente per un minuto, perché hai la mano che ti fa male e distrae la tua mente. È inevitabile. Però si attenuerà fra un pochino di tempo». Il vecchio sollevò entrambe le mani, ma poi cambiò idea, si strinse nelle spalle e tornò a sedersi. Will si sedette e guardò Lyra. «Cosa sto facendo di sbagliato?» disse. Era sporco di sangue, tremante, gli occhi sconvolti. Stava andando avanti a forza di nervi: stringeva i denti, batteva il piede, respirava troppo in fretta. «È la tua ferita» disse. «Tu non hai niente di sbagliato. Stai facendo tutto nel modo giusto, ma la mano non ti permette di concentrarti su questo. Non conosco nessun modo facile di aggirare il problema, a parte forse che se tu smettessi di cercare di tagliarlo fuori...» «Che vuoi dire?» «Be’, tu stai cercando di fare due cose con la tua mente, tutt'e due insieme. Stai cercando di ignorare il dolore e contemporaneamente di chiudere quella finestra. Mi ricordo di una volta che stavo leggendo l'aletiometro mentre ero molto spaventata, e magari a quel punto mi ci ero abituata, non lo so, ma continuai a essere spaventata per tutto il tempo mentre lo leggevo. Devi solo, in un certo senso, rilassare la tua mente e dire, sì, fa proprio male, lo so. Non cercare di chiuderlo fuori». Lui chiuse per pochi istanti gli occhi. Il suo respiro rallentò un pochino. «Va bene» disse. «Proverò a far così». E questa volta fu molto più facile. Tastò in cerca del bordo, lo trovò nel giro di un minuto, e fece come gli aveva detto Giacomo Paradisi: prese tra le dita i bordi e li rimise insieme. Era la cosa più facile del mondo. Per qualche istante si sentì esilarato e calmo, e poi la finestra non fu più lì. Aveva chiuso l'altro mondo. Il vecchio gli porse un fodero di cuoio con delle parti rinforzate in corno, dotato di fibbie per tenere a posto il coltello, visto che il minimo movimento laterale della lama avrebbe potuto tagliare qualunque spessore di cuoio. Will ci infilò il coltello e bloccò le fibbie il più strettamente che gli fu possibile con la mano così malridotta. «Questa dovrebbe essere un'occasione solenne» disse Giacomo Paradisi. «Se avessimo giorni e settimane di tempo potrei cominciare a raccontarvi la storia della lama sottile, e della Gilda della Torre degli Angeli, e tutta la dolorosa storia di questo mondo corrotto e troppo spensierato. Per gli Spettri la colpa è nostra, e nostra soltanto. Sono giunti perché i miei predecessori, alchimisti, filosofi, sapienti, erano impegnati in un'indagine sulla più profonda natura delle cose. Divennero curiosi di sapere quali fossero i legami che tenevano insieme le più piccole particelle della materia. Capite che cosa intendo quando parlo di legami? Qualcosa che lega, un vincolo, una cosa che obbliga a stare insieme? «Be’, questa era una città mercantile. Una città di commercianti e banchieri. Pensavamo di conoscerli, vincoli e obbligazioni. Pensavamo che un'obbligazione fosse qualcosa di negoziabile, una cosa che si poteva comprare e vendere, scambiare e convertire... Ma su queste, di obbligazioni, avevamo torto. Abbiamo sciolto quei vincoli, e abbiamo fatto entrare gli Spettri». Will disse: «Da dove vengono gli Spettri? Perché è stata lasciata aperta la finestra sotto quegli alberi, quella attraverso cui siamo giunti qui la prima volta? Ci sono altre finestre aperte nel mondo?» «Da dove siano venuti gli Spettri è un mistero. Da un altro mondo; dalle buie profondità dello spazio; chi lo sa? Ciò che conta è che sono qui, e ci hanno distrutto. Ci sono altre finestre che conducono in questo mondo? Sì, qualcuna, perché a volte il portatore del coltello può essere distratto o smemorato, o non avere il tempo di fermarsi a chiuderla come dovrebbe. Quanto alla finestra da cui siete entrati voi, sotto i carpini... L'ho lasciata aperta io stesso, in un momento di imperdonabile stupidità. C'è un uomo di cui ho paura, come ti ho già detto, e ho pensato di offrirgli la tentazione di passarci attraverso per venire in questa città, dove sarebbe rimasto vittima degli Spettri. Ma penso che sia troppo intelligente per un trucco del genere. Lui vuole il coltello. Ti prego di non permettergli mai di prenderselo». Will e Lyra si scambiarono una rapida occhiata. «Be’» concluse il vecchio, allargando le braccia, «tutto quello che posso fare è passarti il coltello e mostrarti come usarlo, cosa che ho fatto, e dirti quali erano le regole della Gilda, prima della sua decadenza. Primo, mai aprire senza richiudere. Secondo, mai lasciare usare il coltello a qualcun altro. È tuo e basta. Terzo, mai usarlo per uno scopo vile o indegno. Quarto, tenerlo segreto. Se ci sono altre regole, io le ho dimenticate, e se le ho dimenticate è perché non hanno importanza. Tu hai il coltello. Tu sei il portatore, non dovresti essere un bambino. Ma il nostro mondo sta crollando, e il segno del portatore è inconfondibile. Non so neppure come ti chiami. Adesso va’. Io morirò molto presto, perché so dove trovare delle droghe velenose, e non intendo aspettare che arrivino gli Spettri, come faranno una volta che il coltello sarà lontano da qui. Va’». «Ma, signor Paradisi...» cominciò Lyra, ma lui scosse il capo e proseguì: «Non c'è tempo. Tu sei venuta qui per uno scopo, e forse non sai neppure quale sia, ma lo conoscono gli angeli che ti hanno condotta fin qui. Va’. Tu sei coraggiosa, e il tuo amico è intelligente. E avete il coltello. Andatevene». «Ma non vorrà mica avvelenarsi davvero?» disse Lyra, piena d'ansia. «Vieni» disse Will. «E cosa intendeva dire a proposito degli angeli?» continuò lei. Will la tirò per un braccio. «Vieni» tornò a dire. «Dobbiamo andare. Grazie tante, signor Paradisi». Gli porse la mano destra, impolverata e macchiata di sangue, e il vecchio la strinse dolcemente. Strinse la mano anche a Lyra e fece un cenno del capo a Pantalaimon, che chinò in risposta la sua testa d'ermellino. Tenendo stretto il coltello nel suo fodero di cuoio, Will avanzò per primo nella discesa della larga scala buia, e poi fuori dalla torre. Il sole ardeva nella piazzetta, e il silenzio era profondo. Lyra guardò tutto intorno, con immensa cautela, ma la strada era deserta. E sarebbe stato meglio non preoccupare Will con ciò che aveva visto prima; di preoccupazioni ce n'erano già abbastanza. Così, lo condusse per una strada diversa da quella in cui aveva visto i bambini, e dove Tullio, ormai perduto, era ancora in piedi, immobile come un morto. «Vorrei...» disse Lyra quando erano quasi usciti dalla piazza, fermandosi per lanciare un ultimo sguardo alle sue spalle, verso l'alto. «È orribile, pensare a... e i suoi poveri denti erano tutti spezzati, faceva fatica a vederci da quell'occhio... Adesso lui non farà altro che inghiottire un qualche veleno e morire, e io vorrei...» Era sull'orlo del pianto. «Taci» disse Will. «Non lo farà soffrire. Si addormenterà e basta. Sempre meglio degli Spettri, ha detto». «Oh, e noi cosa faremo, Will?» insistette lei. «Cosa dobbiamo fare? Tu hai questa ferita così brutta, e quel povero vecchio... odio questo posto, davvero, lo brucerei tutto quanto. E adesso, che cosa faremo?» «Be’» disse lui, «è facile. Abbiamo bisogno di recuperare l'aletiometro, e quindi dovremo rubarlo. Ecco cosa faremo». Nove Il furto Per prima cosa ritornarono al caffè, per ristorarsi, riposare e cambiarsi d'abito. Era chiaro che Will non poteva andarsene in giro coperto di sangue, e il tempo di sentirsi in colpa nel prendere cose dai negozi era passato; quindi Will si scelse abiti e scarpe nuove, e Lyra, desiderosa di essergli d'aiuto e attentissima a controllare da tutte le parti l'eventuale presenza degli altri bambini, portò il tutto fino al caffè. Lyra mise a bollire dell'acqua, e lui se la portò di sopra nel bagno e si spogliò per lavarsi da capo a piedi. Il dolore era sordo e implacabile, ma se non altro i tagli erano netti e puliti e Will, che aveva visto ciò che il coltello era in grado di fare, sapeva che nessun taglio avrebbe potuto esser più netto; ma i moncherini che gli erano rimasti al posto delle dita continuavano a sanguinare abbondantemente. Quando li guardava, si sentiva male e il cuore accelerava i suoi battiti, e questo a sua volta pareva far peggiorare l'emorragia. Si sedette sull'orlo della vasca, chiuse gli occhi e trasse parecchi respiri profondi. Alla fine si sentì più calmo, e cominciò a lavarsi. Fece del suo meglio, asciugandosi con salviette sempre più insanguinate; poi indossò gli abiti nuovi, sforzandosi di non sporcare anche quelli di sangue. «Ora dovrai tornare a legarmi le bende» disse a Lyra. «Stringile più che puoi, non importa se fa male, purché si riesca a fermare il sangue». Lei fece a pezzi un lenzuolo e glielo avvolse più volte, stringendolo il più possibile sopra la ferita. Lui strinse i denti, ma non riuscì a evitare le lacrime. Le asciugò via senza una parola, e neanche Lyra disse nulla. Quando ebbe finito, lui le disse: «Grazie». Poi aggiunse: «Senti. Voglio che tu porti una cosa nel tuo zaino per me, nel caso che ci sia impossibile tornare qui. Sono solo delle lettere. Puoi leggerle, se vuoi». Tirò fuori la cartella di cuoio verde e le porse i fogli di carta velina per posta aerea. «Non le leggerò a meno che...» «Non mi importa. Altrimenti non lo avrei detto». Lei ripiegò le lettere e lui si stese sul letto, spinse di lato la gatta, e cadde addormentato. Molto più tardi, quella stessa notte, Will e Lyra si accucciarono nel vialetto che correva lungo la macchia di arbusti che cresceva all'ombra degli alberi del giardino di Sir Charles. Dalla parte di Cittagazze, si trovavano in un parco erboso attorno a una villa in stile classico che biancheggiava alla luce della luna. Avevano impiegato un bel pezzo a raggiungere la casa di Sir Charles, muovendosi principalmente entro Cittagazze, con frequenti fermate per aprire una finestra e controllare la loro posizione nel mondo di Will, e poi chiuderla non appena riuscivano a capire dov'erano. Non con loro, ma neppure molto indietro, c'era la gattina tigrata. Aveva sempre dormito, a partire dal momento in cui l'avevano salvata dai ragazzini che volevano lapidarla, e ora che era tornata a svegliarsi era riluttante a lasciarli, come se pensasse che dovunque ci fossero loro due, lei era al sicuro. Will era ben lontano dall'esserne certo, ma aveva già abbastanza problemi in testa anche senza la gatta, e la ignorò. Un po’ alla volta, aveva preso una sempre maggiore familiarità con il coltello, acquisendo maggior sicurezza nell'utilizzarlo; ma la ferita gli faceva più male di prima, pulsava profondamente, senza sosta, e le nuove bende che Lyra gli aveva sistemato dopo il suo risveglio erano già tutte intrise di sangue. Will aprì una finestra nell'aria non lontano dalla villa biancheggiante, e uscirono entrambi nel tranquillo vialetto di Headington per trovare il modo migliore per raggiungere lo studio in cui Sir Charles aveva riposto l'aletiometro. Due riflettori illuminavano il giardino, e vi erano anche delle luci accese alle finestre della facciata, anche se non in quelle dello studio. Quel lato, invece, era illuminato solo dalla luna, e la finestra dello studio era buia. Il vialetto correva in mezzo agli alberi fino a sbucare in un'altra strada, e non era illuminato. Sarebbe stato facile per un qualsiasi topo d'appartamento arrivare inosservato fino alla macchia di arbusti e quindi al giardino, se non fosse stato per il solido recinto di sbarre di ferro, alte il doppio di Will, con delle spine appuntite in cima, che correva su tutto quel lato della proprietà di Sir Charles. Tuttavia, quello non era certo un ostacolo per la lama sottile. «Reggimi questa sbarra mentre io la taglio» bisbigliò Will. «Tienila forte quando cade». Lyra fece quel che le aveva detto, e lui tagliò quattro sbarre in tutto, in modo da poter entrare senza difficoltà. Lyra le posò una per volta sull'erba, e poi passarono dall'altra parte, muovendosi in mezzo ai cespugli. Appena videro chiaramente quel lato della casa, con la finestra dello studio ombreggiata dai rampicanti proprio davanti a loro, al di là del prato ben rasato, Will disse piano: «Adesso apro una finestra per entrare a Ci'gazze qui, la lascio aperta, e mi sposto a Ci'gazze fino al punto in cui credo che si trovi lo studio; a quel punto aprirò un'altra finestra verso questo mondo. Poi prenderò l'aletiometro da quella specie di armadio, chiuderò la finestra e ritornerò a questa qui. Tu rimani in questo mondo e fai la guardia. Appena ti chiamo, passa a Ci'gazze da questa finestra, e io la richiuderò. Va bene?» «Sì» bisbigliò lei. «Staremo bene attenti tutti e due, io e Pan». Il daimon era un piccolo gufo castano, quasi invisibile nell'ombra chiazzata degli alberi. I suoi grandi occhi pallidi coglievano ogni movimento. Will fece un passo indietro e sollevò il coltello, toccando e sondando nell'aria con movimenti delicatissimi, e dopo circa un minuto trovò un punto in cui poteva effettuare il taglio. Lo fece velocemente e aprì una finestra verso il parco inondato dalla luna di Ci'gazze; quindi indietreggiò, per valutare il numero di passi che gli ci sarebbero voluti, in quel mondo, per raggiungere lo studio, e memorizzarne la direzione. Poi, senza una parola, fece un passo avanti e scomparve. Lyra si accucciò lì vicino. Pantalaimon era appollaiato su un ramo sopra la sua testa e voltava il capo da una parte e dall'altra, in silenzio. Riusciva a sentire i rumori del traffico di Headington dietro le spalle e i passi tranquilli di qualcuno che percorreva la strada in cui sbucava quel viottolo, e persino i movimenti, quasi privi di peso, degli insetti tra i ramoscelli e le foglie ai suoi piedi. Passò un minuto, poi un altro. Dov'era Will, adesso? Si sforzò di vedere qualcosa attraverso la finestra dello studio, ma non era che un quadrato di buio diviso in settori affiancati, sopra il quale pendeva qualche rampicante. Sir Charles si era seduto lì dentro, nel sedile ricavato sul davanzale, solo quella mattina, per poi incrociare le gambe sistemandosi la piega dei pantaloni. Dove si trovava l'armadietto rispetto alla finestra? Sarebbe riuscito, Will, a entrare lì dentro senza disturbare nessuno di coloro che erano in casa? Lyra riusciva a sentire anche il battito del suo stesso cuore. Ma poi Pantalaimon emise un suono leggero, e nello stesso momento un rumore diverso provenne dal davanti della casa, sulla sinistra di Lyra. Lei a vedere la facciata non ci arrivava, ma riuscì a vedere una luce spazzare lo spazio fra gli alberi, e sentì un profondo scricchiolio rumoroso: un suono di pneumatici sulla ghiaia. Il motore dell'auto non l'aveva sentito affatto. Cercò con gli occhi Pantalaimon, e vide che stava già planando in silenzio in avanti, allontanandosi da lei tanto quanto poteva. Poi tornò indietro nel buio e le si posò sul pugno. «Sta ritornando Sir Charles» bisbigliò. «E c'è qualcun altro con lui». Riprese il volo, e questa volta Lyra lo seguì, camminando in punta di piedi con estrema cautela sulla terra soffice, accucciandosi dietro i cespugli, e mettendosi infine a quattro zampe per guardare tra le foglie di un cespuglio di alloro. La Rolls-Royce era ferma davanti alla casa, e l'autista le stava girando intorno per aprire la portiera dal lato del passeggero. Sir Charles era in piedi, in attesa, sorridente, e offriva il braccio alla donna che ne stava uscendo, e nel momento in cui entrò nel suo campo visivo Lyra sentì un colpo al cuore, il colpo più duro che avesse subito da quando era fuggita da Bolvangar, perché l'ospite di Sir Charles era sua madre, la signora Coulter. Will percorse con grande attenzione il prato illuminato dalla luna di Cittagazze, contando ogni passo e mantenendo più chiaramente che poteva il ricordo della posizione dello studio, cercando di localizzarlo in rapporto alla villa che sorgeva lì vicino, bianca di stucchi e colonne in un giardino all'italiana con delle statue e una fontana. E rendendosi ben conto di quanto fosse esposto a ogni sguardo in quel parco inondato di luna. Quando pensò di essere giunto nel punto giusto, si fermò e tese di nuovo dinanzi a sé il coltello, tastando attentamente in avanti. Quei minuscoli intervalli invisibili potevano esser dovunque, ma non dappertutto; altrimenti, ogni casuale fendente del coltello sarebbe bastato ad aprire una finestra. Per prima cosa, tagliò un'apertura piccola, non più grande della sua mano, e ci guardò attraverso. Nient'altro che buio, dall'altro lato; non riusciva a capire dove fosse. Chiuse la finestra, ruotò di novanta gradi, e ne aprì un'altra. Questa volta si trovò davanti del tessuto: un pesante velluto verde, quello delle tende dello studio. Ma dov'erano, in rapporto al mobile che cercava? Dovette chiudere anche quella, girarsi dall'altra parte, riprovare. E il tempo passava. La terza volta fu più fortunata: poteva vedere l'intero studio nella vaga luminosità proveniente dalla porta aperta sul salone d'ingresso. C'era la scrivania, il divano, l'armadio! Distinse un lieve bagliore lungo la sagoma di un microscopio d'ottone. E nella stanza non c'era nessuno, e la casa era tutta in silenzio. Non poteva andar meglio. Valutò accuratamente la distanza, chiuse quella finestra, fece quattro passi in avanti e tornò a sollevare il coltello. Se non si era sbagliato, doveva essere nel posto esatto per sporgersi, tagliare il vetro dell'armadio, tirar fuori l'aletiometro e chiudersi alle spalle la finestra. Ne aprì una all'altezza giusta: la vetrina dell'armadio distava da lui quanto era larga una mano. Lui vi avvicinò il viso, osservando accuratamente tutti gli scaffali, uno per uno, dalla cima al fondo. L'aletiometro non c'era. All'inizio, Will pensò di aver sbagliato armadio. Ce n'erano quattro nella stanza – li aveva contati quella mattina, e ne aveva memorizzato le posizioni – alti scatoloni squadrati di legno scuro, con i lati e il davanti di vetro, e scaffali ricoperti in velluto, fatti per esporre oggetti di valore di porcellana o d'avorio o d'oro. Era possibile che avesse aperto una finestra davanti a quello sbagliato? Ma sullo scaffale più alto c'era quel massiccio strumento con gli anelli d'ottone: era stato bene attento a prenderne nota. E sullo scaffale centrale, dove Sir Charles aveva posato l'aletiometro, c'era uno spazio vuoto. Il mobile era quello giusto, e l'aletiometro non c'era. Will indietreggiò un momento e trasse un profondo respiro. Gli toccava entrar dentro sul serio e cercare in giro. A tagliar finestre qua e là, a caso, ci avrebbe messo tutta la notte. Chiuse quella di fronte all'armadio, ne aprì un'altra per osservare il resto della stanza, e dopo averla esaminata ben bene la richiuse, per aprirne una più ampia dietro il divano, da cui avrebbe potuto facilmente uscir via anche in fretta se ce ne fosse stato bisogno. A quel punto, la mano gli pulsava di un dolore brutale, e un capo della benda aveva cominciato a disfarsi e pendeva dalla fasciatura. Se l'arrotolò attorno alla mano e la fissò meglio che poté, e poi passò attraverso la finestra ed entrò completamente nella casa di Sir Charles, accucciandosi dietro il divano di cuoio, il coltello nella mano destra, le orecchie tese. Non avendo sentito alcun rumore, si alzò lentamente in piedi e osservò la stanza tutto intorno. La porta che si apriva verso l'ingresso era semiaperta, e la luce che ne proveniva era più che sufficiente per guardarsi attorno. Gli armadi, gli scaffali e i quadri, erano tutti lì, uguali a come erano stati la scorsa mattina, indisturbati. Si avventurò sul silenzioso tappeto e guardò, uno alla volta, in ognuno degli armadi. Non c'era. E neppure sulla scrivania, fra le carte e i libri impilati con ordine, né sopra il caminetto fra i biglietti di invito a questa inaugurazione o quel ricevimento, né sui cuscini del sedile presso la finestra, né sul tavolo ottagonale dietro la porta. Tornò alla scrivania, con l'intenzione di cercare nei cassetti, ma con un pesante senso di fallimento incombente; in quel momento, però, sentì un lieve rumore di pneumatici sulla ghiaia. Era così lieve che quasi pensò di averlo immaginato, ma rimase completamente immobile, tendendo le orecchie. Il rumore cessò. Poi sentì aprirsi il portone d'ingresso. Tornò immediatamente al divano, e vi si accucciò dietro, accanto alla finestra che si apriva sul prato inargentato dalla luna di Cittagazze. E vi era appena giunto quando udì, proveniente da quell'altro mondo, un suono di passi leggeri in corsa sull'erba, guardò attraverso la finestra e vide Lyra affrettarsi verso di lui. Fece appena in tempo ad agitare la mano e mettersi un dito sulle labbra, e lei rallentò, rendendosi conto che lui aveva capito che Sir Charles era tornato a casa. «Non ce l'ho» bisbigliò lui quando lei si fu avvicinata. «Non c'era più. Probabilmente ce l'ha con sé. Ora mi metto ad ascoltare e vedo se lo rimette a posto. Tu resta qui». «No! È molto peggio!» disse lei, in uno stato molto simile al panico vero e proprio. «C'è lei insieme a lui... la signora Coulter... mia madre... non so come abbia fatto ad arrivare qui, ma se lei mi vede sono morta, Will, sono perduta... e poi adesso ho capito chi è lui! Mi sono ricordata dove l'avevo già visto! Will, lo chiamano Lord Boreal! L'ho incontrato al cocktail-party della signora Coulter, quando poi sono scappata via! E quindi lui sapeva chi ero io, per tutto il tempo...» «Sssh. Non restare qui se devi far rumore». Lei riprese il controllo, deglutì a vuoto con forza, e scosse il capo. «Scusami. Voglio restare con te» bisbigliò. «Voglio sentire quello che si dicono». «Taci ora...» Perché aveva sentito delle voci nell'ingresso. Loro due erano tanto vicini da potersi toccare, lui nel suo mondo, lei a Cittagazze, e vedendo la benda penzolante di Will, Lyra gli batté sul braccio e mimò il gesto di tornare a legarla. Lui le tese la mano perché lo facesse, restando intanto accoccolato con la testa piegata di lato, nello sforzo di tender l'orecchio. Una luce si accese nella stanza. Lui sentì Sir Charles parlare con il servitore, congedarlo, entrare nello studio e chiudere la porta. «Posso offrirti un bicchiere di tokay?» disse. Una voce di donna, bassa e dolce, replicò: «Come sei caro, Carlo. È da molti anni che non gusto del tokay». «Siediti sulla poltrona accanto al caminetto». Vi fu un lieve gorgoglio di vino versato, il tintinnio di una caraffa sull'orlo di un bicchiere, un mormorio di ringraziamento, e poi Sir Charles si sedette sul divano, a pochi centimetri di distanza da Will. «Alla tua, Marisa» disse lui sorseggiando il vino. «E adesso, se tu mi dicessi che cosa desideri...?» «Voglio sapere dove ti sei procurato l'aletiometro». «Perché?» «Perché lo aveva Lyra, e io voglio trovarla». «Non riesco a immaginare perché mai tu debba desiderarla. È una ragazzaccia repellente». «Ti ricordo che è mia figlia». «E quindi è ancor più repellente, perché deve aver resistito al fascino della tua influenza di proposito. Nessuno potrebbe farlo per caso». «Dov'è?» «Te lo dirò, te lo prometto. Ma prima devi dirmi una cosa tu». «Se posso» disse lei, in un tono diverso, che a Will sembrò poter essere di avvertimento. La sua voce era inebriante: cullante, dolce, musicale, e anche giovane. Bramava di sapere che aspetto aveva, perché Lyra non gliel'aveva mai descritta, e il viso che accompagnava una voce del genere doveva per forza esser notevole. «Cosa vuoi sapere?» «Che cosa ha in mente Asriel?» Vi fu qualche momento di silenzio, come se la donna stesse calcolando quel che poteva dire. Will si voltò a guardare Lyra, dall'altra parte della finestra, e vide il suo viso, illuminato dalla luna, con gli occhi dilatati dalla paura, mordersi le labbra per restare in silenzio. Stava ascoltando con tutte le sue forze, come del resto stava facendo anche lui. Infine, la signora Coulter disse: «Molto bene, te lo dirò. Lord Asriel sta raccogliendo un esercito, con lo scopo di condurre a termine la guerra che è stata combattuta nei cieli molti eoni fa». «Che cosa medievale! Tuttavia, sembra avere a disposizione dei poteri molto, molto moderni. Cosa ha combinato con il polo magnetico?» «Ha trovato il modo di far saltare la barriera che separa il nostro da alcuni altri mondi. Questo ha causato profondi sconvolgimenti al campo magnetico terrestre, e questo dovrebbe ripercuotersi anche in questo mondo... Ma tu, come fai a sapere di queste cose? Carlo, io penso che ora sei tu che dovresti rispondere a qualche mia domanda. Che mondo è questo? E come hai fatto a portarmi qui?» «È un mondo fra milioni di altri. Vi sono delle aperture che conducono dall'uno all'altro, ma non sono facili da trovare. Io ne conosco forse una dozzina, ma i luoghi sui quali si aprivano si sono spostati, e questo dev'esser dovuto a ciò che ha fatto Asriel. A quanto pare adesso possiamo passare direttamente da questo mondo al nostro, e probabilmente anche a molti altri. Prima, c'era un solo mondo che faceva un po’ da crocevia, e tutte le porte si aprivano su di esso. Quindi, puoi ben immaginare quanto sono rimasto sorpreso di vedere te, quando sono passato dall'altra parte oggi, e quanto mi abbia fatto piacere poterti portare qui direttamente, senza correre il rischio di passare per Cittagazze». «Cittagazze? E cos'è?» «Il crocevia. Un mondo per cui io nutro un forte interesse, mia cara Marisa. Ma troppo pericoloso perché noi possiamo visitarlo in questo momento». «Perché pericoloso?» «Pericoloso per gli adulti. I bambini possono andarci liberamente». «Cosa? Devo assolutamente sapere tutto, Carlo» disse la donna, e Will sentì bene la sua appassionata impazienza. «È proprio il cuore di tutto, questa differenza tra bambini e adulti! Contiene l'intero mistero della Polvere! È per questo che devo ritrovare la bambina. E le streghe hanno un nome per indicarla; ero quasi riuscita a saperlo, ci ero andata vicinissima, da una strega in persona, ma è morta troppo in fretta. Devo trovare quella bambina. È lei che ha la risposta, in qualche maniera, e io devo conoscerla...» «E lo farai. Questo strumento la riporterà da me, non temere. E una volta che mi avrà dato quello che voglio, potrai tenertela. Ma dimmi della tua strana guardia del corpo, Marisa. Non ho mai visto dei soldati come quelli. Chi sono?» «Uomini, nient'altro. Ma... sono stati sottoposti all'intercisione. Sono privi di daimon, e quindi non hanno né paura, né immaginazione, né libera volontà e vanno avanti a combattere fino a che non vengono fatti a pezzi». «Privi di daimon... Be’, questo è davvero interessante. Mi chiedo se posso proporre un piccolo esperimento, sempre che tu possa sacrificarne uno... Mi piacerebbe vedere se quegli Spettri li trovano interessanti o no. Se non lo fanno, forse dopotutto potremmo essere in grado di viaggiare all'interno di Cittagazze». «Gli Spettri? Che cosa sono?» «Te lo spiegherò più tardi, mia cara. Sono il motivo per cui gli adulti non possono entrare in quel mondo. La Polvere... i bambini... gli Spettri... i daimon... l'intercisione... Sì, potrebbe benissimo funzionare. Prendi un altro po’ di vino». «Voglio sapere tutto» disse lei, al di sopra del suono del vino versato nei bicchieri. «E ci conto, da parte tua. E adesso dimmi: che cosa ci fai qui, in questo mondo? È qui che venivi quando noi pensavamo che tu fossi in Brasile o nelle Indie?» «Ho trovato la strada per venir qui molto tempo fa. Era un segreto troppo buono per rivelarlo a qualcuno, persino a te, Marisa. Mi sono sistemato piuttosto comodamente, come puoi vedere. Far parte del Consiglio di Stato giù a casa mi ha reso facile capire dove si trova il potere anche qui. «In effetti, sono diventato una spia, anche se non ho mai detto ai miei padroni proprio tutto ciò che sapevo. I servizi di sicurezza di questo mondo si sono preoccupati per anni e anni dell'Unione Sovietica; noi la chiamiamo Muscovia. E malgrado la minaccia sia diminuita, anche adesso ci sono stazioni di ascolto e strumenti rivolti in quella direzione, e io continuo a essere in contatto con quelli che dirigono le spie. «E di recente sono venuto a sapere di certi profondi disturbi del campo magnetico terrestre. I servizi di sicurezza sono in allarme. Tutti i paesi che effettuano ricerche di fisica – quella che noi chiamiamo teologia sperimentale – stanno chiedendo con grande urgenza ai loro scienziati di scoprire che cosa sta succedendo. Perché sanno che qualcosa sta succedendo. E sospettano anche che abbia qualcosa a che fare con altri mondi. «Anzi, hanno qualche buon indizio in materia, di fatto. Stanno effettuando delle ricerche sulla Polvere. Oh, sì, la conoscono anche qui. C'è un gruppo di scienziati proprio in questa stessa città che ci lavora. E c'è un'altra cosa: un uomo che è scomparso dieci o dodici anni fa, su al nord, e i servizi di sicurezza pensano che fosse in possesso di certe informazioni di cui hanno un gran bisogno; e cioè, della posizione di una porta tra i mondi, come quella che tu hai attraversato qualche ora fa oggi stesso. Quella trovata da lui è la sola di cui loro sappiano: come puoi immaginare non gli ho detto di quelle che conosco io. Quando sono iniziate queste nuove perturbazioni, loro si sono messi a cercare quest'uomo. «E poi, naturalmente, Marisa, anch'io sono curioso. E desidero fortemente accrescere le mie conoscenze». Will rimase come gelato, con il cuore che gli batteva così forte in petto che ebbe paura che i due adulti avrebbero finito per sentirlo anche loro. Sir Charles stava parlando proprio di suo padre! E così, ecco chi erano quegli uomini, ed ecco di cosa andavano in cerca! Ma, per tutto il tempo, fu consapevole anche della presenza nella stanza di una qualche altra cosa, oltre alle voci di Sir Charles e della donna. C'era un'ombra che si muoveva lungo il pavimento, o almeno lungo quella parte che ne poteva vedere oltre l'estremità del divano e al di là delle gambe del tavolino ottagonale. Ma Sir Charles e la donna erano immobili. Quell'ombra si muoveva a balzi rapidi e furtivi, e a Will dava un gran fastidio. L'unica luce della stanza proveniva da una lampada a stelo accanto al caminetto, quindi l'ombra era chiara e ben definita, ma non restava mai ferma abbastanza a lungo perché Will potesse capire di cosa si trattasse. Poi accaddero due cose. La prima fu che Sir Charles nominò l'aletiometro. «Per esempio» disse, proseguendo il discorso iniziato, «sono molto curioso a proposito di questo strumento. Perché non mi dici come funziona?» E posò l'aletiometro sul tavolino ottagonale accanto a un'estremità del divano. Will lo vide benissimo; avrebbe quasi potuto toccarlo. La seconda cosa che accadde fu che l'ombra si fermò. La creatura che ne era la fonte doveva essersi appollaiata sullo schienale della poltrona della signora Coulter, perché la luce che veniva da quella parte ne disegnò chiaramente l'ombra sul muro. E nel momento in cui si fermò, Will si rese conto che era il daimon della donna: una scimmia accovacciata, che voltava il capo di qua e di là, in cerca di qualche cosa. Will sentì Lyra tirare un gran respiro dietro di lui nel momento in cui la vide anche lei. Si voltò in silenzio e bisbigliò: «Ritorna all'altra finestra, e passa nel suo giardino. Trova dei sassi e lanciali contro lo studio, in modo che guardino da un'altra parte per un momento e io possa prendere l'aletiometro. Poi corri all'altra finestra, e aspettami lì». Lei annuì, si girò e corse via silenziosamente sull'erba. Will tornò a girarsi dall'altra parte. La donna stava dicendo: «...il Maestro del Jordan College è un vecchio rimbecillito. Perché mai lo abbia dato a lei non riesco a immaginarlo; ci vogliono anni e anni di intenso studio per capirci anche solo qualche cosina. E ora sei tu che mi devi qualche informazione, Carlo. Come lo hai trovato? E dov'è la bambina?» «L'ho vista usarlo in un museo giù in città. L'ho riconosciuta, naturalmente, perché l'avevo incontrata al tuo cocktail-party tanto tempo fa, e mi sono reso conto che doveva aver trovato una porta di accesso a questo mondo. E poi ho capito che avrei potuto utilizzarlo per un mio scopo particolare. E così, quando mi sono imbattuto in lei una seconda volta, gliel'ho rubato». «Sei molto franco». «Siamo tutti e due adulti. Non c'è ragione di schermirsi». «E adesso lei dov'è? Cosa ha fatto quando si è accorta di non averlo più?» «È venuta a trovarmi, il che deve aver richiesto un certo coraggio e un bel po’ di faccia tosta, immagino». «Coraggio e faccia tosta non le mancano di certo. E cosa hai intenzione di farne? Qual è questo tuo scopo particolare?» «Le ho detto che avrebbe potuto riaverlo indietro, purché mi procurasse una certa cosa; una cosa che non potevo andare a prendermi da solo». «E di che si tratta?» «Non so se tu...» E quello fu il momento in cui il primo sasso sfondò la finestra dello studio. Si ruppe con un gratificante crollo di vetri, e istantaneamente il daimon-scimmia balzò via dallo schienale della poltrona, mentre i due adulti rimanevano senza fiato. Poi giunse il rumore di un altro urto e poi un altro, e Will sentì il divano muoversi mentre Sir Charles si alzava. Will si sporse in avanti e afferrò l'aletiometro dal tavolino, se lo infilò in tasca e tornò di slancio dall'altro lato della finestra. Non appena si trovò sull'erba di Cittagazze tastò nell'aria in cerca di quei bordi elusivi, calmando la propria mente, respirando lento, consapevole sempre che a pochi metri di distanza vi era un pericolo orrendo. Poi venne un urlo stridente, né umano né animale ma peggiore dell'uno e dell'altro, e lui seppe che era quell'odioso scimmiotto. A quel punto era riuscito a chiudere gran parte della finestra, ma restava ancora un piccolo buco all'altezza del suo petto... e poi fece un salto indietro, perché in quello squarcio era penetrata una manina pelosa e dorata dai neri artigli e una faccia: una faccia da incubo. I denti dello scimmiotto dorato erano scoperti, i suoi occhi ardevano, e balzò fuori, diretto contro Will, un tale concentrato di malevolenza che lui lo risentì quasi come un colpo di lancia. Un altro secondo e sarebbe passato, e sarebbe stata la fine; ma Will aveva ancora in mano il coltello, e lo alzò e menò subito due fendenti, sinistra, destra, attraverso la faccia della scimmia, o dove sarebbe stata la sua faccia, se non l'avesse ritirata giusto in tempo. Ciò però diede a Will l'istante di cui aveva bisogno per afferrare i bordi della finestra e richiuderli. Il suo mondo era scomparso, e lui era solo nel parco illuminato dalla luna a Cittagazze, ansimante e tremante, e orribilmente spaventato. Ma ora c'era Lyra da soccorrere. Tornò di corsa fino alla prima finestra, quella che aveva aperto nella macchia di arbusti, e guardò dall'altra parte. Le foglie scure dell'alloro e dell'agrifoglio gli coprivano la visuale, ma lui allungò un braccio e le spinse da una parte per vedere chiaramente quel lato della casa, con la finestra rotta dello studio nettamente in risalto sotto il chiaro di luna. E, mentre guardava, vide lo scimmiotto balzare attorno all'angolo della casa, percorrendo il prato con la velocità di un gatto, e poi vide Sir Charles e la donna seguirlo da presso. Sir Charles aveva una pistola. La donna, quanto a lei, era bellissima – Will ne rimase scioccato – così graziosa sotto quella luna, i brillanti occhi neri spalancati e carichi d'incanto, la snella figura leggera e piena di grazia; ma nel momento in cui schioccò le dita, la scimmia dorata le balzò in braccio, e Will vide che la donna dal viso dolce e il malvagio scimmiotto erano un essere solo. Ma Lyra dov'era? Gli adulti si guardavano intorno, e poi la donna mise giù la scimmia, che prese a spostarsi qua e là sull'erba, come annusando in cerca di una traccia o tentando di trovare delle impronte. Tutto intorno era silenzioso. Se Lyra si trovava già nella macchia, non avrebbe potuto muoversi senza fare un rumore che l'avrebbe subito tradita. Sir Charles sistemò qualcosa sulla pistola, con un lieve click: la sicura. Sbirciò nella macchia, parve guardare direttamente in viso Will, ma i suoi occhi proseguirono il loro movimento. Poi entrambi gli adulti guardarono alla loro sinistra, perché la scimmia aveva udito qualcosa. E in un lampo balzò dove doveva trovarsi Lyra, e un momento più tardi l'avrebbe trovata... E proprio in quell'istante la gatta tigrata saltò fuori dalla macchia sull'erba, soffiando. Lo scimmiotto l'udì e si contorse a mezz'aria per lo stupore; anche se difficilmente avrebbe potuto esser più stupefatto dello stesso Will. La scimmia ricadde sulle quattro zampe e affrontò la gatta; questa inarcò la schiena, la coda eretta, e si spostò di sbieco, sibilando, sfidandola, sputacchiando. Lo scimmiotto le balzò addosso. La gatta si impennò, menò fendenti a destra e a sinistra con le zampe dagli artigli acuminati, troppo veloce per seguirla con lo sguardo, e subito Lyra si trovò accanto a Will, capitombolando attraverso la finestra con Pantalaimon accanto. La gatta strillò, e strillò anche lo scimmiotto quando gli artigli della gatta gli graffiarono la faccia; allora la scimmia si voltò e balzò in braccio alla signora Coulter, e la gatta si slanciò tra i cespugli del mondo che era il suo, e scomparve. Will e Lyra erano dall'altra parte della finestra; Will cercò di nuovo a tentoni quei bordi quasi intangibili nell'aria, e li stirò in fretta per unirli, chiudendo la finestra lungo tutta la sua lunghezza mentre attraverso lo spazio sempre più piccolo giungeva un rumore di passi fra i ramoscelli e di rami spezzati... Non vi fu che un buco grosso come la mano di Will, poi fu chiuso anche quello, e tutto il mondo fu in silenzio. Lui cadde in ginocchio sull'erba rugiadosa e cercò confusamente in tasca l'aletiometro. «Ecco» disse a Lyra. Lei lo prese. Con mani tremanti lui risistemò il coltello nel fodero. Poi giacque a terra, tremando in tutte le membra, e chiuse gli occhi; sentì la luce della luna inondarlo d'argento e Lyra che gli disfaceva la benda e tornava a legarla con movimenti delicati. «Oh Will» la sentì dire, «grazie per quello che hai fatto, per tutto questo...» «Spero che la gatta stia bene» borbottò lui. «È proprio come la mia Moxie. Probabilmente se ne sarà già andata a casa. È tornata nel suo mondo. Starà benissimo, adesso». «Lo sai che cosa ho pensato? Ho pensato che lei fosse il tuo daimon, per un secondo. Ha fatto quel che avrebbe fatto un buon daimon, comunque. Noi l'abbiamo salvata, e lei ha salvato noi. Vieni, Will, non stare sdraiato sull'erba, è tutta bagnata. Devi venire a sdraiarti in un vero letto, altrimenti prenderai freddo. Andiamo in quella grande casa laggiù. Ci devono essere dei letti, roba da mangiare e tutto il resto. Vieni, ti metterò delle nuove bende, preparerò il caffè, farò una frittata, tutto quello che vuoi, e poi andremo a dormire... Saremo a posto ora che abbiamo di nuovo l'aletiometro, vedrai. Non farò nient'altro che aiutarti a trovare tuo padre, te lo prometto...» Lo aiutò ad alzarsi, e s'incamminarono piano per il giardino verso la grande casa che biancheggiava sotto la luna. Dieci Lo sciamano Lee Scoresby sbarcò al porto che si trovava sull'estuario del fiume Jenisei, e trovò il luogo in preda al caos: pescatori che cercavano di vendere le loro magre prede – i pesci sconosciuti che si erano trovati nelle reti – agli stabilimenti di inscatolamento; i proprietari delle navi irritati dall'aumento delle tasse portuali con cui le autorità avevano cercato di far fronte alle inondazioni; i cacciatori e i mercanti di pellicce rimasti privi di ogni possibilità di lavoro in seguito al rapido disgelo delle foreste e all'imprevedibile comportamento degli animali. Sarebbe stato certamente duro addentrarsi verso l'interno lungo le strade, perché già in tempi normali la strada non era più che un sentiero disboscato sulla terra gelata, e adesso che lo stesso permafrost si andava sciogliendo, la superficie era diventata una palude di fango ribollente. Così, Lee mise il suo pallone e il resto dell'equipaggiamento in un magazzino, con il suo oro, che ormai stava cominciando a scarseggiare, affittò una barca con un motore a benzina e comprò diverse taniche di combustibile e anche un po’ di provviste; poi si avviò sul fiume in piena. All'inizio, avanzò lentamente. Non solo la corrente era veloce, ma le acque erano cariche di detriti d'ogni genere: tronchi d'albero, cespugli, animali annegati, e una volta anche il cadavere gonfio di un uomo. Dovette timonare con grande attenzione e tenere alti i giri del motore, per poter avanzare almeno un po’. Era diretto al villaggio dove si trovava la tribù di Grumman. La sua unica guida erano i ricordi di quando aveva sorvolato la zona alcuni anni prima, ma quei ricordi erano chiari, e non incontrò grandi difficoltà nel trovare la rotta giusta fra le rapide correnti, anche se alcuni dei banchi di terra erano scomparsi sotto le acque di un marrone lattiginoso che li avevano sommersi. L'aumento di temperatura aveva stimolato gli insetti, e una nuvola di moscerini offuscava tutti i contorni. Lee si spalmò sul viso un unguento a base di stramonio e fumò un bel po’ di sigari acri che riuscirono a tenere a bada gli insetti peggiori. Quanto a Hester, se ne stette seduta taciturna sulla prua, le lunghe orecchie appiattite lungo la schiena magra e gli occhi aguzzi. Erano abituati al silenzio reciproco. Parlavano quando ce n'era bisogno. Al mattino del terzo giorno, Lee diresse la piccola imbarcazione su per un fiumiciattolo che veniva a unirsi alla corrente principale e fluiva da una linea di basse colline che avrebbe dovuto esser coperta da uno spesso strato di neve, ma in cui si cominciavano invece a vedere zone e strisce di color marrone. Ben presto il fiumiciattolo si trovò a scorrere fra bassi pini e abeti, e dopo qualche miglio giunsero a una grossa roccia rotonda, alta quanto una casa, dove Lee si avvicinò alla riva e ormeggiò la barca. «C'era un imbarcadero, qui» disse a Hester. «Ti ricordi del vecchio cacciatore di foche della Nova Zembla che ce ne ha parlato? Dev'essere due metri sott'acqua, ormai». «Allora spero che abbiano avuto il buonsenso di costruire il villaggio abbastanza in alto» rispose lei, saltando a terra. Mezz'ora più tardi, Lee deponeva lo zaino accanto alla casa di legno del capo villaggio e si girava per salutare la piccola folla che si era radunata. Usò il gesto universale che nelle terre del Nord indicava amicizia e posò il fucile ai suoi piedi. Un vecchio tartaro siberiano, gli occhi quasi perduti nelle rughe, posò a terra il suo arco accanto al fucile. Il suo daimon, un ghiottone, storse il naso in direzione di Hester, che piegò brevemente un orecchio in risposta, e poi il capo villaggio parlò. Lee rispose, e i due tentarono una mezza dozzina di lingue prima di trovarne una in cui poter parlare. «I miei rispetti a te e alla tua tribù» disse Lee. «Ho qui un po’ di foglia da fumo, che non è degna di te, ma che sarei onorato di donarti». Il capo annuì contento, e una delle sue mogli ricevette il fagotto che Lee aveva estratto dallo zaino. «Io cerco un uomo chiamato Grumman» disse Lee. «Ho sentito dire che era imparentato con voi per via di adozione. Può aver preso un altro nome, ma quell'uomo è un europeo». «Ah» disse il capo villaggio, «ti stavamo aspettando». Il resto degli abitanti del villaggio, raccolti al sole nella zona di fango fumante al centro delle case, non riuscì a capire le parole, ma vide il piacere del capo. Piacere e sollievo, Lee sentì pensare a Hester. Il capo villaggio annuì diverse volte. «Abbiamo atteso il tuo arrivo» tornò a dire. «Tu sei venuto per condurre il dottor Grumman nell'altro mondo». Le sopracciglia di Lee si sollevarono, ma lui si limitò a dire: «Come lei dice, signore. È qui?» «Seguitemi» disse il capo. Gli altri abitanti del villaggio si fecero rispettosamente da parte. Comprendendo il disgusto di Hester per il fango schifoso in cui era costretta a saltellare, Lee la prese fra le braccia, e si rimise lo zaino sulle spalle, per poi seguire il capo lungo un sentiero nella foresta fino a una capanna a dieci lunghi tiri d'arco dal villaggio, in una radura tra i larici. Il capo del villaggio si fermò fuori dalla capanna fatta di pelli tese su un'intelaiatura di legno. Il luogo era tutto decorato da zanne di cinghiale e palchi di corna d'alce e di renna, ma non erano semplici trofei di caccia, perché vi erano appesi fiori secchi e rametti di pino intrecciati con cura, come disposti a fini rituali. «Devi parlargli con rispetto» disse calmo il capo villaggio. «È uno sciamano. E il suo cuore è malato». Di colpo Lee sentì un brivido corrergli lungo la schiena, e Hester gli si irrigidì fra le braccia, perché si accorsero di essere stati osservati per tutto il tempo. Da un punto situato tra i fiori secchi e i rametti di pino sbirciava un occhio di un giallo brillante. Era un daimon che, sotto lo sguardo di Lee, voltò il capo, prese delicatamente un rametto di pino nel becco robusto e lo spostò, quasi fosse stata una tenda, a coprire la fessura. Il capo villaggio gridò un saluto nella propria lingua, indirizzandosi all'uomo con il nome che gli aveva detto il vecchio cacciatore di foche: Jopari. Un attimo dopo la porta si aprì. In piedi sulla soglia, emaciato ma con occhi ardenti, c'era un uomo vestito di pelli e pellicce. I capelli neri erano striati di grigio, la mascella sporgeva con forza, e il suo daimon, una procellaria, li fissava duramente da sopra il suo pugno. Il capo villaggio s'inchinò tre volte e poi si ritirò, lasciando Lee solo con lo sciamano e Accademico che era venuto a cercare fin lì. «Dottor Grumman» disse. «Il mio nome è Lee Scoresby. Vengo dal Paese del Texas, e faccio di professione l'aeronauta. Se vorrà consentirmi di sedere e parlare con lei per un poco, le dirò cosa mi ha condotto fin qui. È esatto, vero? Lei è effettivamente il dottor Stanislaus Grumman, dell'Accademia di Berlino?» «Sì» disse lo sciamano. «Mentre lei proviene dal Texas, mi ha detto. I venti l'hanno condotta ben lontano dalla sua patria, signor Scoresby». «Be’, vi sono strani venti che soffiano per il mondo in questi tempi, signore». «Altroché. Il sole è caldo, credo. Troverà una panca dentro la mia capanna. Se mi aiuterà a portarla di fuori, potremo sederci in questa gradevole luce e parlare all'aperto. Ho un po’ di caffè, se le fa piacere prenderne qualche sorso». «Davvero gentile da parte sua, signore» disse Lee, e portò lui stesso all'aperto la panca di legno mentre Grumman si avvicinava alla stufa per versare la bevanda bollente in due tazze di latta. Il suo accento non suonava affatto tedesco, all'orecchio di Lee, ma inglese, inglese dell'Inghilterra. Il direttore dell'Osservatorio aveva ragione. Una volta sistemati – con Hester seduta impassibile, gli occhietti piccoli, accanto a Lee, e la grande procellaria-daimon con gli occhi fissi verso il sole – Lee attaccò il suo racconto. Partì dall'incontro a Trollesund con John Faa, il capo dei gyziani, e gli raccontò come avevano reclutato Iorek Byrnison, l'orso, e viaggiato fino a Bolvangar, salvando Lyra e gli altri bambini; e poi parlò di quanto aveva appreso sia da Lyra che da Serafina Pekkala durante il volo in pallone verso Svalbard. «Vede, dottor Grumman, a me è sembrato, dal modo in cui la ragazzina lo ha descritto, che Lord Asriel abbia semplicemente usato questa testa mozzata conservata sotto ghiaccio per impressionare gli Accademici, e li abbia spaventati a tal punto che quelli non si sono messi a guardare poi tanto bene. È questo che mi ha fatto venire il sospetto che lei potesse essere ancora vivo. E chiaramente, signore, lei deve avere in qualche modo delle conoscenze specialistiche in tutta questa faccenda. Ho sentito costantemente parlare di lei su tutte le coste della regione artica, di come si fosse fatto trapanare il cranio, di come l'oggetto dei suoi studi sembri variare dagli scavi sul fondo dell'oceano all'Aurora Boreale, di come lei sia apparso all'improvviso, quasi si potrebbe dire spuntando fuori dal nulla, più o meno dieci o dodici anni fa, e tutto ciò è molto interessante. Ma c'è qualcosa che mi ha condotto fin qui, dottor Grumman, che va al di là della semplice curiosità. Io sono preoccupato per quella bambina. Io credo che sia importante, e lo credono anche le streghe. Se c'è qualche cosa che sa su di lei e su quello che sta succedendo, mi farebbe piacere che lei me ne mettesse a parte. Qualcosa, come le ho detto, mi ha convinto che lei possa farlo, ed è per questo che sono qui. «Ma, sempre che non mi sia sbagliato, signore, ho sentito dire dal capo villaggio che ero venuto per condurre lei in un altro mondo. Ho capito male, o questo è davvero ciò che lui ha detto? E ho un'altra domanda ancora per lei, signore: cos'era quel nome con cui l'ha chiamata? Era una specie di nome tribale, o un titolo che spetta a un grande mago?» Grumman fece un breve sorriso e poi disse: «Il nome che ha usato non è che il mio vero nome, John Parry. Sì, lei è venuto qui per condurmi in quell'altro mondo. E quanto a ciò che l'ha condotta fin qui, io credo che lei troverà che è stato questo oggetto». E aprì la mano. Sul palmo giaceva qualcosa che Lee riuscì a vedere, ma non a capire. Vide un anello di argento e turchesi, di fattura navajo, lo vide bene, e lo riconobbe per quello della sua propria madre, poiché ne conosceva il peso, la levigatezza della pietra, e il modo in cui l'argentiere aveva ripiegato il metallo più strettamente nel punto in cui la pietra era scheggiata, e sapeva come quell'angolo scheggiato avesse finito per levigarsi anch'esso, per tutte le volte che vi aveva passato sopra le dita, tante e tante volte, tanti e tanti anni fa, quando era un ragazzo nelle praterie coperte di salvia purpurea della sua terra natale. Si trovò in piedi. Hester tremava, ritta sulle zampe posteriori, le orecchie drizzate. La procellaria si era spostata, senza che Lee se ne accorgesse, tra lui e Grumman, pronta a difendere il suo uomo, ma Lee non aveva intenzione di attaccarlo; si sentiva tornato bambino, e fu con una voce tesa e incerta che domandò: «Dove lo ha trovato?» «Lo prenda» disse Grumman, o Parry che fosse. «Ha concluso il suo compito. L'ha richiamata fin qui. Ora non ne ho più bisogno». «Ma come...» disse Lee, prendendo quell'oggetto così amato dal palmo di Grumman. «Non capisco come lei possa avere... ha forse... come ha fatto a entrarne in possesso? Sono quarant'anni che non vedo quest'oggetto». «Io sono uno sciamano, e sono in grado di fare un gran numero di cose che lei non capisce. Si sieda, signor Scoresby. Stia calmo. Ora le dirò ciò che ha bisogno di sapere». Lee tornò a sedersi, con l'anello in mano, passandovi sopra le dita, senza posa. «Be’» disse, «sono rimasto scosso, signore. Credo proprio di aver bisogno di sentire tutto ciò che può dirmi». «Molto bene» disse Grumman. «Inizierò. Il mio nome, come le ho detto, è Parry, e io non sono nato in questo mondo. Lord Asriel non è certo stato il primo a viaggiare tra i mondi, anche se è stato il primo ad aprire la strada in un modo così spettacolare. Nel mio mondo ero un soldato e un esploratore. Dodici anni fa stavo accompagnando una spedizione in un luogo del mio mondo che corrisponde alla vostra terra di Bering. I miei compagni avevano altre intenzioni, ma io ero in cerca di una cosa di cui avevo sentito parlare nelle antiche leggende: uno strappo nel tessuto del mondo, un buco che era comparso per collegare il nostro mondo con un altro. Be’, alcuni dei miei compagni si persero. Alla loro ricerca, io e altri due miei compagni passammo attraverso quell'apertura, quel buco, senza neppure vederla, e ci trovammo completamente fuori dal nostro mondo. All'inizio non ci rendemmo conto di quel che era successo. Continuammo fino a trovare una cittadina, e a quel punto sarebbe stato impossibile sbagliarsi: eravamo in un mondo diverso. «Be’, per quanto ci abbiamo provato con tutte le nostre forze, non siamo più riusciti a ritrovare quella prima porta. Ci eravamo passati attraverso in mezzo a una tempesta di neve e di vento, e lei è un vecchio esperto dell'Artide: sa bene che cosa significhi. «Così, non ci rimase altra scelta che rimanere in quel mondo. E ben presto scoprimmo che era un luogo pericolosissimo. Pareva che vi fosse una qualche presenza, un fantasma o un'apparizione, che lo infestava, qualcosa di mortale e implacabile. I miei due compagni morirono poco tempo dopo, vittime degli Spettri, come vengono chiamate quelle cose. «Il risultato fu che trovai quel mondo un posto abominevole, e non vedevo l'ora di lasciarlo. La via per ritornare al mio mondo era chiusa per sempre. Ma vi erano altre porte che conducevano ad altri mondi ancora, e con un po’ di ricerche riuscii a entrare in questo. «E così, fu qui che venni. E, non appena lo feci, scoprii qualcosa di meraviglioso, signor Scoresby, perché i mondi sono assai diversi fra loro, e fu in questo mondo che vidi il mio daimon per la prima volta. Sì, non avevo mai saputo niente di Sayan Kõtõr qui presente fino al momento in cui sono entrato nel vostro mondo. Qui la gente non riuscirebbe neanche a immaginare un mondo in cui i daimon sono soltanto una voce silenziosa nella mente, e nulla più. Può lei immaginare il mio stupore, a mia volta, nello scoprire che parte della mia natura era femminile, e in forma di uccello, e bellissima? «Così, con Sayan Kõtõr accanto, ho vagato per le terre del Nord, e ho imparato un bel po’ di cose dai popoli delle regioni artiche, come i miei amici nel villaggio quaggiù. Quello che mi dissero di questo mondo servì a riempire dei buchi nelle conoscenze che avevo acquisito nel mio, e cominciai a veder le risposte a molti misteri. «Arrivai fino a Berlino sotto il nome di Grumman. Non dissi a nessuno delle mie origini; era il mio segreto. Presentai una tesi all'Accademia, e la difesi in un pubblico contraddittorio, secondo il loro metodo. Ero meglio informato di quegli Accademici, e non trovai difficoltà a essere ammesso fra loro. «Così, con queste nuove credenziali, potei cominciare a lavorare in questo mondo, dove mi sono trovato, nel complesso, assai contento. Mi sono mancate alcune cose del mio, certo. Lei è sposato, signor Scoresby? No? Be’, io lo ero, e amavo molto mia moglie, come amavo mio figlio, un bambinetto che non aveva ancora un anno quando sono uscito per caso dal mio mondo. Mi sono mancati terribilmente. Ma potrei cercare mille anni, e non troverei mai la strada per tornare indietro. Siamo separati e divisi per sempre. «Ma comunque, sono stato assorbito dal lavoro. Cercai altri tipi di sapere; sono stato iniziato al culto dei teschi; sono divenuto uno sciamano. E ho fatto qualche utile scoperta: ho trovato un modo di preparare un unguento dal muschio sanguigno, per esempio, che mantiene le virtù della pianta appena colta. «So davvero molto di questo mondo, a questo punto, signor Scoresby. So, per esempio, della Polvere. Vedo dalla sua espressione che lei ha già sentito la parola. Sta spaventando a morte i vostri teologi, ma sono loro a spaventare me. Io so quel che sta facendo Lord Asriel e perché, ed è per questo che ho chiamato qui lei. Ho intenzione di aiutarlo, vede, perché il compito che ha intrapreso è il più grande dell'intera storia umana. Il più grande in trentacinquemila anni di storia umana, signor Scoresby. «Non posso far molto, per conto mio. Il mio cuore è malato, ben oltre le capacità di cura di qualunque abitante di questo mondo. Forse, mi resta ancora la forza di compiere un unico grande sforzo. Ma io so una cosa che Lord Asriel non sa, e che ha bisogno di sapere perché i suoi sforzi possano andare a buon fine. «Vede, ero rimasto colpito e affascinato da quel mondo infestato dagli Spettri che si nutrono della coscienza umana. Volevo sapere che cosa fossero, come fossero venuti in essere. E, nella mia qualità di sciamano, posso scoprire delle cose in forma di spirito in luoghi in cui non posso recarmi con il mio corpo, e così ho passato molto tempo in trance, a esplorare quel mondo. Ho trovato che i filosofi, laggiù, secoli fa, avevano creato uno strumento che sarebbe stato la loro stessa rovina: uno strumento che viene chiamato la lama sottile. Era dotato di molti poteri – molti più di quanti ne avessero immaginati quando lo forgiarono, e molti più di quanti ne conoscano ancora adesso – in qualche modo, nell'usarlo, avevano aperto la porta agli Spettri. «Insomma, io so della lama sottile, e di ciò che può fare. E so dove si trova, so come riconoscere colui che dovrà usarlo e so ciò che egli dovrà fare per la causa di Lord Asriel. Spero che sia all'altezza del suo compito. Quindi ho chiamato lei, fino a quassù, e lei dovrà portarmi in volo verso Nord, nel mondo che Asriel ha aperto al passaggio, dove io mi attendo di trovare il portatore del coltello. «È un mondo pieno di pericoli, badi bene. Quegli Spettri sono peggiori di qualsiasi altra cosa del suo mondo o del mio. Dovremo essere attenti e coraggiosi. Io non ritornerò, e se lei vuol rivedere un'altra volta il suo paese, avrà bisogno di tutto il suo coraggio, di tutta la sua abilità, di tutta la sua fortuna. «Questo è il suo compito, signor Scoresby. È per questo che lei è venuto a cercarmi». E lo sciamano tacque. Il suo viso era pallido, coperto da un lieve strato di sudore. «Questa è l'idea più folle e maledetta che abbia mai sentito in vita mia» disse Lee. Si alzò per l'agitazione, e fece un passo o due da una parte, e poi tornò indietro, mentre Hester lo guardava dalla panca senza sbatter le palpebre. Gli occhi di Grumman erano semichiusi; il suo daimon era appollaiato sul suo ginocchio e osservava Lee con diffidenza. «Vuole del denaro?» disse Grumman dopo qualche momento. «Posso procurarle dell'oro. Non è una cosa difficile». «Accidenti, non è per l'oro che sono venuto» disse Lee, tutto acceso. «Sono venuto qui... sono venuto per vedere se lei era ancora vivo, come pensavo. Be’, la mia curiosità è piuttosto soddisfatta, su questo punto». «Mi fa piacere saperlo». «E poi, c'è un altro aspetto di questa faccenda» aggiunse Lee, e raccontò a Grumman del consiglio delle streghe presso il Lago Enara, e della risoluzione che le streghe avevano preso. «Vede» finì, «quella ragazzina, Lyra... Be’, lei è la ragione per cui mi sono dedicato ad aiutare le streghe, all'inizio. Lei dice di avermi condotto qui con quell'anello navajo. Forse è così e forse no. Quello che so io è che sono venuto qui perché pensavo di poter dare una mano a Lyra. Se avrò mai una figlia mia, spero che sia forte, coraggiosa e buona la metà di lei. Ora, io avevo sentito che lei sapeva di un qualche oggetto, non immaginavo cosa potesse essere, che conferisce protezione a chiunque ne sia il portatore. E da quel che lei dice, credo debba trattarsi della lama sottile. «Quindi questo è il mio prezzo per condurla nell'altro mondo, dottor Grumman: non l'oro, ma quella lama sottile, e non la voglio per me stesso, ma per Lyra. Lei deve giurare che la metterà sotto la protezione di quell'oggetto, e allora io la porterò ovunque lei voglia». Lo sciamano lo ascoltò con attenzione, e disse: «Molto bene, signor Scoresby; io lo giuro. Ha fiducia nel mio giuramento?» «Su che cosa giura?» «Su quel che vorrà lei». Lee pensò un poco, e poi disse: «Giuri su quella cosa, qualunque essa fosse, che le ha fatto rifiutare l'amore della strega. Credo proprio che sia la cosa più importante che lei conosca». Gli occhi di Grumman si spalancarono; poi lo sciamano disse: «Lei ha ragione, signor Scoresby. Sarò felice di giurare su questo. Le do la mia parola che mi accerterò che la bambina Lyra Belacqua sia sotto la protezione della lama sottile. Però l'avverto: il portatore del coltello ha i suoi compiti da assolvere, e potrebbe darsi che nell'assolverli la trascini in pericoli ancor più grandi». Lee annuì sobriamente. «Forse» disse, «ma qualunque anche la più piccola possibilità di sicurezza vi sia, voglio che lei ne goda». «Ha la mia parola. Ora io devo andare nel nuovo mondo, e lei mi ci deve condurre». «E il vento? Non sarà stato così malato da non poter osservare il tempo, immagino?» «Al vento ci penserò io». Lee annuì. Tornò a sedersi sulla panca, continuando a passare le dita sull'anello di turchese, mentre Grumman raccoglieva le poche cose di cui aveva bisogno in una sacca di pelle di renna, e poi entrambi ridiscesero per il sentiero nella foresta fino al villaggio. Il capo parlò per qualche tempo. Sempre più numerosi, gli abitanti del villaggio vennero fuori a toccare la mano di Grumman, mormorando qualche parola, e ricevendone in cambio quella che pareva essere una benedizione. Lee, intanto, osservava il tempo. Verso sud, il cielo si era schiarito, e una brezza profumata di fresco cominciava a sollevare i ramoscelli e agitare le cime dei pini. A nord la nebbia incombeva ancora pesantemente sul fiume, ma era la prima volta, da diversi giorni, che pareva esservi la promessa di una schiarita. Presso la roccia dove si era trovata la banchina, egli sollevò la borsa di Grumman fin nella barca e riempì il serbatoio del piccolo motore, che si accese subito. Si allontanò dalla riva e, con lo sciamano a prua, la barca accelerò con la corrente, sfrecciando sotto gli alberi e planando fin nel fiume principale con tanta velocità che Lee ebbe paura per Hester, accucciata proprio all'estrema prua; anche se poi lei era un'esperta viaggiatrice, e lui avrebbe dovuto saperlo benissimo; perché era così maledettamente nervoso? Quando raggiunsero il porto alla bocca del fiume trovarono che ogni albergo, ogni pensione, ogni stanza privata era stata requisita dall'esercito. E non erano soldati qualunque, inoltre: erano truppe della Guardia Imperiale di Muscovia, l'esercito più ferocemente addestrato e più generosamente equipaggiato del mondo; che per di più era un sostenitore giurato del potere del Magisterium. Lee aveva pensato di riposare una notte prima di partire, perché Grumman pareva averne bisogno, ma non c'era la minima possibilità di trovare una stanza. «Ma che sta succedendo?» chiese al battelliere restituendogli la barca presa in affitto. «Non lo sappiamo. Il reggimento è arrivato ieri e ha requisito ogni possibile alloggio, ogni particella di cibo, ogni nave in tutta la città. Avrebbero preso anche questa barca, se non fosse arrivato prima lei». «Sa dove sono diretti?» «A nord» disse il battelliere. «C'è una guerra che dev'essere combattuta, da tutto quel che si sente, la più grande guerra mai combattuta». «A nord, dentro quell'altro mondo?» «Proprio così. E devono arrivare altre truppe; questa è solo l'avanguardia. Nel giro di una settimana non avremo più né un tozzo di pane né un gallone di alcool. Bel favore mi ha fatto a prendere questa barca... il prezzo è già raddoppiato...» A questo punto, non aveva alcun senso fermarsi a riposare, ammesso che avessero trovato posto. Pieno d'ansia per il suo pallone, Lee si diresse subito verso il magazzino in cui l'aveva lasciato, con Grumman accanto. Quell'uomo si stava dimostrando all'altezza della situazione. Pareva star poco bene, ma era un duro. Il magazziniere, occupato a contare dei pezzi di ricambio per qualche tipo di motore per un sergente della Guardia impegnato nella requisizione, alzò rapidamente lo sguardo dalla tavoletta su cui teneva i suoi fogli. «Pallone – che peccato – requisito ieri» disse. «Vede bene com'è la situazione. Non ho scelta». Hester piegò rapidamente le orecchie, e Lee capì quel che voleva dire. «Ha già consegnato il pallone?» chiese. «Verranno a ritirarlo questo pomeriggio». «Niente affatto» disse Lee, «perché io ho un'autorità superiore a quella della Guardia». E mostrò al magazziniere l'anello che aveva preso allo Skraeling morto della Nova Zembla. Il sergente, vicino a lui davanti al bancone, si arrestò in quel che stava facendo e fece il saluto alla vista del simbolo della Chiesa, ma con tutta la sua disciplina non poté impedire che un brivido di perplessità gli passasse sul viso. «Quindi, preparateci subito il pallone, immediatamente» disse Lee. «E incaricate qualche uomo di riempirlo di idrogeno. E voglio dire subito. Compresi cibo, acqua e zavorra». Il magazziniere guardò il sergente, che si strinse nelle spalle, e poi si affrettò a occuparsi del pallone. Lee e Grumman si ritirarono sulla banchina, dove si trovavano i serbatoi del gas, per sorvegliare il riempimento del pallone e parlare piano fra loro. «Dove si è procurato quell'anello?» disse Grumman. «Dal dito di un morto. Un po’ rischioso, usarlo, ma non ho trovato altro modo per recuperare il pallone. Secondo lei, il sergente ha sospettato qualcosa?» «Certo che ha avuto dei sospetti. Ma è un uomo disciplinato. Non metterà in discussione la Chiesa. Se anche dovesse fare rapporto, ci saremo allontanati di un bel po’ prima che possano farci qualcosa. Be’, le avevo promesso un vento, signor Scoresby; spero che le piacerà». Sopra di loro adesso il cielo era blu e il sole brillava. A nord i banchi di nebbia erano ancora fitti come una catena di montagne, ma la brezza li stava respingendo all'indietro sempre di più, e Lee era impaziente di ritrovarsi in aria. Mentre il pallone si riempiva e cominciava a gonfiarsi al di sopra del tetto del magazzino, Lee controllò la cesta e sistemò il suo equipaggiamento con particolare cura; perché chi poteva sapere che razza di turbolenza avrebbero potuto incontrare nell'altro mondo? Anche i suoi strumenti li fissò all'intelaiatura con particolare attenzione, compresa la bussola, il cui ago ondeggiava per tutto il quadrante, del tutto inutile. Infine sistemò una dozzina di sacchi di sabbia attorno alla cesta per far da zavorra. Quando il pallone fu pieno, e cominciò a inclinarsi verso nord per la spinta del vento, e l'intero apparato cominciò a sforzare le corde robuste che lo tenevano ancorato a terra, Lee pagò il magazziniere con il suo ultimo oro, e aiutò Grumman a entrare nella cesta. Poi si volse agli uomini che tenevano le corde per dar l'ordine di mollare. Ma prima che potessero farlo, vi fu un'interruzione. Dal vicolo a lato del magazzino giunse un suono di stivali in marcia, a passo di carica, e un grido di comando: «Alt!» Gli uomini alle corde si bloccarono, alcuni di loro guardarono in quella direzione, altri guardarono Lee, e questi gridò con decisione: «Molla! Lascia andare!» Due obbedirono, e il pallone balzò in alto, ma gli altri due avevano fissato la propria attenzione sui soldati, che stavano aggirando a passo di carica l'angolo dell'edificio. Questi uomini continuavano a tenere le funi fissate all'ormeggio, e il pallone si inclinò paurosamente da un lato; Lee afferrò l'anello di sospensione e anche Grumman vi si aggrappò, e il suo daimon gli serrò attorno gli artigli. Lee gridò: «Mollate, maledetti imbecilli! Ormai sta salendo!» Perché la forza di galleggiamento del pallone era troppo grande e i due uomini, per quanto si sforzassero, non riuscivano a tenerlo a terra. Uno lasciò andare, e la relativa fune si liberò dalla bitta con un colpo di frusta; ma l'altro, sentendo la fune sollevarsi, invece di lasciarla andare, istintivamente vi si aggrappò più forte. Lee l'aveva già visto accadere, e temeva che potesse succedere. Il daimon del pover'uomo, un Husky grosso e pesante, ululò di dolore e paura da terra mentre il pallone si levava in alto, verso il cielo, e cinque interminabili secondi dopo tutto era finito; all'uomo mancarono le forze, e cadde, mezzo morto, schiantandosi nell'acqua. Ma i soldati avevano già sollevato i fucili. Una raffica di pallottole fischiò oltre la cesta, e una trasse una scintilla dall'anello di sospensione, facendo male alla mano di Lee per l'impatto, ma nessuna di esse causò alcun danno. Nel momento in cui i soldati riuscirono a sparare il secondo colpo, il pallone era ormai quasi fuori portata, sempre più in alto nell'azzurro, e sempre più veloce sul mare. Lee sentì il suo cuore sollevarsi con il pallone. Aveva detto una volta a Serafina Pekkala che a lui volare non importava, che era soltanto un lavoro come un altro, ma non parlava sul serio. Levarsi in alto, con un buon vento alle spalle e un nuovo mondo davanti: cosa poteva esserci di meglio in questa vita? Lasciò andare l'anello di sospensione e vide che Hester era accucciata nel suo solito angolo, gli occhi semichiusi. Da molto in basso e molto più lontano giunse un'altra futile raffica di spari. La città si allontanava veloce, e l'ampia distesa dell'estuario del fiume brillava al sole sotto di loro. «Be’, dottor Grumman» disse, «non so lei, ma io mi sento meglio in aria. Vorrei che quel poveraccio avesse lasciato andare la fune, però. È la cosa più facile del mondo, ma se non la fai subito non c'è più speranza». «La ringrazio, signor Scoresby» disse lo sciamano. «Ha gestito la situazione davvero assai bene. Ora sistemiamoci e voliamo. Le sarei grato se mi passasse quelle pellicce; l'aria è ancora fredda». Undici Il belvedere Nella grande villa bianca nel parco Will dormì male, tormentato da sogni pieni in egual misura di ansietà e dolcezza, così che ogni volta lottava per svegliarsi e insieme tornava ad anelare al sonno. Quando i suoi occhi si aprirono del tutto si sentiva ancora così sonnolento da riuscire a malapena a muoversi, e poi si sedette per scoprire di avere la benda disfatta e il letto tutto rosso. Si alzò in piedi a fatica e percorse la luce e il silenzio pesanti di polvere della grande casa fino a scendere in cucina. Lui e Lyra avevano dormito nelle stanze della servitù all'ultimo piano, subito sotto la soffitta, sentendosi respinti dai maestosi letti a baldacchino delle grandiose stanze ai piani più bassi, così la sua fu una lunga camminata incerta. «Will...» disse immediatamente lei, la voce piena di preoccupazione, e lasciò i fornelli per porgergli una sedia. Lui si sentiva girare la testa. Pensò di aver perso un sacco di sangue; be’, altro che pensare, ce l'aveva tutto quanto addosso. E le ferite sanguinavano ancora. «Stavo giusto facendo un po’ di caffè» disse lei. «Vuoi prima quello, o preferisci che ti rifaccia la fasciatura? Posso fare come vuoi tu. E ci sono delle uova nell'armadio freddo, ma non riesco a trovare fagioli stufati». «Questo non è il tipo di casa dove troverai delle scatolette di fagioli. Per prima cosa la benda. Viene un po’ d'acqua calda dal rubinetto? Voglio lavarmi. Odio esser coperto da tutto questo...» Lei fece scorrere un po’ d'acqua calda, e lui si spogliò, rimanendo in mutande. Era troppo debole e confuso per provare imbarazzo, ma fu Lyra a sentirsi in imbarazzo per lui, e uscì. Lui si lavò meglio che poté, e poi si asciugò sulle tovagliette per il tè ordinatamente appese in fila vicino alla cucina. Lyra tornò con degli abiti per Will: non più che una camicia, dei pantaloni di tela e una cintura. Lui li indossò e lei fece a strisce una tovaglietta pulita per poi tornare a bendarlo strettamente. Era davvero preoccupata; non solo la ferita stava ancora sanguinando, ma il resto della mano era tutto rosso e gonfio. Ma lui non ne parlò, e Lyra neppure. Poi lei fece il caffè e tostò del pane vecchio, e si portarono il tutto nella grandiosa stanza sul davanti della casa, affacciata sulla città. Una volta mangiato e bevuto lui si sentì un po’ meglio. «Sarà il caso che tu chieda all'aletiometro quale dovrà essere la nostra prossima mossa» disse lui. «Gli hai già chiesto qualcosa?» «No. Farò solo quello che mi chiedi tu, d'ora in poi. Ci ho pensato la notte scorsa, ma non l'ho fatto. E non lo farò, se non me lo chiedi tu». «Be’, sarà meglio che tu lo faccia adesso» disse lui. «Ormai c'è altrettanto pericolo qui che nel mio mondo. Tanto per cominciare c'è il fratello di Angelica. E se...» Si fermò, perché lei aveva cominciato a dire qualcosa, ma si era immediatamente fermata. Dopo una pausa, Lyra attaccò: «Will, c'è una cosa che è successa ieri di cui non ti ho detto. Avrei dovuto, ma c'erano tante di quelle altre cose che succedevano. Mi spiace...» E gli raccontò tutto quel che aveva visto dalla finestra della torre mentre Giacomo Paradisi gli medicava la ferita: Tullio tormentato dagli Spettri, Angelica che l'aveva vista alla finestra e il suo sguardo d'odio, e la minaccia di Paolo. «E poi, ti ricordi, della prima volta che abbiamo parlato con lei? Il suo fratellino ha detto qualcosa su quel che stavano facendo, tutti loro. Aveva detto: “deve prendere...” e lei non l'ha fatto finire, gli ha dato uno schiaffo, ti ricordi? Scommetto che stava per dire che Tullio era in cerca del coltello, e che è per questo che i bambini sono venuti qui. Perché se avessero il coltello, potrebbero fare qualunque cosa, potrebbero persino crescere senza temere gli Spettri». «Che aspetto aveva, quando è stato assalito?» chiese Will. Con sorpresa di lei, si era sporto dalla sedia, gli occhi inquisitivi, pieni di urgenza. «Ha...» iniziò lei, cercando di ricordare con esattezza la scena: «ha cominciato a contare le pietre del muro. Si è messo, come dire, a tastarle tutte quante... Ma non è riuscito a resistere. Alla fine mi è sembrato perdere interesse, e si è fermato. E poi è rimasto fermo e basta» concluse, e vedendo l'espressione di Will chiese: «Perché?» «Perché... mi sa che magari dopotutto potrebbero venire dal mio mondo, gli Spettri. Se è così che fanno comportare la gente, non mi sorprenderebbe affatto che venissero tutti quanti dal mio mondo. E quando quelli della Gilda hanno aperto la prima porta, se si apriva verso il mio mondo, gli Spettri potrebbero esserci passati attraverso allora». «Ma non ci sono Spettri nel tuo mondo! Tu non ne avevi mai sentito parlare, no?» «Magari non si chiamano Spettri. Magari noi li chiamiamo in qualche altro modo». Lyra non era certa di quel che intendesse dire, ma non volle insistere. Lui aveva le guance rosse e gli occhi ardenti. «Comunque» disse, voltandosi, «la cosa importante è che Angelica mi ha visto alla finestra. Ora sa che abbiamo noi il coltello, e lo dirà a tutti. Penserà che sia colpa nostra se suo fratello è stato attaccato dagli Spettri. Mi dispiace, Will. Avrei dovuto dirtelo prima. Ma è solo che c'erano tante di quelle altre cose...» «Be’» disse lui, «non credo che avrebbe fatto qualche differenza. Lui stava torturando quel vecchio, e una volta che avesse imparato a usare il coltello ci avrebbe ammazzati tutti e due, se avesse potuto. Siamo stati costretti a batterci». «È che mi sento in colpa, Will. Voglio dire, era suo fratello. E scommetto che se fossimo al loro posto anche noi desidereremmo avere il coltello». «Certo» disse lui. «Ma non possiamo tornare indietro a cambiare quel che è stato. Dovevamo procurarci il coltello per riavere l'aletiometro, e se avessimo potuto prenderlo senza combattere l'avremmo fatto». «Certo, che l'avremmo fatto» disse lei. Come Iorek Byrnison, Will era un vero combattente, tanto che lei era pronta ad ammettere che avesse ragione quando diceva che sarebbe stato meglio non combattere; sapeva che a parlare non era la vigliaccheria ma la strategia. Lui si era calmato, e le sue guance erano tornate pallide. Fissava il vuoto, e pensava. Poi disse: «Probabilmente a questo punto è più importante preoccuparsi di Sir Charles e di quello che potrà fare, o della signora Coulter. Se è vero che ha questa particolare guardia del corpo di cui stavano parlando, questi soldati cui è stato tagliato via il daimon, forse Sir Charles ha ragione e sarà in grado di ignorare gli Spettri. Lo sai cosa penso io? Io penso che quel che gli Spettri mangiano siano i daimon della gente». «Ma anche i bambini hanno il daimon. E invece loro non li attaccano. Non può esser così». «Allora deve trattarsi della differenza fra i daimon dei bambini e quelli degli adulti» disse Will. «C'è una differenza, no? Mi hai detto tu che i daimon dei grandi non cambiano di forma. Deve aver qualcosa a che fare con questo. Se quei suoi soldati sono del tutto privi di daimon, magari funzionerà allo stesso modo...» «Sì!» disse lei. «Potrebbe essere. E certo lei non avrebbe paura degli Spettri, comunque. Quella non ha paura di niente. Ed è così intelligente, Will, dico davvero, e senza scrupoli, che riuscirebbe a metterli sotto, scommetto che ci riuscirebbe. Riuscirebbe a comandarli come riesce a comandare gli esseri umani, e loro dovrebbero obbedirle, ci scommetto. Lord Boreal è forte e intelligente, ma lei riuscirà a fargli fare quel che vuole in men che non si dica. Oh, Will, sto ricominciando ad aver paura, a forza di pensare a quel che potrebbe fare... chiederò all'aletiometro, come hai detto tu. Grazie al cielo questo l'abbiamo recuperato, a ogni modo». Disfece l'involto di velluto e passò amorosamente le mani sull'oro massiccio. «Ora chiedo di tuo padre» disse, «e di come possiamo trovarlo. Guarda, ora punto le lancette...» «No. Chiedi prima di mia madre. Voglio sapere se sta bene». Lyra annuì, e mosse le lancette, per poi abbandonare l'aletiometro in grembo e sistemarsi i capelli dietro le orecchie per guardare in basso e concentrarsi. Will osservò l'ago sottile oscillare con decisione attorno al quadrante, muovendosi fulmineo per poi fermarsi, e riprendendo a muoversi in fretta come una rondine quando mangia; e osservò gli occhi di Lyra, così blu, così fieri, così pieni di chiara comprensione. Poi lei batté le palpebre e alzò gli occhi. «È ancora al sicuro» disse. «L'amica che bada a lei è davvero gentile. Nessuno sa dov'è tua madre, e la sua amica non la tradirà». Will non si era reso conto di quanto fosse stato preoccupato. Alla buona notizia, sentì il suo corpo rilassarsi e, nel momento in cui un po’ di tensione lo abbandonò, percepì più acutamente il dolore della ferita. «Grazie» disse. «Benissimo, adesso chiedi di mio padre...» Ma prima che potesse anche solo cominciare, sentirono un grido provenire dall'esterno. Guardarono subito fuori dalla finestra. Verso il margine più basso del parco, di fronte alle prime case della città, c'era una cintura di alberi, e da quella parte qualcosa si stava muovendo. Pantalaimon divenne immediatamente una lince e andò a passi felpati verso la porta aperta, osservando in basso con ferocia. «Sono i bambini» disse Pantalaimon. Lyra e Will si alzarono. I bambini stavano uscendo dagli alberi, uno a uno, forse quaranta o cinquanta in tutto. Molti di loro portavano dei bastoni. Alla loro testa c'era il ragazzo con la maglietta a righe, e lui non aveva in mano un bastone, ma una pistola. «C'è Angelica» bisbigliò Lyra, indicandola. Angelica era accanto al ragazzo che li guidava, e lo spingeva, lo tirava per un braccio. Subito dietro di lei il fratellino Paolo strillava di eccitazione, e anche gli altri bambini gridavano e agitavano i pugni in aria. Due di essi trascinavano pesanti fucili. Will aveva già visto dei ragazzini in quello stato d'animo, ma mai tanti tutti insieme, e poi quelli della sua città non portavano armi da fuoco. Stavano urlando, e Will riuscì a distinguere la voce di Angelica, alta e acuta, sopra tutte le altre: «Avete ammazzato mio fratello e rubato il coltello! Assassini! L'avete fatto prendere dagli Spettri! Lo avete ammazzato voi, e noi ammazzeremo voi! Non ci sfuggirete! Vi ammazzeremo proprio come voi avete ammazzato lui!» «Will, tu potresti aprire una finestra!» disse Lyra, afferrandogli il braccio buono. «Potremmo fuggire facilmente...» «Già, e dove ci troveremmo? A Oxford, a pochi metri dalla casa di Sir Charles, in pieno giorno. Probabilmente nella strada principale e dritto davanti a un autobus. Non è che io possa fare un taglio così, in un posto qualsiasi, e pretendere che tutto vada bene: prima devo guardare e capire dove siamo, e ci vorrebbe troppo tempo. C'è una foresta o un bosco dietro questa casa. Lì saremo al sicuro. Se riusciamo ad arrivare laggiù, sopra gli alberi saremo al sicuro». Lyra guardò fuori dalla finestra, furibonda. «Avrei dovuto ammazzarla ieri!» disse. «È quasi peggio del fratello. Vorrei...» «Smetti di parlare e vieni» disse Will. Controllò di avere il coltello ben fissato alla cintura, e Lyra si mise in spalla lo zainetto con l'aletiometro e le lettere del padre di Will. Corsero lungo la sala piena d'echi, lungo il corridoio e la cucina, poi attraversarono il retrocucina e si trovarono in un cortile lastricato. Un cancello conduceva in un orto, dove varie aiuole di ortaggi ed erbe si scaldavano al sole del mattino. Il limitare del bosco era a poche centinaia di metri di distanza, al di là di un pendio erboso orribilmente privo di ripari. A sinistra, su un rialzo del terreno più vicino degli alberi, c'era un piccolo edificio, una specie di tempio circolare con colonne tutto intorno e un piano superiore simile a una balconata da cui godere la vista della città. «Corriamo» disse Will, anche se più che di correre aveva voglia di stendersi nell'erba e chiudere gli occhi. Con Pantalaimon alto in volo per far la guardia, si misero ad attraversare il pendio erboso; solo che era tutto a ciuffi, con l'erba alta fino al ginocchio, e Will non riusciva a correre per più di pochi passi senza sentirsi girare la testa e dover rallentare fino a camminare. Lyra si guardò alle spalle. I bambini non li avevano ancora avvistati; erano ancora davanti alla casa; magari avrebbero perso un po’ di tempo per guardare in tutte le stanze... Ma Pantalaimon lanciò un cinguettio d'allarme. C'era un ragazzo a una finestra aperta al secondo piano della villa, che li indicava. Sentirono un grido. «Forza, Will, dài» disse Lyra. Lo tirò per il braccio sano, aiutandolo, tirandolo su. Lui cercò di reagire, ma non ne aveva la forza. Riusciva al massimo a camminare. «Va bene» disse Will, «fino agli alberi non ci arriviamo. Troppo lontani. Quindi adesso andiamo verso quella specie di tempio. Se chiudiamo la porta magari li terremo a bada abbastanza da poter passare dall'altra parte, dopotutto...» Pantalaimon si slanciò in avanti, e Lyra ansimò, rimase senza respiro e lo chiamò, attirando l'attenzione di Will che poté quasi vedere il legame che li univa, il daimon che tirava e la ragazza che rispondeva alla spinta. Lui si gettò in avanti, incespicando nell'erba fitta; Lyra corse a vedere, poi indietro ad aiutarlo, e di nuovo ancora avanti, fino a che non raggiunsero il pavimento di pietra attorno al tempio. La porta che si apriva nel porticato esterno non era chiusa a chiave, quindi entrarono di corsa fino a trovarsi in uno spoglio ambiente circolare con diverse statue di dee disposte in nicchie tutto attorno alle pareti. Proprio al centro c'era una scala a chiocciola di ferro battuto che attraverso un'apertura conduceva fino al pavimento del piano di sopra. La chiave per chiudere la porta mancava, e quindi salirono su per la scala e si trovarono sull'impiantito del piano superiore, che poi in realtà non era che un osservatorio panoramico dove la gente poteva stare all'aria aperta e osservare la città dall'alto; infatti non c'erano né pareti né finestre, ma solo una serie di archi aperti tutto intorno, che sostenevano il tetto. Sotto ogni arco c'era un davanzale abbastanza ampio per appoggiarvisi all'altezza della vita, e al di sotto una tettoia coperta di tegole, lievemente inclinata verso la grondaia, tutto attorno alla torre. Quando si affacciarono a dare un'occhiata videro la foresta, dietro di loro, così vicina e irraggiungibile; la villa ai loro piedi, e il parco aperto, e poi ancora i tetti bruno-rossicci della città, con la torre eretta e ben visibile sulla sinistra. Alti sui merli grigi, si vedevano ruotare gli avvoltoi; e Will si rese conto con un conato di vomito da cosa dovevano essere attratti. Ma non c'era il tempo di apprezzare il panorama; prima dovevano vedersela con quei bambini, che stavano arrivando di corsa verso il tempio, gridando di rabbia e di eccitazione. Il ragazzo che li guidava rallentò il passo e fece fuoco due o tre volte, a casaccio, verso il tempio, poi gli altri si precipitarono in massa, strillando: «Ladri!» «Assassini!» «Vi ammazzeremo!» «Avete preso il nostro coltello!» «Voi non siete di qui!» «Morirete!» Will non se ne curò affatto. Aveva già tirato fuori il coltello, e rapidamente aprì una finestrella per vedere dov'erano; ma subito se ne ritrasse, indietreggiando. Guardò anche Lyra, e si ritirò a sua volta, delusa. Erano a una quindicina di metri di altezza, sopra una strada importante e molto trafficata. «Certo» disse Will amaramente, «siamo venuti su per una salita... Be’, siamo bloccati qui. Dovremo tenerli a bada; e questo è tutto». Bastarono pochi altri secondi e i bambini cominciarono ad affollarsi all'interno attraverso la porta. Il suono delle loro grida riecheggiò dentro il tempio, stimolando ancora di più la loro voglia di sangue; e poi, con un fragore immenso, giunse un colpo d'arma da fuoco, e poi un altro; le urla presero un altro tono, e le scale si misero a tremare sotto il peso dei primi che cominciarono ad affollarvisi. Lyra si era accucciata, paralizzata, contro la parete, ma Will aveva ancora in mano il coltello. Si diresse di corsa all'apertura nel pavimento, si sporse e tagliò il ferro dell'ultimo scalino come fosse fatto di carta. Senza più nessun sostegno in alto, la scala prese a piegarsi sotto il peso dei bambini, e poi crollò oscillando, con un urto sonoro. Altre urla, altra confusione; e di nuovo si sentì il fragore di uno sparo; ma questo colpo doveva essere partito per errore, perché sembrò proprio che qualcuno fosse rimasto ferito, e l'urlo fu di dolore, stavolta. Quando Will guardò giù vide solo una massa di corpi che si contorcevano, coperti di gesso, e polvere e sangue. Non erano più dei singoli bambini; erano una massa unica, un'ondata di marea. Si levarono sotto di lui, balzando in alto infuriati, allungando le mani, minacciando, strillando, sputando, ma senza poterlo raggiungere. Poi qualcuno lanciò un richiamo, ed essi guardarono alla porta, e coloro che potevano muoversi si diressero verso di essa, lasciandone diversi bloccati sotto le scale di ferro, o confusi e quasi incapaci di rialzarsi dal pavimento coperto di detriti. Will impiegò ben poco a capire perché erano corsi fuori. Dal tetto, oltre gli archi, venne un suono raspante; lui corse fino al davanzale e vide il primo paio di mani afferrare l'orlo delle tegole per tirarsi su. Qualcuno spingeva da sotto, e poi si vide un'altra testa e altre due mani, via via che si arrampicavano sulle spalle e le schiene di quelli di sotto e sciamavano sul tetto come formiche. Ma era difficile camminare sulle tegole inclinate, e i primi dovettero procedere a quattro zampe, gli occhi selvaggi incollati al viso di Will. Lyra lo aveva raggiunto, e Pantalaimon ringhiava in forma di leopardo, le zampe sul davanzale, facendo esitare i primi bambini. Però continuavano a salire ed erano sempre di più. Qualcuno stava urlando: «Ammazza! Ammazza! Ammazza!» e poi altri si unirono al coro, sempre più forte, e quelli sul tetto cominciarono a battere ritmicamente i piedi e le mani sulle tegole, ma non osavano davvero avvicinarsi, di fronte al daimon ringhiante. Poi una tegola si spezzò, e il ragazzo che vi stava sopra scivolò e cadde, ma quello accanto a lui raccolse il pezzo di tegola rotta e lo scagliò contro Lyra. Lei si abbassò, e quello si schiantò sulla colonna dietro di lei, innaffiandola di minuti calcinacci. Will aveva notato la ringhiera che correva tutto attorno all'apertura centrale del pavimento: ne tagliò due pezzi della lunghezza di una spada e ne porse uno a Lyra; e lei lo fece roteare con tutte le sue forze colpendo il primo di quei ragazzi alla testa, di lato. Questi cadde subito, ma venne rimpiazzato da un altro, ed era Angelica, con i suoi capelli rossi, il viso sbiancato, gli occhi impazziti; si arrampicò fino al davanzale, ma Lyra la colpì di punta con ferocia, e lei tornò a cader giù. Will stava facendo lo stesso. Tenne il coltello alla cintola, chiuso nel fodero, e usò il suo pezzo di ringhiera per menare fendenti e colpire di punta riuscendo a far cadere dal tetto parecchi ragazzini; ma ce n'erano altri, che continuavano ad arrivare per prenderne il posto e si sforzavano di arrampicarsi fin sul tetto. Poi apparve il ragazzo con la maglietta a righe, che però aveva perso la pistola, o forse aveva finito i colpi. Comunque, i suoi occhi si inchiodarono a quelli di Will, e ognuno dei due seppe ciò che stava per succedere; avrebbero lottato, e sarebbe stata una cosa brutale, senza quartiere, mortale. «Vieni avanti» disse Will, nella furia della lotta. «Vieni avanti, forza...» Un altro secondo e si sarebbero scontrati. Ma proprio allora comparve una cosa stranissima: una grande oca delle nevi, candida, si abbassò in planata, le ali distese, lanciando senza interruzione un richiamo così forte che persino i bambini sul tetto lo udirono attraverso la loro ferocia e si voltarono a guardare. «Kaisa!» gridò Lyra con gioia, perché era il daimon di Serafina Pekkala. L'oca delle nevi tornò a lanciare il suo richiamo, un grido acutissimo che riempì tutto il cielo, e poi curvò e si voltò ad appena un centimetro di distanza dal ragazzo con la maglietta a righe. Il ragazzò arretrò, impaurito, e scivolò giù cadendo oltre l'orlo, e poi qualcun altro si mise a lanciare grida di allarme; perché nel cielo era comparsa qualche altra cosa ancora, e quando Lyra vide le piccole forme nereggianti spuntare impetuose dall'azzurro intenso cominciò a gridare di contentezza con tutto il fiato che aveva in corpo. «Serafina Pekkala! Qui! Aiutaci! Siamo qui! Nel tempio...» L'aria si riempì di sibili, e una dozzina di frecce, e un'altra dozzina subito dopo, e poi un'altra dozzina ancora, scoccate così in fretta che si trovarono tutte a mezz'aria insieme, colpirono il tetto sopra la galleria, traendo dalle lastre di piombo un tonante rumore di gran martellate. Stupefatti e pieni di spavento i bambini sul tetto si sentirono svuotati all'istante di ogni carica aggressiva, e un'orrenda paura si precipitò a prenderne il posto: cos'erano quelle donne in nero che li attaccavano in picchiata dal cielo? Come poteva accadere una cosa simile? Erano dei fantasmi? Erano un altro tipo di Spettri? Così fra grida e lamenti saltarono giù dal tetto; alcuni caddero male e si trascinarono via zoppicando, gli altri si precipitarono a ondate giù per il pendio; però non erano più una folla assassina e compatta, ma solo un mucchio di ragazzini vergognosi e terrorizzati. Un minuto dopo l'apparizione dell'oca delle nevi, l'ultimo dei ragazzini aveva lasciato il tetto, e l'unico suono fu l'aria fra i rami delle streghe roteanti nel cielo. Will, attonito, guardava in su, troppo stupefatto per parlare, ma Lyra saltellava lanciando richiami, tutta felice: «Serafina Pekkala! Come hai fatto a trovarci? Grazie, grazie! Ci volevano ammazzare! Vieni giù, atterra...» Ma Serafina e le altre scossero il capo, e alcune tornarono a volteggiare ad alta quota. Il daimon-oca fece un giro per poi abbassarsi verso il tetto, battendo le grandi ali all'indietro per rallentare il volo, e atterrò rumorosamente sulle tegole sotto il davanzale. «Ti saluto, Lyra» disse. «Serafina Pekkala non può scendere a terra, né possono farlo le altre. Questo posto è pieno di Spettri: ce n'è almeno un centinaio che circondano l'edificio, e altri che vagano sull'erba. Non li vedi?» «No! Noi non riusciamo assolutamente a vederli!» «Abbiamo già perso una strega. Non possiamo rischiare ancora. Ce la fate a scendere da quassù?» «Se saltiamo giù dal tetto come hanno fatto loro. Ma come avete fatto a trovarci? E dove...» «Basta, per ora. Ci sono altri guai in vista, e più grossi. Scendete meglio che potete e poi avviatevi verso gli alberi». Si arrampicarono sul davanzale, lo scavalcarono e si spostarono di lato, sulle tegole infrante del tetto, fino alla grondaia. Non era molto alto, e sotto c'era solo un lieve pendio erboso che si allontanava dall'edificio. Prima saltò Lyra, poi la seguì Will, che rotolò lungo il pendio cercando di proteggere la mano ferita, che aveva ripreso a sanguinare copiosamente e gli faceva un gran male. La benda si era allentata, così che se la trascinava appresso, e mentre cercava di risistemarla, l'oca atterrò al suo fianco sull'erba. «Lyra, chi è questo ragazzo?» chiese Kaisa. «È Will. Verrà con noi...» «Ma perché gli Spettri ti evitano?» l'oca-daimon si era rivolta direttamente a Will. A questo punto, ben difficilmente Will avrebbe potuto sorprendersi di qualcosa, e disse: «Non lo so. Noi non riusciamo a vederli. No, aspetta!» e si alzò in piedi, colpito da un pensiero. «Dove sono adesso?» chiese. «Dov'è il più vicino di loro?» «A dieci passi di distanza, giù, verso il basso» disse il daimon. «Non vogliono avvicinarsi più di così, questo è ovvio». Will estrasse il coltello e guardò da quella parte, e sentì il daimon fischiare per la sorpresa. Ma Will non poté fare quel che avrebbe voluto, perché in quello stesso momento una strega prese terra sul suo ramo sull'erba accanto a lui. A bloccarlo non fu tanto il fatto che volasse quanto la sua grazia stupefacente, l'intensa chiarezza dolcissima e fredda del suo sguardo, e le pallide membra nude, così giovanili, eppure così lontane dall'essere giovani. «Ti chiami Will?» domandò. «Sì, ma...» «Perché gli Spettri hanno paura di te?» «A causa del coltello. Dov'è il più vicino? Dimmelo! Voglio ucciderlo!» Ma Lyra irruppe di corsa prima che la strega potesse rispondere. «Serafina Pekkala!» esclamò, e gettò le braccia attorno al corpo della strega, e l'abbracciò così forte da strapparle una gran risata, e poi un bacio sulla testa. «Oh, Serafina, come hai fatto a saltar fuori così? Eravamo... quei bambini... erano dei bambini, e ci avrebbero uccisi... li hai visti? Pensavamo di dover morire, e... oh, sono così felice che tu sia venuta! Pensavo che non ti avrei rivista mai più!» Serafina Pekkala guardò, al di là della testa di Lyra, verso il luogo dove ovviamente si erano radunati gli Spettri, a una certa distanza, e poi guardò Will. «Ascoltami adesso» disse, «c'è una grotta in questi boschi, non lontano. Risalite il pendio e poi seguite la cresta verso sinistra. Noi potremmo riuscire a trasportare Lyra per un breve tratto, ma tu sei troppo grosso: dovrai andare a piedi. Gli Spettri non vi seguiranno; non ci vedono, mentre siamo in aria, e di te hanno paura. Ci incontreremo lì; è una camminata di una mezz'oretta». E tornò a balzare nell'aria. Will si fece ombra agli occhi per guardare lei e le altre eleganti figure coperte di stracci ruotare in cielo e superare di slancio le cime degli alberi. «Oh Will, ora saremo al sicuro! Andrà tutto bene, adesso che c'è Serafina Pekkala!» disse Lyra. «Non avrei mai creduto di rivederla... è arrivata proprio al momento giusto, eh? Proprio come l'altra volta, a Bolvangar...» Chiacchierando, tutta contenta, come se avesse già dimenticato la battaglia, si avviò in testa per risalire il pendio verso il bosco. Will la seguì in silenzio. La mano pulsava con forza, e a ogni pulsazione un altro po’ di sangue lasciava il suo corpo. La sollevò sul petto, e cercò di non pensarci. Non ci volle mezz'ora, ma un'ora e tre quarti, perché Will dovette fermarsi a riposare diverse volte. Quando raggiunsero la caverna trovarono un fuoco, un coniglio ad arrostire, e Serafina Pekkala che rimestava qualcosa in un pentolino di ferro. «Fammi vedere la tua ferita» fu la prima cosa che disse a Will, e lui, muto, le porse la mano. Pantalaimon, in forma di gatto, osservò con curiosità, ma Will guardò da un'altra parte. Non gli piaceva l'aspetto delle sue dita mutilate. Le streghe parlarono piano fra loro, e poi Serafina Pekkala disse: «Quale arma ha potuto produrre questa ferita?» Will prese il coltello e glielo porse, in silenzio. Le sue compagne l'osservarono con meraviglia e sospetto, perché mai avevano visto prima una simile lama, così affilata. «Ci vorrà qualcosa di più delle erbe per guarirlo. Ci vorrà un incantesimo» disse Serafina Pekkala. «Molto bene. Ne prepareremo uno. Sarà pronto quando si leverà la luna. Tu, nel frattempo, dormi». Gli porse una piccola coppa di corno, contenente una pozione calda la cui amarezza era temperata dal miele, e poco dopo lui si stese e si addormentò. La strega lo coprì di foglie, e si rivolse a Lyra, ancora occupata a rosicchiare il coniglio. «Adesso, Lyra» disse, «parlami di questo ragazzo e dimmi quello che sai di questo mondo, e anche di quel suo coltello». Lyra fece un profondo respiro e cominciò. Dodici Il linguaggio dello schermo «Dimmelo un'altra volta» disse il dottor Oliver Payne, nel piccolo laboratorio affacciato sul parco. «O non ho sentito bene io o tu stai dicendo un mucchio di sciocchezze. Una bambina venuta da un altro mondo?» «È questo che ha detto. D'accordo, sono tutte sciocchezze, ma guarda, stammi a sentire, Oliver, va bene?» disse la dottoressa Mary Malone. «Sapeva delle Ombre. Le chiama... la chiama... lei la chiama Polvere, ma è la stessa cosa. Sono le nostre particelle-Ombra. E ti sto dicendo che quando ha avuto addosso gli elettrodi di collegamento con la Caverna, si è scatenato uno spettacolo straordinario su tutto lo schermo: disegni, simboli... Aveva anche uno strumento, una sorta di bussola fatta d'oro, con dei simboli diversi tutto attorno all'orlo. E mi ha detto che era in grado di leggerlo nello stesso modo, e conosceva lo stato d'animo necessario, per di più, lo conosceva a livello intimo». Si era a metà della mattinata. La studiosa di Lyra, la dottoressa Malone, aveva gli occhi rossi per la mancanza di sonno, e il suo collega, appena rientrato da Ginevra, desiderava con impazienza saperne qualcosa di più, ed era scettico e preoccupato. «E guarda, Oliver, il punto è questo: lei stava comunicando con loro. Sono davvero coscienti. E sono in grado di rispondere. E ti ricordi dei tuoi teschi? Be’, lei mi ha parlato di certi teschi del Museo Pitt-Rivers... lei ha scoperto con quella sua specie di bussola che erano assai più antichi di quanto riportasse l'etichetta del museo, e che c'erano delle Ombre...» «Aspetta un attimo. Cerca di darmi un minimo di struttura. Che stai dicendo? Vuoi dire che ha confermato ciò che già sapevamo o che ci sta dicendo qualcosa di nuovo?» «Tutte e due le cose. Non lo so. Ma supponi che qualcosa sia accaduto trenta, quarantamila anni fa. Le particelle-Ombra esistevano fin da prima, ovviamente – devono essere state in giro fin dal Big Bang – ma non c'era fisicamente alcun modo di amplificarne gli effetti al nostro livello, il livello antropico. Quello degli esseri umani. E poi è accaduto qualcosa, non riesco a immaginare cosa, ma ha coinvolto l'evoluzione. Di qui i tuoi teschi, ricordi? Niente Ombre prima di quell'epoca, tantissime dopo? E i teschi che ha trovato la bambina al museo, che ha saggiato con quella sua specie di bussola? Lei mi ha detto la stessa cosa. Quel che sto dicendo io è che intorno a quell'epoca il cervello umano è divenuto il veicolo ideale per questo processo di amplificazione. D'improvviso siamo divenuti coscienti». Il dottor Payne inclinò la tazza e bevve l'ultimo residuo di caffè. «Ma perché avrebbe dovuto accadere proprio a quel tempo?» disse. «Perché all'improvviso trentacinquemila anni fa?» «Oh, chi può dirlo? Non siamo mica paleontologi. Non lo so, Oliver, sto solo facendo delle ipotesi, e molto speculative. Non credi che sia perlomeno possibile?» «E questo poliziotto? Dimmi di lui». La dottoressa Malone si strofinò gli occhi. «Si chiamava Walters» disse. «Ha detto di essere dello Special Branch. Pensavo che si occupassero di politica o qualcosa del genere...» «Terrorismo, sovversione, spionaggio... tutta ‘sta roba. Continua. Cosa voleva? Perché è venuto qui?» «A causa della ragazzina. Ha detto che stava cercando un ragazzino più o meno della stessa età, non mi ha detto perché, ma questo ragazzo era stato visto in compagnia della ragazzina che era venuta qui. Aveva anche qualcos'altro in mente, Oliver, lui sapeva della ricerca, è arrivato addirittura a chiedermi...» Suonò il telefono. Lei s'interruppe, stringendosi nelle spalle, e il dottor Payne andò a rispondere. Parlò brevemente, poi mise giù la cornetta e disse: «Abbiamo una visita». «Chi?» «Un nome che non conosco. Sir Pinco Pallino. Ascolta, Mary, io ne sono fuori, te ne rendi conto?» «Ti hanno offerto il lavoro». «Sì. E devo accettarlo. Devi rendertene conto». «Be’, allora è la fine». Lui allargò le braccia con aria di impotenza e disse: «Francamente... non riesco a trovare alcun senso nel tipo di cose di cui mi hai appena parlato. Bambini da un altro mondo, e Ombre fossili... È tutto troppo assurdo. Semplicemente, non posso farmi coinvolgere. Ho una carriera a cui pensare, Mary». «E quei teschi che hai testato tu stesso? E le Ombre sulla statuetta d'avorio?» Lui scosse la testa e voltò le spalle. Prima che potesse rispondere, giunse un colpetto dalla porta, e lui l'aprì, quasi con sollievo. Sir Charles disse: «Buon giorno a voi. Il dottor Payne? La dottoressa Malone? Il mio nome è Charles Latrom. È molto gentile da parte vostra ricevermi senza appuntamento». «Entri» disse la dottoressa Malone, stanca, ma perplessa. «Oliver, avevi detto Sir Charles? Cosa possiamo fare per lei?» «Può essere piuttosto questione di quel che io posso fare per voi» disse lui. «A quel che ho capito siete in attesa di una risposta alla vostra domanda di finanziamento». «Come fa a saperlo?» disse il dottor Payne. «Sono stato un alto funzionario governativo. In effetti mi sono occupato della direzione della politica scientifica. Ho ancora diversi contatti in questo campo, e mi è capitato di sentire... Posso sedermi da qualche parte?» «Oh, la prego» disse la dottoressa Malone. Tirò fuori una sedia, e lui si sedette come se fosse lì per presiedere una riunione. «La ringrazio. Ho sentito, attraverso un amico – meglio che non faccia il suo nome, visto che la Legge sui Segreti di Stato copre un sacco di cose stupidissime – ho sentito che stavano prendendo in considerazione la vostra richiesta, e ciò che ho sentito mi ha interessato a tal punto che devo confessare di aver domandato di vedere qualcuno dei vostri lavori. So bene che non erano affari miei, salvo per il fatto che continuo a fare da consulente e da consigliere in via informale, e ho usato questa cosa come scusa. E in effetti devo dire che li ho trovati davvero affascinanti». «Questo vuol dire che, secondo lei, avremo successo?» disse la dottoressa Malone, sporgendosi tutta in avanti, prontissima a credergli. «Sfortunatamente no. Tanto vale che io sia franco. Non hanno intenzione di rinnovarvi i finanziamenti». La dottoressa Malone si sentì cadere le braccia. Il dottor Payne stava osservando il vecchio con cautela e curiosità. «E allora perché lei è venuto qui oggi?» chiese. «Be’, vedete, non hanno ancora preso una decisione ufficiale. Non pare certo promettente e, ve lo dico con franchezza, loro non vedono alcuna prospettiva di finanziamento per questo tipo di lavoro in futuro. Però potrebbe essere che se voi aveste qualcuno per sostenere la vostra posizione, loro vedrebbero la cosa in un altro modo». «Una specie di avvocato... vuol dire lei stesso? Non credevo che funzionasse così» disse la dottoressa Malone, sollevandosi sulla sedia. «Pensavo che ci fosse la solita procedura: gli esperti che passano in rassegna le proposte in forma anonima e così via...» «In effetti ovviamente è così, in linea di principio» disse Sir Charles, «ma serve anche conoscere il modo in cui questi comitati poi funzionano in pratica, e conoscere le persone che ne fanno parte. Be’, è per questo che sono qui. Il vostro lavoro mi interessa davvero molto, e credo che potrebbe dare risultati di grande valore; e certamente dovrebbe proprio poter continuare. Vi dispiacerebbe se io, in via informale, facessi presente tutto questo per voi?» La dottoressa Malone si sentì come un marinaio in procinto di annegare che si vede gettare un salvagente. «Ma... Be’, sì! Bontà divina, ma certo! E la ringrazio... Voglio dire, lei davvero pensa che potrebbe far differenza? Non che voglia minimamente mettere in dubbio... Sto parlando un po’ a vanvera. Ma la risposta è sì, ovviamente!» «E lei che cosa desidererebbe da noi?» chiese il dottor Payne. La dottoressa Malone guardò il collega, sorpresa. Ma non aveva appena detto, Oliver, che stava per andarsene a lavorare a Ginevra? In realtà, però, sembrava proprio che lui si stesse intendendo con Sir Charles molto meglio di quanto faceva lei, visto che fra di loro stavano passando come dei guizzi di complicità; e anche Oliver si mise a sedere. «Mi fa piacere che lei abbia colto il punto essenziale» disse il vecchio. «Lei ha proprio ragione. Vi è una certa direzione che mi farebbe davvero piacere veder prendere alla vostra ricerca. E, nel caso riuscissimo a trovare un punto d'incontro, potrei anche riuscire a farvi avere degli altri finanziamenti da una fonte del tutto diversa». «Un momento, un momento» disse la dottoressa Malone, «aspetti un momento. L'indirizzo di questa ricerca è una cosa che spetta a noi e soltanto a noi. Sono perfettamente disposta a discuterne i risultati, ma non la direzione da prendere. Lei si renderà conto senz'altro che...» Sir Charles allargò le braccia in un gesto come di rimpianto e si alzò in piedi. Si alzò anche Oliver, pieno d'ansia. «No, la prego, Sir Charles» disse, «sono certo che la dottoressa Malone sarà dispostissima ad ascoltare quel che lei ha da dirci. Mary, per amor del cielo, sentire due parole non può mica farci male, no? E magari tutto potrebbe dipendere proprio da questo». «Pensavo che avessi detto che te ne andavi a Ginevra, no?» disse lei. «Ginevra?» disse Sir Charles. «Un posto davvero eccellente. Grandi opportunità, laggiù. E anche parecchi soldi. Non è il caso che io la trattenga, allora». «No, no, non c'è ancora niente di definitivo» disse in fretta il dottor Payne. «Ci sono ancora un sacco di cose da discutere... la situazione è ancora molto fluida. Si segga, Sir Charles, la prego. Posso offrirle un po’ di caffè?» «Sarebbe davvero gentile da parte sua» disse Sir Charles, e tornò a sedersi, con l'aria di un gatto soddisfatto. Solo allora la dottoressa Malone lo osservò attentamente. Vide un uomo non lontano dalla settantina, più che benestante, sicuro di sé, vestito benissimo, abituato ad avere il meglio del meglio in tutte le cose, a muoversi in mezzo ai potenti e a bisbigliare all'orecchio della gente importante. Oliver aveva ragione: quello voleva senz'altro qualcosa. E se non lo accontentavano avrebbero dovuto fare a meno del suo sostegno. Incrociò le braccia. Il dottor Payne porse all'altro una tazza, dicendo: «Mi scusi, è una cosa un po’ primitiva». «Ma no, non si preoccupi. Allora, posso riprendere quel che stavo dicendo?» «La prego, dica pure» disse il dottor Payne. «Be’, a quanto ho capito voi avete fatto alcune affascinanti scoperte nel campo della coscienza. Sì, so bene che ancora non avete pubblicato niente, e che si tratta di un argomento ben lontano – apparentemente – dall'argomento ufficiale delle vostre ricerche. Ciononostante, comunque, le voci circolano. E a me questo interessa in modo particolare. Mi farebbe davvero piacere se, per esempio, voi concentraste le vostre ricerche verso l'obiettivo della manipolazione della coscienza. In secondo luogo, l'ipotesi dei molti mondi, Everett 1957, o giù di lì, se vi ricordate il lavoro in cui fu proposta; a mio avviso, voi siete sulle tracce di qualcosa che potrebbe far fare un grosso passo in avanti a quella teoria. E questa linea di ricerca potrebbe servire anche a ottenere dei finanziamenti dalla Difesa, che come forse saprete sono ancora abbondanti, anche di questi tempi, e certamente non devono assoggettarsi a questi lunghi e faticosi procedimenti di richiesta, valutazione e concessione. «Non attendetevi che io vi riveli le mie fonti» proseguì, sollevando una mano quando la dottoressa Malone si spostò fin sull'orlo della sedia e fece per parlare. «Ho già nominato la Legge sui Segreti di Stato; una cosa seccante, ma è pur sempre una legge e non è il caso di far troppo i birboni, in merito. Ho molta fiducia che voi possiate realizzare dei passi in avanti nel campo della questione dei molti mondi. Credo proprio che voi siate le persone giuste. E poi, c'è una questione speciale, che è legata a una singola persona. Una bambina». Qui fece una pausa e sorseggiò il caffè. La dottoressa Malone non riuscì neppure ad aprir bocca. Era impallidita, anche se non poteva rendersene conto; ma sapeva benissimo di esser vicina a venire meno. «Per varie ragioni» proseguì Sir Charles, «io sono in contatto con i servizi segreti. Questi s'interessano a una bambina, una ragazzina, che ha con sé un oggetto davvero insolito, un antico strumento scientifico, sicuramente rubato, che dovrebbe trovarsi in altre e più sicure mani. C'è anche un ragazzo, grosso modo della stessa età – sui dodici anni, più o meno – che è ricercato in relazione a un omicidio. È certamente discutibile sostenere che a un ragazzo di quell'età sia imputabile un omicidio, ma che abbia ucciso una persona è certo. Ed è stato visto in compagnia della ragazzina. «Ora, dottoressa Malone, è possibile che lei si sia imbattuta nell'uno o nell'altra di questi due bambini. Ed è possibile che lei, come è giusto, sia incline a raccontare alla polizia tutto ciò che ne sa. Ma sarebbe assai più utile se lei volesse farlo sapere a me, in via personale e privata. Io sono in grado di far intervenire le autorità competenti in modo che se ne occupino con rapidità ed efficienza, senza alcuna pubblicità di bassa lega. Io so che è passato a trovarla l'ispettore Walters, ieri, e so che la ragazzina si è fatta viva; come vede, so benissimo di cosa parlo. E verrei a sapere, per esempio, se lei dovesse tornare a incontrarla, e non mi avvertisse. Sarebbe assai saggio, da parte sua, pensarci molto molto bene, e chiarire al massimo i suoi ricordi di ciò che la ragazzina ha detto e ha fatto quando è stata qui. Si tratta di una questione di sicurezza nazionale. Ci siamo capiti. «Be’, a questo punto, ho finito. Vi lascio il mio biglietto da visita, così potrete mettervi in contatto con me. Nei vostri panni, io non perderei troppo tempo; come sapete, il comitato che assegna i finanziamenti si riunisce domani. Ma a questo numero, potete trovarmi a qualunque ora». Porse un biglietto da visita a Oliver Payne e, vedendo che la dottoressa Malone era ancora ferma a braccia conserte, ne mise un altro sul bancone per lei. Il dottor Payne gli aprì la porta. Sir Charles si rimise in testa il panama, lo aggiustò con un colpettino, salutò tutti e due con un gran sorriso, e se ne andò. Dopo aver richiuso la porta, il dottor Payne disse: «Mary, ma sei impazzita? Che senso ha questo comportamento?» «Chiedo scusa? Non mi dirai mica che ti sei fatto conquistare da quel vecchiaccio, eh?» «Ma non puoi rifiutare delle offerte del genere! Tu vuoi che questo progetto sopravviva, oppure no?» «Guarda che quella non era un'offerta» si accese lei, «era un ultimatum. Fate come dice lui, o chiudete tutto e via. E pensaci un attimo, Oliver, per amor di Dio, tutte quelle minacce neanche tanto velate, e gli accenni alla sicurezza nazionale... tu ti rendi conto di dove ci porterebbe tutto questo?» «Be’, io credo di rendermene conto anche meglio di te. Se tu dirai no, non è che quelli lo chiuderanno, questo posto. Se ne impadroniranno. Se sono tanto interessati quanto ci ha detto lui, vorranno portare avanti la cosa comunque. Ma solo alle loro condizioni». «Ma le loro condizioni sarebbero... Voglio dire, la difesa, per amor di Dio... quelli vogliono trovare qualche nuovo modo per ammazzare la gente. E hai ben sentito quel che ha detto sulla coscienza; lui la vuole manipolare. Guarda, Oliver, non ho alcuna intenzione di farmi coinvolgere in questa storia, mai e poi mai». «Loro però lo faranno comunque, e tu ti troverai senza lavoro. Se rimani, potresti riuscire a orientarlo in una direzione migliore. E continueresti a poterci mettere le mani, a lavorarci! Continueresti a esservi coinvolta!» «Ma scusa, a te che te ne importa, comunque?» disse lei. «Pensavo che per Ginevra fosse ormai tutto concluso e definito, no?» Lui si passò le mani fra i capelli e disse: «Be’, proprio concluso no. Non ho firmato nulla. E si tratterebbe di partire da tutt'un altro punto di vista, e mi dispiacerebbe mollare proprio ora che penso che abbiamo in mano qualcosa...» «Che cosa stai dicendo?» «Non sto dicendo...» «Stai alludendo, allora. Dove vuoi arrivare?» «Be’...» camminò per il laboratorio, allargando le braccia, stringendosi nelle spalle, scuotendo il capo. «Insomma, se tu non ti metterai in contatto con lui, lo farò io» finì per dire. Lei tacque. Poi disse: «Oh, capisco». «Mary io devo pensare alla...» «Ma sì, certo, devi, è ovvio». «Non è che...» «Oh, no, no». «Tu non capisci...» «Sì che capisco. È così semplice. Tu gli prometti di fare a modo suo, ricevi il tuo bravo finanziamento, io me ne vado, e tu subentri al mio posto come direttore. Non è mica difficile da capire. Avrai più fondi a disposizione. Un sacco di belle macchine nuove. Una mezza dozzina di altri ricercatori alle tue dipendenze. Buona idea. Fallo, Oliver, va’ avanti. Ma per me è finita, io me ne vado. Questa cosa puzza». «Non hai...» Ma l'espressione che aveva in viso lo ridusse al silenzio. Lei si tolse il camice bianco e lo appese alla porta, radunò un po’ di carte dentro la borsa, e se ne andò senza una parola. Non appena si fu allontanata, lui tirò fuori il biglietto da visita di Sir Charles e prese in mano il telefono. Diverse ore dopo, appena prima di mezzanotte, la dottoressa Malone parcheggiò la macchina accanto all'edificio del dipartimento di scienze ed entrò dalla porta laterale. Ma proprio mentre si voltava per salire le scale, da un altro corridoio giunse un uomo, allarmandola al punto che quasi lasciò cadere la valigetta che aveva portato con sé. Indossava un'uniforme. «Dove va?» chiese. Le bloccava la strada, massiccio, gli occhi pressoché invisibili sotto la bassa visiera del berretto. «Vado nel mio laboratorio. Io lavoro qui. E lei chi è?» rispose la donna, un po’ arrabbiata e un po’ impaurita. «Sicurezza. Ha un documento?» «Ma quale sicurezza? Ho lasciato questo posto alle tre di questo pomeriggio e c'era soltanto il portiere, come al solito. Dovrei essere io a chiederle i suoi documenti. Chi è stato a nominarla? E perché mai?» «Ecco il mio documento» disse l'uomo, mostrandole un tesserino troppo in fretta perché lei potesse leggerlo. «E il suo?» Lei notò che l'uomo aveva un radiotelefono in una fondina sull'anca. O era una pistola? No, certo, ora stava diventando paranoica. E quello non aveva neppure risposto alle sue domande. Solo che se avesse insistito avrebbe destato i suoi sospetti, e l'importante adesso era arrivare al laboratorio: placalo come fosse un cane, pensò. Frugò nella borsa e trovò il portafoglio. «Questo va bene?» disse, mostrandogli il tesserino che adoperava per far aprire la sbarra del parcheggio. Lui lo guardò brevemente. «Cosa fa qui a quest'ora della notte?» disse. «Ho un esperimento in corso. Devo controllare periodicamente il computer». Lui sembrò sforzarsi di trovare una ragione per vietarle l'entrata, o forse voleva solo esibire il suo potere. Finalmente però annuì e si spostò di lato. Lei lo superò sorridendogli, ma il viso dell'uomo non manifestò la minima reazione. Tremava ancora quando arrivò al laboratorio. Non c'era mai stato niente in quell'edificio, in termini di sicurezza, più che una serratura al portone e un anziano portiere, e lei sapeva benissimo che cosa aveva fatto cambiare la situazione. Ma questo significava che aveva pochissimo tempo: doveva riuscirci subito, al primo tentativo, perché non appena si fossero resi conto di quel che stava facendo le avrebbero impedito di tornare nel laboratorio. Chiuse a chiave la porta, e tirò giù le veneziane. Accese il rilevatore, e poi tirò fuori da una tasca un dischetto e lo infilò nel computer che controllava la Caverna. Nel giro di un minuto si era messa a elaborare i numeri che aveva sullo schermo, per una metà seguendo la logica, per una metà tirando a indovinare e per un'altra metà ancora seguendo il programma cui aveva lavorato per tutta la sera a casa; la complessità del compito che si era proposta era sconcertante più o meno quanto il dover riuscire a ottenere un intero sommando tre metà. Finalmente, però, a un certo punto si liberò gli occhi dai capelli e si fissò gli elettrodi sul capo, poi, dopo essersi sgranchita le dita, si mise a picchiare sui tasti. Si sentiva piena di imbarazzo. Salve. Non so bene che cosa sto facendo. Magari questa è solo una follia. Le parole si allinearono da sole sulla sinistra dello schermo, e già questa fu una sorpresa. Non stava usando nessun programma di scrittura – anzi, in realtà aveva tagliato fuori anche gran parte del sistema operativo – e quale che fosse la formattazione cui obbedivano le parole nel disporsi sullo schermo, non proveniva da lei. Sentì i capelli cominciare a rizzarlesi sulla nuca, e divenne intensamente consapevole dell'intero edificio, i corridoi bui, le macchine ferme, i diversi esperimenti in corso sotto controllo automatico, i computer che verificavano esami strumentali e ne registravano i risultati, il sistema di condizionamento dell'aria che ne prelevava e analizzava dei campioni per poi regolare l'umidità e la temperatura, tutte le condutture, i tubi e i cavi che costituivano le arterie e i nervi dell'edificio, ben sveglio e vigile... quasi cosciente, nei fatti. Provò di nuovo. Sto cercando di fare con le parole ciò che prima facevo con uno stato d'animo, ma Prima ancora che avesse finito la frase il cursore sfrecciò attraverso la parte destra dello schermo e scrisse: Fa’ una domanda. Era quasi istantaneo. Si sentì come se avesse posato il piede sopra uno spazio che non c'era. Tutto il suo essere barcollò. Le ci vollero diversi momenti per riuscire a calmarsi abbastanza da poter riprovare. Quando lo fece, ogni volta le risposte sferzarono la parte destra dello schermo quasi ancor prima che avesse terminato di porre le domande. Voi siete le Ombre? Sì. Siete la stessa cosa della Polvere di Lyra? Sì. E la Materia Oscura è questo? Sì. La Materia Oscura è dotata di coscienza? Evidentemente. Ciò che ho detto a Oliver stamattina, la mia idea sulla evoluzione umana è Corretta. Ma c'è bisogno che tu faccia delle altre domande. Si fermò, trasse un profondo respiro, spinse indietro la sedia, si sgranchì le dita. Sentiva il cuore che le batteva in petto a ritmo accelerato. Tutto quanto, ogni singolo aspetto di quel che stava avvenendo era impossibile: tutta la sua formazione, tutti i suoi schemi mentali, tutto ciò che la faceva sentire una scienziata stava strillando, silenziosamente, dentro e contro di lei: “È tutto sbagliato! Questo non sta succedendo! Questo è solo un sogno!” E tuttavia erano lì, sullo schermo: le sue domande, e le risposte provenienti da qualche altra mente. Recuperò il controllo di sé e tornò a scrivere, e di nuovo le risposte balzarono fuori dal nulla senza che fosse possibile percepire neanche un minimo intervallo. La mente che risponde a queste domande non è umana, vero? No. Ma gli esseri umani ci conoscono da sempre. Vi conoscono? Quindi siete più d'uno? Innumerevoli miliardi. Ma che cosa siete? Angeli. Qualcosa si mise a squillare nella testa di Mary Malone. Era stata allevata nella religione cattolica. Anzi: come Lyra aveva scoperto, un tempo era stata una suora. Non le rimaneva più nulla della fede di un tempo, ormai, ma gli angeli li conosceva. Sant'Agostino aveva detto: “Angelo è il nome del loro ufficio, non della loro natura. Se cercate il nome della loro natura, questo è spirito; se cercate il nome del loro ufficio, è angelo; secondo ciò che sono, spirito; secondo ciò che fanno, angelo”. In preda alla vertigine, tremante, tornò a scrivere sui tasti: Gli angeli sono creature di materia-Ombra? Di Polvere? Strutture. Complessità crescente. Sì. E la materia-Ombra è ciò che noi abbiamo chiamato spirito? Da ciò che siamo, spirito; da ciò che noi facciamo, materia. Materia e spirito sono una cosa sola. Rabbrividì. Avevano sentito i suoi pensieri. E siete intervenuti nell'evoluzione umana? Sì. Perché? Vendetta. Ma vendetta per – oh! Gli angeli ribelli! Dopo la guerra nei cieli – Satana e il giardino dell'Eden – Ma non è vero, no? È questo ciò che... Trova la ragazza e il ragazzo. Non perdere altro tempo. Ma perché? Tu devi assumere il ruolo del serpente. Tolse le mani dalla tastiera e si strofinò gli occhi. Quando tornò a guardare, le parole erano ancora lì. Dove Va’ in una strada chiamata Sunderland Avenue e cerca una tenda. Inganna il guardiano e passa dall'altra parte. Porta provviste per un lungo viaggio. Tu sarai protetta. Gli Spettri non ti toccheranno. Ma io Prima di andare, distruggi questa apparecchiatura. Non capisco: perché io? E cos'è questo viaggio? E poi È tutta la vita che ti prepari a questo. Il tuo lavoro qui è terminato. L'ultima cosa che devi fare in questo mondo è impedire che i nemici ne prendano il controllo. Distruggi l'apparecchiatura. Fallo adesso, e va’ subito via. Mary Malone spinse indietro la sedia e si alzò, tremando. Si premette le tempie con le dita, e scoprì di avere ancora gli elettrodi attaccati alla pelle. Se li tolse quasi senza rendersene conto. Avrebbe potuto ben avere dei dubbi su quel che aveva fatto e su ciò che ancora poteva vedere sullo schermo, ma nell'ultima mezz'ora, all'incirca, era andata al di là del dubbio come della fede, completamente. Le era accaduto qualcosa, e ora si sentiva galvanizzata, entusiasta. Spense il rilevatore e l'amplificatore. Poi aggirò tutti i codici di sicurezza e formattò il disco rigido del computer, cancellandolo completamente; tolse l'interfaccia tra il rilevatore e l'amplificatore, che si trovava su una scheda speciale fatta realizzare appositamente, e l'appoggiò sul bancone per poi ridurla in pezzi con il tacco di una scarpa, visto che non c'era nessun oggetto pesante a portata di mano. Poi staccò tutti i fili che collegavano lo scudo elettromagnetico al rilevatore, trovò il disegno dei collegamenti in un cassetto dello schedario e gli diede fuoco. Poteva fare qualcos'altro? Sulla conoscenza che Oliver Payne aveva del programma poteva fare ben poco, ma tutta la strumentazione speciale l'aveva efficacemente demolita. Prese delle carte da un cassetto e le ficcò nella sua valigetta, infine staccò il poster con gli esagrammi dell'I Ching, lo ripiegò e se lo mise in tasca. Poi spense la luce e se ne andò. L'uomo della sicurezza era ai piedi della scalinata, e parlava al radiotelefono. Lo mise via quando la vide scendere dal piano superiore, la scortò in silenzio fino all'entrata laterale, e rimase a osservarla mentre metteva in moto la macchina e si allontanava. Un'ora e mezzo più tardi arrivò con la macchina in una strada nei pressi di Sunderland Avenue. Aveva dovuto cercarla su una piantina di Oxford; quella parte della città le era sconosciuta. Fino a quel momento era andata avanti sull'onda di una contenuta eccitazione, ma nel momento in cui uscì dalla macchina nell'ora più buia della notte, e sentì l'aria fresca e silenziosa e ferma tutto attorno a sé, provò un nettissimo contraccolpo, un calo di tensione. E se stava sognando? Se fosse stato tutto quanto uno scherzo particolarmente complicato? Be’, ormai era troppo tardi per preoccuparsene. A questo punto, si era impegnata. Sollevò lo zaino che tante volte l'aveva accompagnata quando era andata in campeggio in giro per la Scozia o per le Alpi, e le venne in mente che quanto meno sapeva come sopravvivere all'aperto; se le cose avessero dovuto volgere davvero al brutto, poteva sempre scappare, prendere per le colline... Ridicolo. Però si mise lo zaino in spalla, lasciò la macchina e prese la Banbury Road, e percorse quel centinaio di metri che la separavano dal punto in cui correva Sunderland Avenue, dal lato sinistro della rotatoria. Più sciocca di così non si era mai sentita in tutta la sua vita. O quasi... Ma nel momento in cui svoltò l'angolo e vide quegli strani alberi dall'aria così infantile che già aveva visto a suo tempo Will, si rese conto che qualcosa di vero, quanto meno, in tutta quella storia c'era. Sotto gli alberi, sul prato dal lato opposto della strada, c'era una piccola tenda quadrata di nylon bianco e rosso, di quelle che gli operai dell'azienda elettrica erano soliti montare per ripararsi dalla pioggia durante i lavori, e parcheggiato lì accanto c'era un furgone Ford Transit bianco, senza contrassegni, con finestrini dai vetri oscurati. Meglio non esitare. Attraversò la strada e puntò direttamente alla tenda. Vi era quasi arrivata, quando la porta posteriore del furgone si aprì di colpo e ne uscì un poliziotto. Senza l'elmetto pareva giovanissimo, e il lampione stradale, sotto il verde denso del fogliame, ne illuminava in pieno il viso. «Posso chiederle dove sta andando, signora?» «In quella tenda». «Temo che non possa farlo, signora. Ho l'ordine di non permettere a nessuno di avvicinarvisi». «Bene» disse lei, «sono contenta che il posto sia sotto controllo. Io però sono del dipartimento di fisica, e Sir Charles Latrom ci ha chiesto di effettuare una ricognizione preliminare e tornare a fare rapporto, prima che vadano a esaminarlo come si deve. È importante che venga fatto ora che non c'è tanta gente in giro. Sono sicura che lei ne comprende benissimo la ragione». «Oh, be’, sì» disse l'altro. «Ma ha con sé qualche documento che dimostri la sua identità?» «Oh, certo» disse lei, e mise giù lo zaino per tirar fuori il portafoglio. Fra gli oggetti che aveva portato via dal cassetto del laboratorio c'era una vecchia tessera della biblioteca, ormai scaduta, di Oliver Payne. Un quarto d'ora di lavoro sul suo tavolo di cucina e la fotografia del suo passaporto avevano prodotto qualcosa che lei sperava potesse passare per genuina. Il poliziotto prese in mano la tessera plastificata e l'osservò da vicino. «Dottoressa Olive Payne» lesse. «Lei conosce per caso una certa dottoressa Mary Malone?» «Oh, sì. È una mia collega». «Sa dove si trova, in questo momento?» «A casa sua e a letto, se ha un po’ di sale in zucca. Perché?» «Be’, a quanto ho capito lei è stata estromessa dalla vostra organizzazione, e non le sarebbe permesso passare di qua. Anzi, ho l'ordine di fermarla e trattenerla, se dovesse tentare di farlo. E vedendo una donna, naturalmente ho pensato che potesse essere lei, non so se mi spiego. Le chiedo scusa, dottoressa Payne». «Ah, capisco» disse Mary Malone. Il poliziotto tornò a guardare un'altra volta la tessera. «In effetti, questa sembra proprio essere a posto» disse, e gliela restituì. Nervoso, e desideroso di fare due chiacchiere, continuò: «Ma, senta, lei lo sa cosa c'è sotto quella tenda?» «Non direttamente, di prima mano» disse lei. «È per questo che sono qui, adesso». «Già, immagino. Tutto a posto, quindi, dottoressa Payne». Lui fece un passo indietro e le permise di disfare il nodo che teneva chiusa la tenda. Lei sperò che non notasse quanto le tremavano le mani. Lo zaino stretto al petto, s'introdusse all'interno. Inganna il guardiano; be’, questo l'aveva fatto; ma non aveva la minima idea di ciò che avrebbe trovato dentro la tenda. Era pronta a trovarsi di fronte uno scavo archeologico; un cadavere; un meteorite; ma nulla, nella sua vita né nei suoi sogni, l'aveva preparata a quel metro quadrato, più o meno, sospeso a mezz'aria, né alla silente città addormentata sul mare che trovò quando vi passò attraverso. Tredici Esahettr Nel momento in cui si levò la luna, le streghe presero a operare l'incantesimo destinato a guarire la ferita di Will. Lo svegliarono e gli chiesero di deporre il coltello sul terreno, da dove coglieva bagliori e scintille di luce stellare. Lyra sedeva a breve distanza, e rimestava delle erbe in una pentola d'acqua in ebollizione sul fuoco. Nel ritmo cadenzato tenuto dalle sue compagne con grida regolari e battendo a tempo le mani e i piedi, Serafina si piegò sul coltello e levò un alto canto acuto, selvaggio e ardente. «Oh, piccolo coltello! Il tuo ferro han strappato fuor dalle viscere della madre terra, d'un grande fuoco hanno bollito il minerale, perché piangesse e sanguinasse e poi fluisse, e l'hanno martellato e poi temprato tuffandolo nell'acqua più gelata, scaldandolo poi dentro la fornace sinché la lama fu rossa e bruciante! Poi l'acqua ti fecero ferire di nuovo un'altra volta, ancora, ancora finché il vapor non fu nebbia bollente e l'acqua stessa domandò pietà. E quando un'ombra sola tu tagliasti in altre trentamila nuove ombre, seppero allora ch'eri giunto al punto. E ti diedero il nome di sottile. Ma, piccolo coltello, cosa hai fatto? Le chiuse del sangue disserrate, hai spalancato e aperto! O piccolo coltello, t'invoca la tua madre, dai visceri profondi della terra, dalle caverne e miniere più profonde, dal suo segreto utero di ferro. Ascoltala!» E Serafina tornò a battere i piedi e le mani assieme alle altre streghe, e fecero ondeggiare in gola le corde vocali così da produrre un selvaggio ululato che strappò l'aria come un artiglio aguzzo. Will, seduto in mezzo a loro, provò un brivido gelido nel più profondo della spina dorsale. Poi Serafina Pekkala si volse allo stesso Will, e prese nelle due mani la sua mano ferita. Quando riprese a cantare, poco mancò che lui indietreggiasse, tanto selvaggia e intensa era la sua voce acuta e chiara, tanto scintillavano i suoi occhi; però rimase immobile, lasciando continuare l'esecuzione dell'incantesimo. «Sangue! Obbedisci! Muta il tuo cammino, sii lago e non più fiume. Quando all'aperto giunto sarai, fermati, erigi il muro coagulato, che sia saldo e trattenga tutto il flusso. Sangue, il tuo cielo è la volta del cranio, tuo sole l'occhio aperto, tuo vento il respiro dei polmoni, sangue, il tuo mondo ha i suoi confini. Resta dentro!» Will credette di riuscire a percepire tutti gli atomi del suo corpo rispondere al comando della strega, e anche lui vi si unì, per spingere il sangue gocciolante ad ascoltarla e obbedire. Lei lasciò andare la sua mano e si volse al pentolino di ferro posto sul fuoco. Da esso si levava un vapore amaro, e Will sentì che il liquido bolliva intensamente. Serafina cantò: «Corteccia di quercia, seta di ragno, muschio di terra, erbe salmastre... stringete con forza, legate stretto stretto, tenete fermo, tenete chiuso, sbarrate la porta, chiudete i cancelli, irrigidite del sangue la parete, essiccate le perdite del flusso». Allora la strega estrasse il coltello e aprì con un unico colpo un giovane alberello di ontano in tutta la sua lunghezza. La ferita aperta luccicò bianca sotto la luna. Poi la strega versò un po’ del liquido fumante nella fessura e richiuse il tronco, rimettendolo insieme dalla radice fino in cima. E l'alberello tornò a essere sano e integro. Will sentì il respiro affannoso di Lyra e si voltò. Vide un'altra strega tenere fra le solide mani una lepre, che lottava contorcendosi tutta nel tentativo di liberarsi. L'animale ansimava, gli occhi dilatati, scalciando furiosamente, ma la strega aveva mani spietate: in una teneva le zampe anteriori, e con l'altra afferrò quelle posteriori e bloccò la lepre atterrita in posizione supina con la pancia pulsante completamente esposta. Il coltello di Serafina le attraversò fulmineo il ventre. La testa di Will cominciò a girare, e Lyra dovette tener fermo Pantalaimon, che aveva preso anch'egli per simpatia la forma di una lepre e cercava di liberarsi a morsi e testate dalle sue braccia. La vera lepre si immobilizzò, gli occhi sporgenti, il petto ansimante, le viscere esposte brillanti alla luna. Ma Serafina prese un altro poco del decotto e lo fece colare piano nella ferita aperta, e poi la chiuse con le dita, carezzando e lisciando la pelliccia inumidita fino a che la ferita non scomparve del tutto. La strega che teneva l'animale allentò la stretta e la mise gentilmente a terra, e quella si scosse, si voltò a leccarsi i fianchi, piegò rapidamente le orecchie, e diede un morsetto a un filo d'erba, quasi fosse tranquillamente sola. D'improvviso sembrò rendersi conto del circolo di figure umane che aveva intorno, e sfrecciò via di colpo come un dardo, di nuovo sana, balzando in fretta a nascondersi nel buio. Lyra, accarezzando Pantalaimon, lanciò una rapida occhiata a Will, e si rese conto che lui ne aveva capito il senso: il medicamento era pronto. Porse la mano, e mentre Serafina gli versava la mistura fumante sui moncherini insanguinati distolse lo sguardo e trasse diversi profondi respiri, ma non indietreggiò. Una volta che la sua carne viva risultò completamente imbevuta del liquido, la strega premette sulla ferita alcune erbe bagnate, e le legò strettamente tutto intorno con un nastro di seta. E fu finita; l'incantesimo era stato eseguito. Will dormì profondamente per tutto il resto della notte. Faceva freddo, ma le streghe gli ammucchiarono addosso delle foglie, e Lyra dormì rannicchiata vicino alla sua schiena. Al mattino Serafina tornò a medicargli la ferita, e lui cercò di capire dalla sua espressione se stava guarendo o no, ma il suo viso era semplicemente calmo e impassibile. Dopo mangiato, Serafina disse ai due ragazzini che le streghe avevano deciso che, dal momento che erano arrivate in quel mondo per trovare Lyra e farle da guardia del corpo, l'avrebbero aiutata a portare a termine il compito che lei aveva scoperto di dover assolvere: guidare Will da suo padre. Quindi partirono; e per la maggior parte si trattò di un viaggio tranquillo. Lyra consultò l'aletiometro, per incominciare, ma con cautela, e venne a sapere che dovevano viaggiare in direzione delle lontane montagne che vedevano dall'altro lato della baia. Dato che non avevano mai visto la città così dall'alto, non si erano resi conto della curvatura della linea di costa, e le montagne erano state fin lì al di sotto del loro orizzonte; ma adesso, quando gli alberi si diradavano, o quando la pendenza del terreno apriva loro il paesaggio, potevano guardar lontano verso il mare azzurro e le alte montagne bluastre oltre le quali erano diretti. Pareva davvero tanta, la strada da fare. Parlavano poco. Lyra era impegnatissima a osservare la vita della foresta, dai picchi agli scoiattoli, ai serpentelli muschiati dal dorso a losanghe, e Will aveva bisogno di tutte le sue energie solo per andare avanti. Lyra e Pantalaimon parlavano interminabilmente di lui. «Ma potremmo anche guardarlo, l'aletiometro» disse Pantalaimon a un certo punto, dopo che si erano spinti un po’ avanti sul sentiero per vedere quanto riuscivano ad avvicinarsi a un cerbiatto al pascolo prima di essere visti. «Non abbiamo mica promesso di non farlo. E potremmo scoprire un sacco di cose per lui. Insomma, dovremmo farlo per lui, mica per noi». «Non far lo sciocco» ribatté Lyra. «Certo che sarebbe per noi, se lo facessimo, perché lui non ce lo chiederebbe mai. È solo che sei un ingordo ficcanaso, Pan». «Be’, almeno c'è qualcosa di nuovo, allora. Di solito la ficcanaso ingorda sei tu, e io sono quello che cerca di fermarti. Come nel salotto privato del Jordan. Io non volevo neanche metterci piede». «Se non lo avessimo fatto, Pan, secondo te tutte queste cose sarebbero successe lo stesso?» «No. Perché il Maestro avrebbe avvelenato Lord Asriel e quindi sarebbe finito tutto quanto». «Già, immagino che sia così... Senti, ma secondo te chi è il padre di Will? E perché è importante?» «Vedi? È proprio quello che dicevo prima! Potremmo scoprirlo in pochi minuti». Lei prese un aspetto pensoso. «Una volta magari l'avrei fatto» disse, «ma sto cambiando, Pan». «No, non è vero». «Non sarà vero per te, magari... Ehi, Pan, quando io cambierò, tu smetterai di cambiare forma. Cosa pensi di diventare?» «Una pulce, spero». «No, ma proprio non hai nessuna nessuna sensazione di quel che potresti diventare?» «No. E neppure lo voglio». «Tu hai messo il broncio perché non voglio fare come dici tu». Lui si trasformò in un maiale e si mise a cacciare grugniti, sbuffi e squittii fino a che non riuscì a farla ridere, per poi mutare in uno scoiattolo e sfrecciar via tra i rami accanto a lei. «Ma, secondo te, suo padre chi è?» disse Pantalaimon. «Pensi che possa essere qualcuno che conosciamo?» «Potrebbe anche essere. Ma dev'essere qualcuno d'importante, una persona importante quasi quanto Lord Asriel. Per forza. Dopotutto, sappiamo che quello che noi stiamo facendo è importante». «In realtà non è che lo sappiamo di sicuro» fece notare Pantalaimon. «Noi pensiamo di sì, ma non ne abbiamo mica la certezza. Ci siamo messi a cercare la Polvere solo perché è morto Roger». «Lo sappiamo che è importante» disse Lyra scaldandosi, e arrivando fino a battere un piede a terra. «E anche le streghe lo sanno. Hanno fatto tutta questa strada per venire a cercarci, solo per farmi da scorta e aiutarmi! E dobbiamo aiutare Will a trovare suo padre. Anche questa è senz'altro una cosa importante. E lo sai anche tu, altrimenti non saresti andato a leccargli le ferite. E perché l'hai fatto, oltretutto? Non mi avevi mica chiesto il permesso. Non riuscivo a crederci, quando l'hai fatto». «L'ho fatto perché lui non ha un daimon, e ne aveva bisogno. E se tu fossi brava anche solo la metà di quello che pretendi di essere, a capire le cose, lo avresti intuito». «Sì, l'avevo capito, in realtà» disse lei. A quel punto smisero di parlare, perché avevano raggiunto Will, che si era seduto su una roccia accanto al sentiero; Pantalaimon divenne un pigliamosche, e mentre lui svolazzava tra i rami Lyra disse: «Will, ma secondo te cosa faranno a questo punto quei ragazzini?» «Non si saranno certo messi a inseguirci. Le streghe li hanno terrorizzati. Forse ricominceranno ad andarsene in giro a casaccio». «Già, è probabile... Potrebbero continuare a volere il coltello, però. Potrebbero inseguirci per questo». «Facciano pure. Non lo avranno, a questo punto. Io non lo volevo, all'inizio. Ma se è capace di uccidere gli Spettri...» «Angelica non mi ha mai ispirato fiducia, fin dalla prima volta» disse Lyra, tutta assennata. «Ma sì, invece» disse lui. «Già. In realtà è andata così... ho finito per odiarla, quella città». «Io ho pensato che fosse un paradiso, la prima volta che l'ho trovata. Non avrei potuto neanche immaginare qualcosa di meglio. E intanto era piena di Spettri, costantemente, e noi non ne sapevamo un bel niente...» «Be’, guarda, io dei bambini non mi fiderò mai più» disse Lyra. «Laggiù a Bolvangar, avevo pensato che anche se gli adulti facevano certe cose, anche se potevano essere davvero malvagi, i ragazzini erano diversi. Loro delle simili crudeltà non le avrebbero mai commesse. Ma adesso non ne sono più tanto certa. Non avevo mai visto dei ragazzini così, fino a ora, ti assicuro». «Io sì» disse Will. «Quando? Nel tuo mondo?» «Sì» disse lui, imbarazzato. Lyra rimase seduta, in attesa, e dopo un po’ l'altro proseguì. «È stato una volta che mia madre stava attraversando uno dei suoi periodi brutti. Vedi, lei e io vivevamo per conto nostro, perché ovviamente mio padre non c'era. E una volta ogni tanto lei cominciava a pensare delle cose non vere. E a dover fare delle cose che non avevano nessun senso, o almeno non ce l'avevano per me, comunque. Voglio dire che doveva assolutamente farle, altrimenti si sentiva talmente sconvolta che aveva paura di tutto, e così io mi mettevo ad aiutarla. Per esempio, toccare tutte le panchine del parco, o contare tutte quante le foglie di un cespuglio, cose così. Poi dopo un po’ lei cominciava a star meglio. Però io avevo paura che qualcuno potesse accorgersi che lei stava così, perché pensavo che me l'avrebbero portata via, e quindi mi occupavo io di lei, e tenevo nascosta tutta la cosa. Non ho mai detto niente a nessuno. «E una volta lei ha avuto paura mentre io non ero lì ad aiutarla. Ero a scuola. E lei è uscita senza mettersi addosso granché, ma non se n'era proprio resa conto. E allora alcuni dei ragazzini usciti da scuola l'hanno trovata in quelle condizioni e hanno cominciato a...» Will aveva il viso arrossato e acceso. Incapace di frenarsi, si trovò a camminare avanti e indietro senza guardare in faccia Lyra, perché la voce s'era fatta incerta e gli occhi gli si stavano inumidendo un po’. Continuò a parlare: «Si erano messi a tormentarla proprio come quei ragazzini alla torre con quella gattina... pensavano che fosse pazza, e volevano farle del male, avrebbero magari potuto anche ucciderla, non me ne sarei stupito. È solo che lei era diversa, e quindi loro la odiavano. Comunque, sono riuscito a ritrovarla e a riportarla a casa. E il giorno dopo, a scuola, ho fatto a botte con il ragazzo che avevo visto alla loro testa. Ci ho fatto a botte e gli ho spezzato un braccio, e credo di avergli rotto anche qualche dente, non so bene. E avevo intenzione di fare a botte anche con gli altri, solo che mi sono trovato in un mare di guai, e allora mi sono reso conto che era meglio smetterla, altrimenti avrebbero scoperto tutto quanto, gli insegnanti e le autorità in genere, voglio dire, sarebbero andati da mia madre a lamentarsi di me, e allora avrebbero scoperto come stava e l'avrebbero portata via. Così, ho fatto finta di essere pentito, e ho detto ai professori che non l'avrei fatto più, e loro mi hanno punito per aver fatto a botte, e io ho continuato a star zitto. Però, vedi, sono riuscito a proteggerla. Nessuno sapeva nulla, a parte quei ragazzi, e loro sapevano benissimo quello che avrei fatto se dicevano qualcosa: sapevano che la prossima volta li avrei ammazzati. Non mi sarei accontentato di far male e basta. Poi, dopo un po’ di tempo, lei ha ricominciato a star meglio. E nessuno ha mai saputo niente, mai. «Ma dopo quella storia ho smesso di fidarmi più dei ragazzini che degli adulti. A fare certe cattiverie ci si accaniscono proprio come i grandi. Quindi non mi sono stupito di quel che hanno fatto quelli di Ci'gazze. «Ma sono stato contento quando sono arrivate le streghe». Tornò a sedersi, dando le spalle a Lyra, e sempre evitando di guardarla in faccia si passò la mano sugli occhi. Lei fece finta di non vedere. «Will» disse, «quello che hai detto di tua madre... e poi Tullio, quando lo hanno preso gli Spettri... e quando ieri hai detto che pensavi che gli Spettri venissero dal tuo mondo...» «Sì. Perché non ha proprio senso, quello che le stava succedendo. Lei non è matta. Quei ragazzini potevano pensare che fosse una pazza, ridere di lei e cercare di farle del male, ma avevano proprio torto; lei non è matta per niente. Solo che aveva paura di cose che io non riuscivo a vedere. E si trovava a dover fare delle cose che sembravano assurde, di cui un altro non riusciva proprio a capire lo scopo o il senso, ma lei invece chiaramente sì. Come quando doveva contare tutte quante le foglie, o Tullio ieri che toccava le pietre del muro. Magari era un modo di mettere fuori strada gli Spettri. Se loro davano le spalle a qualcosa di spaventoso che avevano dietro, e cercavano di interessarsi sul serio alle pietre e al modo in cui combaciavano, o alle foglie di un certo cespuglio, insomma, come se... se solo fossero riusciti a costringersi a trovare davvero importante una cosa del genere, allora si sarebbero salvati. Non lo so. Sembra che sia così. C'erano anche delle cose reali, concrete, per lei, di cui avere paura, come quegli uomini che sono venuti per derubarci, ma insieme e accanto a esse c'era anche dell'altro. E quindi magari ce li abbiamo anche noi nel mio mondo, gli Spettri, solo che non riusciamo a vederli e non abbiamo un nome con cui chiamarli, ma esistono, e continuano a cercare di attaccare mia madre. È per questo che sono stato tanto contento ieri quando l'aletiometro ha detto che stava bene». Il respiro gli si era accelerato, e la mano destra aveva afferrato il manico del coltello, sempre infilato nel fodero. Lyra tacque, e Pantalaimon si tenne fermo e tranquillo. «Quand'è che hai capito che dovevi andare in cerca di tuo padre?» chiese lei dopo un po’ di tempo. «Molto tempo fa» le rispose Will. «Facevo sempre finta che lui fosse tenuto prigioniero e io lo aiutassi a scappare. Facevo dei lunghi giochi di questo genere, da solo, che duravano giorni e giorni di seguito. O magari lui era su un'isola deserta, e io navigavo fin laggiù e lo riportavo a casa. E allora lui avrebbe saputo perfettamente cosa fare per ogni cosa, e specialmente per mia madre, e lei sarebbe stata bene e lui si sarebbe occupato di lei e di me, e io avrei potuto andare a scuola e basta, avere degli amici, avrei avuto una madre, e anche un padre. E così, io mi dicevo sempre che quando fossi stato grande sarei andato in cerca di mio padre... e mia madre diceva sempre che io avrei dovuto ricoprirmi del manto di mio padre. Lei lo diceva per farmi star bene. Io non capivo cosa voleva dire, ma sembrava una cosa importante». «Ma non avevi degli amici?» «E come avrei potuto?» rispose lui, semplicemente stupito. «Gli amici... Sono persone che vengono a casa tua e conoscono i tuoi genitori e... Qualche volta può essere capitato che un ragazzo mi invitasse da lui, e io posso esserci andato o no, ma non ho mai potuto ricambiare l'invito. E quindi non ho mai avuto degli amici, in realtà. Mi sarebbe piaciuto... avevo la mia gatta» proseguì. «Spero che stia bene, ora. Spero che ci sia qualcuno che si occupa di lei...» «E l'uomo che hai ucciso?» chiese Lyra, il cuore che le batteva forte. «Chi era?» «Non lo so. Se l'ho ucciso, be’, non me ne dispiace. Se l'è meritato. Erano in due. Continuavano a venire a casa mia e a tormentare mia madre, fino a che lei non è stata ripresa dalle sue paure, e peggio che mai. Volevano sapere tutto di mio padre, e non si decidevano a lasciarla in pace. Non sapevo bene se erano della polizia o che altro. All'inizio ho pensato che facessero parte di una banda, o qualcosa del genere, e che credessero che mio padre avesse, che so? rapinato una banca e nascosto il bottino. Ma quelli non volevano soldi; cercavano delle carte. Volevano delle lettere che erano state spedite da mio padre. Un giorno sono entrati in casa mia di nascosto, e allora ho capito che sarebbe stato meno pericoloso se mia madre fosse andata a stare da qualche altra parte. Non è che potevo andare alla polizia, capisci, a chiedere aiuto, perché si sarebbero portati via mia madre. Non sapevo proprio che fare. «E così alla fine l'ho chiesto a una vecchia signora che era stata la mia maestra di pianoforte. Era l'unica persona a cui sono riuscito a pensare. Le ho chiesto se poteva ospitare mia madre, e l'ho portata lì. Penso che si occuperà di lei come si deve. Comunque, io sono tornato a casa a prendere quelle lettere, perché sapevo dove le teneva, e quegli uomini sono ritornati a cercare, e sono entrati un'altra volta in casa. Era tarda notte, o le prime ore del mattino. Io mi ero nascosto in cima alle scale, e allora Moxie, la mia gatta Moxie, be’, è uscita fuori dalla mia camera da letto e io non l'ho vista, e neppure quell'uomo, e quando io mi ci sono buttato addosso lei lo ha fatto inciampare e lui è caduto fino in fondo alle scale... «E io sono scappato via di corsa. Tutto qui. Quindi, non è che io volessi ucciderlo, ma non mi dispiace se l'ho fatto. Sono scappato via e sono venuto a Oxford, e poi ho trovato quella finestra. E questo è successo solo perché ho notato quell'altra gattina e mi sono fermato a guardare quello che faceva, perché è stata lei la prima a trovare la finestra. Se non l'avessi notata... O se Moxie non fosse uscita fuori dalla camera da letto proprio in quel momento...» «Già» disse Lyra, «hai avuto fortuna. Io e Pan stavamo pensando proprio adesso, a come sarebbero andate le cose se non ci fossimo nascosti nell'armadio del salotto privato, al Jordan, e non avessimo visto il Maestro mettere il veleno nel vino. Niente di tutto questo sarebbe successo, anche così...» Restarono entrambi in silenzio sulla roccia coperta di muschio, nella luce obliqua del sole in mezzo ai vecchi pini, e pensarono ai tanti piccoli eventi casuali che avevano cospirato a condurli fino a quel posto. Ognuno di quei piccoli eventi avrebbe potuto svolgersi in maniera diversa. In un altro mondo, forse, un altro Will non aveva notato la finestra di Sunderland Avenue, e aveva continuato a vagabondare, sempre più stanco e perduto, verso le Midlands, fino a che non l'avevano preso. E in un altro mondo un altro Pantalaimon aveva persuaso un'altra Lyra a non rimanere nel salotto privato, e un altro Lord Asriel era stato avvelenato, e un altro Roger era rimasto vivo per giocare con un'altra Lyra per sempre sui tetti e nei vicoli di un'altra immutabile Oxford. Poco dopo, Will si sentì abbastanza in forze da riprendere il cammino, e avanzarono insieme lungo il sentiero, con la grande foresta tranquilla tutto attorno a loro. Viaggiarono ancora per tutta la giornata, riposando, avanzando, riposando di nuovo, mentre gli alberi si diradavano e il terreno andava lasciando il posto un poco alla volta alla roccia. Lyra controllò l'aletiometro: “Continua, avanti” disse; “questa è la direzione giusta”. A mezzogiorno giunsero a un villaggio che gli Spettri avevano lasciato indisturbato; capre al pascolo sui fianchi della collina e un ciuffo di alberi di limone che ombreggiava il terreno petroso; dei bambini che giocavano presso il ruscello corsero gridando a chiamare le madri alla vista di quella ragazza dagli abiti laceri, del ragazzo dal viso pallido e gli occhi accesi con la camicia macchiata di sangue e dell'elegante levriero che camminava accanto a loro. Gli adulti si rivelarono diffidenti, ma disposti a vendere pane, formaggio e frutta in cambio di una delle monete d'oro di Lyra. Le streghe si tennero alla larga, pur se entrambi i ragazzi sapevano bene che sarebbero state lì in un istante se appena si fosse manifestato un pericolo. Dopo un altro po’ di contrattazioni con Lyra, una vecchia vendette loro anche due otri di pelle di capra e una bella camicia di lino, così che Will poté togliersi, con grande sollievo, la maglietta sudicia, lavarsi nelle gelide acque del torrente e poi stendersi ad asciugarsi sotto il sole ardente. Rinfrancati, ripresero la marcia. Il territorio si era fatto più aspro; per riposarsi dovevano cercare l'ombra delle rocce, non c'erano più le vaste chiome degli alberi, e il terreno su cui camminavano bruciava sotto le suole delle scarpe. Pesante, il sole feriva loro gli occhi. Si arrampicarono muovendosi sempre più piano, e quando il sole toccò il bordo dei monti e videro una valletta aprirsi ai loro piedi, decisero di non continuare oltre. Discesero il pendio verso la valle, rischiando più d'una volta di scivolare rovinosamente, e poi dovettero aprirsi la strada fra cespugli di rododendro nano, dalle scure foglie lucenti e i ciuffi di fiori vermigli appesantiti dal ronzio delle api, prima di uscire, nell'ombra della sera, su un prato selvatico lungo un ruscelletto. L'erba arrivava al ginocchio, fitta di fiordalisi, genziane e cinquefoglie. Will bevve avidamente al ruscello, e si stese a terra. Non riusciva a star sveglio, ma neanche a dormire. Gli girava la testa, tutto gravava come una bruma di stranezza, e la mano gli doleva e pulsava forte. E, peggio ancora, aveva ripreso a sanguinare. Serafina la osservò, mise delle altre erbe sulla ferita e legò la benda di seta più stretta che mai, ma questa volta il suo viso era turbato. Lui non volle far domande, perché non sarebbe servito a nulla. Era chiaro che l'incantesimo non aveva funzionato, e vedeva bene che anche lei l'aveva capito. Al cadere dell'oscurità si rese conto che Lyra era venuta a sdraiarsi lì vicino, e poco dopo udì il leggero rumore di un gatto che faceva le fusa. Pantalaimon, in forma appunto di gatto, sonnecchiava con le zampine ripiegate a non più di mezzo metro da lui, e Will bisbigliò. «Pantalaimon?» Gli occhi del daimon si aprirono. Lyra non si mosse. Pantalaimon bisbigliò: «Sì?» «Pan, sto per morire?» «Le streghe non permetteranno che tu muoia. E neppure Lyra». «Ma l'incantesimo non ha funzionato. Continuo a perdere sangue. Non me ne può esser rimasto molto altro da perdere. E ha ricominciato a sanguinare, e non vuol fermarsi. Ho una gran paura...» «Lyra non crede che tu abbia paura». «Davvero?» «Lei pensa che tu sia il più coraggioso combattente che abbia mai visto, che tu sia valoroso quanto Iorek Byrnison». «Immagino che sia meglio che cerchi di non far vedere che ho paura, allora» disse Will. Restò in silenzio per un minuto o due, e poi disse: «Io credo che Lyra sia più coraggiosa di me. Penso che sia la migliore amica che abbia mai avuto». «Lei pensa lo stesso di te» bisbigliò il daimon. Poco dopo Will chiuse gli occhi. Lyra rimase distesa, immobile, ma con gli occhi spalancati nel buio; e il cuore le batteva forte. Quando Will tornò alla consapevolezza, il buio era ormai completo e la mano gli faceva più male che mai. Si tirò su a sedere, con cautela: vide un fuoco acceso non lontano, e Lyra che cercava di tostarvi del pane con un bastoncino forcuto. C'erano anche un paio di uccelli ad arrostire su degli spiedi, e quando Will venne a sedersi lì vicino, Serafina Pekkala atterrò accanto a lui. «Will» disse, «prima di mangiare, mastica queste». Gli diede una manciata di foglie morbide e amare che assomigliavano alla salvia; lui le masticò in silenzio e si costrinse a mandarle giù. Erano astringenti, ma poi si sentì più sveglio e meno infreddolito, e complessivamente meglio. Mangiarono gli uccelli arrostiti, condendoli con succo di limone, e un'altra strega portò loro dei mirtilli che aveva trovato alla fine del letto ghiaioso del torrente. Poi le streghe si riunirono attorno al fuoco. Parlarono piano: alcune di loro si erano levate ad alta quota, in ricognizione, e una aveva visto un pallone lontano, sul mare. Lyra si tirò su a sedere di colpo. «Il pallone del signor Scoresby?» chiese. «Dentro c'erano due uomini, ma era troppo lontano per vedere chi fossero. Dietro di loro si stava formando una tempesta». Lyra batté le mani. «Se sta arrivando il signor Scoresby» disse, «potremo volare, Will! Oh, spero proprio che sia lui! Non ho avuto la possibilità di salutarlo, ed è stato così gentile... vorrei poterlo rivedere, davvero...» La strega Juta Kamainen era in ascolto, e al pettirosso-daimon posato sulla sua spalla brillarono gli occhi, perché sentir nominare Lee Scoresby le aveva fatto tornare in mente la ricerca per cui era partito. Era la strega che aveva amato Stanislaus Grumman, quella di cui quest'ultimo aveva rifiutato l'offerta d'amore, la strega che Serafina Pekkala aveva condotto in questo mondo per impedirle di ucciderlo nel loro. Serafina avrebbe potuto rendersene conto, ma in quella accadde qualcos'altro: lei alzò la mano e sollevò la testa, come fecero tutte le altre streghe. Will e Lyra sentirono, debolissimo, verso nord, il grido di un uccello notturno, ma non era un uccello. Le streghe riconobbero in esso immediatamente un daimon. Serafina Pekkala si alzò in piedi e fissò gli occhi attenti nella volta celeste. «Penso che sia Ruta Skadi» disse. Rimasero immobili, le teste inclinate verso il largo silenzio dell'aria, tendendo l'orecchio. Poi si sentì un altro grido, già più vicino, e un terzo; e al sentirlo, tutte le streghe afferrarono i loro rami e balzarono in aria. Tutte salvo due, in realtà, che restarono lì vicine, le frecce incoccate, a proteggere Will e Lyra. Da qualche parte, nel buio là sopra, si stava svolgendo una lotta. E passò qualche secondo soltanto, o così parve, prima che si sentisse l'impeto del volo, il sibilo delle frecce, i grugniti e le grida di voci levate a esprimere pena o rabbia, o comandi. E poi, con un urto talmente improvviso che non ebbero neanche il tempo di fare un salto, cadde dal cielo un essere vivente, ai loro piedi: una bestia di pelle cuoiosa e pelliccia arruffata in cui Lyra riconobbe un demone delle falesie, o qualcosa di simile. Il tonfo era stato duro, e dal fianco gli sporgeva una freccia, ma ugualmente si rialzò barcollando e scattò contro Lyra, sgraziato e maligno. Le streghe non poterono colpirlo, perché c'era Lyra sulla linea di tiro, ma Will arrivò per primo, e con il coltello sferrò un fendente di rovescio, e il capo di quella creatura si staccò e rotolò un paio di volte per terra. L'aria gli uscì dai polmoni con un gorgoglìo, e la bestia cadde morta. Tornarono tutti a guardare in alto, perché la lotta si stava abbassando, e la vampa del fuoco levandosi verso il cielo mostrò rapidi mulinelli di seta nera, pallide membra, aghi verdi di pino e cuoio scabioso marrone o grigiastro. Come facessero le streghe a restare in equilibrio in quelle subitanee virate, fermate e accelerazioni fulminee, per non parlare di mirare e scagliare le frecce, era ben al di là di quanto Will potesse capire. Un altro demone delle falesie, e poi un terzo, caddero nel ruscello o sulle rocce vicine, morti stecchiti; e gli altri fuggirono nel buio, tra sibili e strida, verso nord. Pochi momenti dopo, Serafina Pekkala atterrò con le sue streghe, e un'altra: una strega bellissima, dagli occhi selvaggi e i capelli neri, con le guance arrossate di rabbia e di eccitazione. La nuova strega vide il demone delle falesie decapitato e sputò. «Non dal nostro mondo» disse, «e neppure da questo. Schifosi abominii. Ce ne sono migliaia, e si riproducono come mosche... E questa chi è? La bambina Lyra? E il ragazzo?» Lyra ricambiò il suo sguardo inespressivo, anche se percepì un accelerarsi dei battiti del cuore, perché ogni nervo di Ruta Skadi viveva così brillantemente da eccitare un brivido di consonanza in tutti coloro che l'avvicinavano. Poi la strega si rivolse a Will, e anche lui sentì lo stesso formicolio d'intensità, ma come Lyra controllò l'espressione del viso. Aveva ancora il coltello in mano, ed ella vide come lo aveva usato, e sorrise. Lui lo ficcò nel terreno per pulirlo del sangue di quell'essere immondo, e poi lo sciacquò nel ruscello. Ruta Skadi stava dicendo: «Serafina Pekkala, sto imparando tante di quelle cose; tutto ciò che è vecchio muta, o muore, o si svuota. Ho fame...» Mangiò come un animale, lanciandosi sui resti degli uccelli arrostiti, ficcandosi in bocca manciate di pane, buttandoli giù con gran sorsi d'acqua chiara del ruscello. Mentre lei mangiava, alcune streghe portarono via il demone delle falesie morto e riattizzarono il fuoco, e poi stabilirono i turni di guardia. Le altre vennero a sedersi vicino a Ruta Skadi, ad ascoltare quel che lei aveva da dire. Lei raccontò cosa era accaduto quando si era alzata in volo per raggiungere gli angeli, e poi del suo volo verso la fortezza di Lord Asriel. «Sorelle, è il più grande castello che possiate immaginare: grandi bastioni di basalto levati verso il cielo, con larghe strade provenienti da ogni direzione, e su di esse carichi di esplosivi, di cibo, di acciaio per corazze; ma come ha potuto fare tanto? Io credo che debba averlo preparato per lunghissimo tempo, per eoni interi. Stava già preparandolo prima che noi nascessimo, sorelle, malgrado sia tanto più giovane... ma come può esser possibile, questo? Non lo so. Non riesco a capire. Io credo che lui comandi il tempo, che lo faccia scorrere lento o veloce secondo la sua volontà. «E alla sua fortezza stanno giungendo guerrieri d'ogni specie, da tutti i mondi. Uomini e donne, sì, e spiriti guerrieri, anche, e creature armate quali non ne avevo mai viste: lucertole e gorilla, enormi uccelli dagli speroni avvelenati, e creature troppo bizzarre perché io potessi anche solo indovinarne il nome. Anche in altri mondi vi sono streghe, sorelle; lo sapevate? Ho parlato con streghe di mondi come il nostro, ma profondamente diversi, perché tali streghe non vivon più a lungo dei nostri umani dalla breve vita, e fra di loro vi sono anche degli uomini, uomini-strega che volano come noi...» Le streghe del clan di Serafina ascoltavano il racconto con un misto di reverenza, incredulità e paura. Ma Serafina le credeva e la spinse a continuare. «Hai potuto vedere Lord Asriel? Hai potuto giungere fino a lui?» «L'ho fatto, sì, e non è stato facile, perché lui vive al centro di tanti e tanti cerchi d'attività, e li dirige tutti. Ma mi sono resa invisibile, e ho trovato la strada per la sua camera più segreta, quando lui si preparava per andare a dormire». Ogni strega sapeva quel che era accaduto subito dopo, ma né Will né Lyra se lo sognavano neppure. Così Ruta Skadi non ebbe alcun bisogno di parlarne e proseguì: «E allora gli ho chiesto perché stava radunando tutte quelle forze e se era vero ciò che avevo inteso della sua sfida all'Autorità, e lui si è messo a ridere. «“Dunque si parla di questo, in Siberia?” mi ha chiesto, e io gli ho risposto di sì, e anche a Svalbard, e in ogni regione del nord, del nostro nord; e gli ho detto del nostro patto, e di come avevo lasciato il nostro mondo per cercarlo e scoprire la verità. «E lui ci ha invitato a unirci a lui, sorelle. A unirci al suo esercito contro l'Autorità. Avrei voluto con tutto il mio cuore poter prendere l'impegno per tutte noi, lì, subito, in quel momento; avrei lanciato il mio clan nella guerra con cuore felice. Lui mi ha mostrato che ribellarsi è cosa retta e giusta, se si considera tutto quel che gli agenti dell'Autorità hanno fatto in suo nome... Ho pensato ai bambini di Bolvangar, e alle altre terribili mutilazioni che ho visto nelle nostre terre meridionali; e lui mi ha narrato di molti altri orrendi atti di crudeltà eseguiti in nome dell'Autorità; di come in certi mondi usino imprigionare le streghe, sorelle, per poi bruciarle vive, sì, streghe proprio come noi... «Mi ha aperto gli occhi. Mi ha mostrato cose che non avevo mai visto, crudeltà e orrori commessi sempre in nome dell'Autorità, sempre intesi a sopprimere tutto quel che c'è di gioioso e di sincero nella vita. «Oh, sorelle, anelavo a gettare me stessa e l'intero mio clan nella gran causa! «Però sapevo di dover consultare voi, per prima cosa, e poi di dover tornare in volo fino al nostro mondo, e parlare con Ieva Katsu e Reina Miti e le altre Regine dei clan delle streghe. «Così, nuovamente invisibile, ho lasciato la sua camera, ritrovato il mio ramo di pino e ripreso il mio volo. Ma, prima che mi fossi allontanata di molto, un gran vento mi ha colto e trascinato in alto, verso le montagne, e ho dovuto cercar rifugio in cima a un'erta scoscesa. E, sapendo quali sono le creature che vivono sulle falesie, mi sono resa invisibile un'altra volta, e nel buio ho sentito delle voci. «Mi ero imbattuta, a quanto sembra, nel luogo dove ha il nido il più vecchio di tutti i demoni delle falesie. Era cieco, e gli stavano portando del cibo: qualche carogna puzzolente, proveniente da molto più in basso. E insieme gli chiedevano consiglio. «“Nonno” hanno detto, “a quanto tempo fa risalgono i tuoi ricordi?” «“Tanto, tanto tempo fa. Molto prima degli esseri umani” è stata la sua risposta, e la sua voce era tenue, fessa e molto debole. «“E vero che la più grande battaglia mai concepita dovrà aver luogo fra poco, nonno?” «“Sì, bambini” ha detto lui. “Una battaglia più grande persino di quella dell'ultima volta. Un gran bel festino per tutti noi. Quelli saranno giorni d'abbondanza e di gioia per noi mangiacarogne di tutti i mondi”. «“E chi vincerà, nonno? Riuscirà Lord Asriel a sconfiggere l'Autorità?” «“L'armata di Lord Asriel conta milioni di guerrieri” ha detto loro l'antico demone delle falesie, “riuniti da tutti quanti i mondi. È un'armata più grande di quella che un tempo affrontò l'Autorità, e meglio condotta. Quanto alle forze dell'Autorità, ecco, esse sono cento volte tanto. Ma l'Autorità è vecchia di epoche intere, più vecchia, e di molto, persino di me, bambini miei, le sue truppe sono piene di paura, e quelle che non hanno paura sono troppo arroganti e sicure di sé. Sarà uno scontro molto incerto, ma dovrebbe finire per vincere Lord Asriel, perché è appassionato e audace, e crede fermamente che la sua causa è giusta. Salvo che per una cosa, bimbi miei. Egli non ha Esahettr. Senza Esahettr, lui e tutte le sue forze andranno alla sconfitta. E noi allora banchetteremo per anni, bimbi miei!” «E rise, e rosicchiò quel vecchio osso puzzolente che gli avevano portato, e tutti gli altri strillarono di gioia. «Voi potete bene immaginare quanto io mi sia sforzata di tender l'orecchio per scoprire qualche altro dettaglio su questo Esahettr, ma tutto ciò che sono riuscita a sentire, al di sopra dell'ululato del vento, è stata la domanda di uno dei giovani demoni delle falesie: “Ma se Lord Asriel ha bisogno di Esahettr, perché non lo chiama?” «E il vecchio abominio ha detto: “Lord Asriel non sa niente di Esahettr; non più di quanto ne sappia tu stesso, figliolo! Questo è il bello! Ridete forte e a lungo...” «Ma mentre cercavo di avvicinarmi di più a quegli schifosi per sentire qualcos'altro, se c'era, la mia facoltà di rendermi invisibile è venuta meno, sorelle, e non sono riuscita a mantenermi ancora in quello stato. I più giovani hanno notato la mia presenza e si sono messi a urlare, e io sono stata costretta a volar via, ritornando in questo mondo attraverso la porta invisibile a mezz'aria. Uno sciame di loro mi è venuto dietro, e questi morti quaggiù sono gli ultimi di loro. «Ma è chiaro che Lord Asriel ha bisogno di noi, sorelle. Chiunque sia questo Esahettr, Lord Asriel ha bisogno di noi! Vorrei poter tornare da lui già da subito e dirgli: “Non preoccuparti, stiamo arrivando: noi, le streghe del nord, ti aiuteremo a vincere la battaglia...” Decidiamo subito, adesso, Serafina Pekkala, di convocare un grande consiglio di tutte le streghe, di tutti quanti i clan, per fare la guerra!» Serafina Pekkala lanciò uno sguardo a Will, e lui ebbe la sensazione che gli stesse chiedendo una sorta di permesso per qualche cosa. Ma lui non era in grado di offrire nessun tipo di consiglio, e lei tornò a guardare Ruta Skadi. «Noi no» disse. «Il nostro compito ora è di aiutare Lyra, e il suo è quello di guidare Will fino a suo padre. Tu farai bene a tornare alla nostra patria, d'accordo, ma noi dobbiamo restare con Lyra». Ruta Skadi fece un gesto impetuoso con il capo. «Be’, se dovete...» disse. Will si stese a terra, perché la ferita gli doleva, molto più adesso di quando era fresca. Tutta la mano si era gonfiata. Anche Lyra si stese, con Pantalaimon arrotolato attorno al collo, e osservò il fuoco tra le palpebre socchiuse, ascoltando assonnata il mormorio delle streghe. Ruta Skadi risalì di qualche passo il ruscello e Serafina Pekkala la accompagnò. «Ah, Serafina Pekkala, dovresti proprio vedere Lord Asriel» disse piano la Regina di Lettonia. «È il più grande comandante che sia mai esistito. Ha chiaro in mente ogni dettaglio delle sue forze. Immagina quanta audacia ci vuole per dichiarare guerra al creatore! Ma chi può essere, secondo te, questo Esahettr? Com'è possibile che non ne abbiamo mai sentito parlare? E come possiamo convincerlo a unirsi a Lord Asriel?» «Forse non è una persona, sorella. Ne sappiamo appena quanto il giovane demone delle falesie. E magari il vecchio nonno stava ridendo della sua ignoranza. Dal suono della parola, si direbbe che possa significare distruttore di dio. Te n'eri resa conto?» «Ma allora potremmo essere noi, dopotutto, Serafina Pekkala! E se è vero, quanto saranno più potenti le sue forze quando noi ci uniremo finalmente a esse! Ah, anelo al momento in cui le mie frecce potranno uccidere quei demoni di Bolvangar, e di tutte le Bolvangar di tutti i mondi! Sorella, perché lo fanno? In ognuno dei mondi, gli agenti dell'Autorità stanno sacrificando dei bambini al loro dio crudele! Perché? Perché?» «Hanno paura della Polvere» disse Serafina Pekkala, «anche se io di certo non so cosa sia». «E questo ragazzo che avete trovato. Chi è? Da quale mondo proviene?» Serafina Pekkala le disse tutto quel che sapeva di Will. «Non so perché sia importante» concluse, «ma noi siamo al servizio di Lyra. E il suo strumento le dice che questo è il suo compito. E poi, sorella, noi abbiamo cercato di guarire le sue ferite, ma abbiamo fallito. Abbiamo provato l'incantesimo che ferma il sangue, e non ha funzionato. Forse le erbe di questo mondo sono meno potenti di quelle del nostro. Qui fa troppo caldo perché cresca il muschio sanguigno...» «È strano» disse Ruta Skadi. «È della stessa razza di Lord Asriel. Lo hai guardato negli occhi?» «A dire la verità» disse Serafina Pekkala, «non ho osato». Le due Regine sedettero in silenzio accanto al ruscello. Il tempo passò. Alcune stelle tramontarono, altre si levarono; dai dormienti giunse un lieve grido, ma non era che Lyra, nel sogno. Le streghe sentirono il rombo di una tempesta e videro il gioco dei fulmini sul mare e ai piedi dei colli, ma era molto lontano. Più tardi, Ruta Skadi disse: «La ragazza, Lyra. Qual è la parte che dovrebbe recitare? È questa? È importante perché può condurre il ragazzo da suo padre? C'è di più, non è vero?» «Questo è ciò che deve fare adesso. Ma in seguito, sì, molto molto di più. Ciò che si è detto fra le streghe, di questa bambina, è che lei doveva mettere fine al destino. Be’, sappiamo tutte il nome che farebbe capire di cosa si tratta alla signora Coulter, e sappiamo che quella donna lo ignora. La strega che ha torturato sulla nave nei pressi di Svalbard stava per rivelarlo, ma Yambe-Akka l'ha raggiunta in tempo. «Ma sto pensando, adesso, che proprio Lyra potrebbe essere ciò di cui hai sentito nominare da quelle creature, questo Esahettr. Né le streghe né questi esseri angelici, ma quella bambina addormentata: l'arma finale nella guerra contro l'Autorità. Perché altrimenti la signora Coulter si preoccuperebbe tanto di ritrovarla?» «La signora Coulter è stata un'amante di Lord Asriel» disse Ruta Skadi. «Certo, e Lyra è loro figlia... Serafina Pekkala, se io avessi generato una bambina da lui, che strega sarebbe stata! Una Regina fra le Regine!» «Taci, sorella» disse Serafina. «Ascolta... ma cos'è quella luce?» Si alzarono, preoccupate che qualcosa potesse aver superato la loro guardia, e videro un bagliore di luce venire dal punto in cui erano accampati: ma non era la luce del fuoco, non assomigliava neppure da lontano alla luce di un fuoco. Tornarono di corsa fin lì, silenziosamente, le frecce già incoccate agli archi, e poi d'improvviso si fermarono. Tutte le streghe dormivano sull'erba, e dormivano pure Will e Lyra. Ma tutto intorno ai due bambini vi era almeno una dozzina di angeli, lo sguardo abbassato su di loro. E allora Serafina comprese una cosa per la quale le streghe non avevano neppure la parola: l'idea del pellegrinaggio. Comprese la ragione per cui questi esseri potevano attendere migliaia di anni e viaggiare per distanze enormi con l'unico scopo di esser vicini a qualcosa di importante, e come si sarebbero sentiti differenti per tutto il resto del tempo, per essere stati per un breve momento alla sua presenza. Era questo l'aspetto di quelle creature, adesso, di quei bellissimi pellegrini di luce rarefatta, in piedi intorno alla ragazzina dalla faccia sporca e la gonna scozzese e al ragazzo dalla mano ferita che si accigliava nel sonno. Qualcosa si mosse attorno al collo di Lyra. Pantalaimon, in forma di candido ermellino, aprì gli occhi neri, assonnato, e si guardò attorno senza paura. In seguito, Lyra l'avrebbe ricordato come un sogno. Pantalaimon sembrò accettare l'omaggio come dovuto a Lyra, e poco dopo tornò ad acciambellarsi e chiuse gli occhi. Infine, una di quelle creature dispiegò al massimo le ali. Gli altri, vicini com'erano, fecero lo stesso, e le ali si penetrarono reciprocamente senza la minima resistenza, passando le une attraverso le altre come luce attraverso la luce, fino a che non vi fu tutto un cerchio radioso attorno ai due dormienti sull'erba. Poi gli osservatori si levarono in aria, uno alla volta, alzandosi come fiamme nel cielo, e crescendo nel contempo in dimensioni, fino a divenire immensi; ma erano già molto distanti, e muovevano, come stelle vaganti, verso il nord. Serafina e Ruta Skadi balzarono sui loro rami di pino e li seguirono in alto, ma vennero rapidamente lasciate indietro. «Erano uguali alle creature che hai visto tu, Ruta Skadi?» chiese Serafina mentre rallentavano il volo, osservando ancora quelle fiamme luminose rimpicciolire verso l'orizzonte. «Più grandi, credo, ma dello stesso tipo. Non hanno carne, hai visto? Sono fatti soltanto di luce. I loro sensi devono esser diversi dai nostri... Serafina Pekkala, ti lascerò, adesso, per chiamare tutte le streghe del nord all'unione. Quando ci rivedremo, sarà tempo di guerra. Fa’ buon viaggio, mia cara...» Si abbracciarono a mezz'aria, e poi Ruta Skadi si voltò e accelerò verso sud. Serafina la guardò allontanarsi, e si voltò per vedere l'ultimo bagliore degli angeli svanire in lontananza. Non sentiva altro che compassione per quei grandi osservatori. Quanto dovevano sentirne la mancanza, non poter mai sentire la terra sotto i piedi, o il vento tra i capelli, o il pizzicore della luce delle stelle sulla pelle nuda! E spezzò un ramoscello del ramo di pino che usava per volare, e annusò l'acuto odore di resina con avido piacere prima di tornar piano in volo per unirsi alle compagne addormentate sull'erba. Quattordici La trincea di Alamo Lee Scoresby guardò giù verso il placido oceano alla sua sinistra e la verde costa sulla destra, e poi alzò una mano a proteggersi gli occhi dal sole per cercare qualche segno di vita umana. Erano passati un giorno e una notte da quando avevano lasciato l'estuario dello Jenisei. «E questo è dunque un nuovo mondo?» «Nuovo per coloro che non vi sono nati» disse Stanislaus Grumman. «Vecchio tanto quanto il suo, o il mio, in caso contrario. Ciò che ha fatto Asriel ha buttato all'aria ogni cosa, signor Scoresby, ha scosso tutto in maniera più profonda di quanto non sia mai accaduto finora. Quelle aperture, quelle finestre di cui le ho parlato, ora danno su luoghi del tutto inattesi. È difficile orientarsi e navigarvi, ma questo che abbiamo è un buon vento. «Nuovo o vecchio che sia, quello laggiù è uno strano mondo» disse Lee. «Sì» disse Stanislaus Grumman. «È un mondo strano, anche se c'è qualcuno, senza dubbio, che vi si sente perfettamente a casa». «Sembra vuoto» osservò Lee. «Non lo è. Al di là di quella penisola troverà una città che un tempo era ricca e potente. Ed è ancora abitata dai discendenti dei mercanti e dei nobili che l'hanno costruita, anche se ha dovuto affrontare dei tempi ben duri negli ultimi trecento anni...» Pochi minuti dopo, mentre il pallone continuava ad avanzare sospinto dal vento, Lee avvistò prima un faro, quindi la curva di un frangiflutti di pietra, e poi ancora le torri, le cupole e i tetti di colore marrone-rossiccio di una splendida città disposta attorno a una baia, con un sontuoso edificio simile a un teatro d'opera in mezzo a un rigoglioso giardino, e ampi viali con alberghi eleganti e stradine dove alberi in fiore facevano ombra ai balconi. Grumman aveva ragione: c'era gente, laggiù. Ma, mano a mano che il vento li spinse più vicini, Lee ebbe la sorpresa di vedere che erano tutti bambini. Non c'era in vista neppure un adulto. I bambini erano intenti a giocare sulla spiaggia, correvano dentro e fuori dai caffè, mangiavano, bevevano, raccoglievano borse piene di ogni tipo di beni da case e negozi. C'era un gruppo di ragazzi che faceva a botte, una ragazza dai capelli rossi che li incitava e un ragazzino che tirava sassi per rompere le finestre di un edificio vicino. Era come un campo giochi grande quanto tutta una città, senza neppure un insegnante in vista; era un mondo di bambini. Ma non erano affatto le sole presenze. Lee dovette strofinarsi gli occhi la prima volta che li vide, ma non potevano esservi dubbi: delle colonne di bruma... o di qualcosa di più tenue ancora della bruma... un ispessimento dell'aria... Qualunque cosa fossero, la città ne era piena; vagavano lungo i viali, entravano nelle case, si raccoglievano nelle piazze e nei cortili. I bambini si muovevano in mezzo a essi, senza vederli. Ma non senza esserne visti. Più si addentravano nel cielo sovrastante la città, e più Lee poté osservare il comportamento di quelle forme. Gli fu chiaro che almeno alcuni fra i bambini suscitavano il loro interesse, e che anzi ce n'erano certi che seguivano in tutti i loro movimenti: erano i bambini più grandicelli, quelli che, per quanto Lee poteva vedere con il cannocchiale, erano proprio sull'orlo dell'adolescenza. C'era un ragazzo, un giovinetto alto con una folta chioma di capelli neri, che era tanto fittamente circondato da quegli esseri trasparenti, che gli stessi contorni della sua figura parevano luccicare incerti nell'aria. Erano come mosche attorno a un pezzo di carne. E il ragazzo non ne aveva la minima idea, anche se di tanto in tanto magari si strofinava gli occhi o scuoteva il capo come per schiarirsi lo sguardo. «Ma cosa diavolo sono quelle cose?» chiese Lee. «La gente li chiama Spettri». «E cosa fanno, di preciso?» «Ha mai sentito parlare dei vampiri?» «Be’, ho sentito delle storie». «Gli Spettri fanno qualcosa di molto simile a quello che i vampiri fanno con il sangue; solo che il loro cibo è l'attenzione. Un interesse consapevole e informato verso il mondo. L'immaturità dei bambini è per loro assai meno attraente». «Proprio l'opposto di quei diavoli di Bolvangar, quindi». «Al contrario. L'Intendenza per l'Oblazione e gli Spettri dell'Indifferenza sono entrambi ammaliati da questa grande verità a proposito degli esseri umani: che l'innocenza è diversa dall'esperienza. L'Intendenza per l'Oblazione teme e odia la Polvere, mentre gli Spettri banchettano con essa, ma è sempre e comunque dalla Polvere che sono ossessionati». «Si sono raccolti attorno a quel ragazzino qua sotto...» «Sta diventando grande. Ben presto lo attaccheranno, e allora la sua vita diverrà nient'altro che vuoto e indifferente dolore. Il suo destino è segnato». «Per amor del cielo! Ma non possiamo salvarlo?» «No. Gli Spettri arriverebbero subito a sopraffare anche noi. Finché siamo quassù, non possono toccarci; tutto ciò che possiamo fare è guardare e volare via». «Ma dove sono gli adulti? Non vorrà mica dirmi che tutto il mondo è pieno di bambini soli, abbandonati?» «Quei bambini sono i cosiddetti orfani degli Spettri. Ce ne sono parecchie bande, in questo mondo. Se ne vanno in giro, vivendo di quel che riescono a trovare quando gli adulti fuggono da un certo posto. E di roba da trovare ce n'è in abbondanza, come lei può vedere. Non fanno la fame. Si direbbe proprio che una moltitudine di Spettri abbia invaso questa città, e gli adulti siano andati in luoghi più sicuri. Ha notato quanto poche siano le imbarcazioni rimaste nel porto? Ai bambini non succederà nulla di male». «Tranne che a quelli più grandi. Come quel povero ragazzino quaggiù...» «Signor Scoresby, questo è il modo in cui funziona questo mondo. E se vuol mettere fine alla crudeltà e all'ingiustizia quel che deve fare è condurmi più avanti. Io ho un lavoro da compiere». «A me sembra proprio...» disse Lee, cercando attentamente le parole, «che il posto per combattere la crudeltà sia quello in cui la si trova, e il posto in cui si deve dare aiuto sia quello in cui se ne vede la necessità. O forse mi sbaglio, dottor Grumman? Io sono solo un aeronauta ignorante. Sono così maledettamente ignorante che quando mi hanno detto che gli sciamani avevano il dono di poter volare ci ho creduto, per esempio. Eppure, ecco qui uno sciamano che non ce l'ha». «Oh, ma guardi che io questo dono ce l'ho». «Ma scusi, come può sostenerlo?» Il pallone si stava abbassando e il suolo si avvicinava veloce. Una torre quadrata di pietra si levava direttamente sul loro cammino, e Lee non sembrava essersene accorto. «Avevo bisogno di volare» disse Grumman, «e quindi ho convocato lei, ed eccomi qua: sto volando». Era assolutamente consapevole del pericolo che stavano correndo, ma si astenne dal dubitare che lo fosse anche l'aeronauta. E, con perfetta scelta dei tempi, Lee Scoresby si sporse da un lato della cesta e tirò la corda di una delle borse di zavorra. La sabbia ne fluì rapidamente fuori, e il pallone si sollevò dolcemente superando la cima della torre di forse un paio di metri. Una dozzina di corvi, disturbati, si levarono in volo gracchiando attorno a loro. «Immagino di sì» disse Lee. «Certo che c'è qualcosa di strano nei suoi atteggiamenti, dottor Grumman. Le è mai capitato di trascorrere un periodo fra le streghe?» «Sì» disse Grumman. «E anche fra gli Accademici, e fra gli spiriti. Ho trovato follia dappertutto, ma in ognuna delle sue correnti vi era qualche granello di saggezza. Indubbiamente, di saggezza ce n'è molta di più, e io ho mancato di riconoscerla. La vita è dura, signor Scoresby, ma ugualmente noi ci aggrappiamo a essa». «E questo viaggio che stiamo facendo cos'è? Follia o saggezza?» «La più grande saggezza che io conosca». «Mi ripeta qual è il suo proposito: lei vuol trovare il portatore di questa lama sottile, e a quel punto?» «Gli dirò qual è il suo compito». «E che di questo compito fa parte proteggere Lyra» gli ricordò l'aeronauta. «Ci proteggerà tutti quanti». Continuarono a volare, e ben presto la città fu alle loro spalle, non più in vista. Lee controllò i suoi strumenti. L'ago della bussola continuava a girare a casaccio, ma l'altimetro funzionava con precisione, per quel che poteva giudicare lui, e mostrava che si trovavano a galleggiare più o meno a trecento metri sopra la costa, muovendosi parallelamente a essa. Un po’ più avanti si levava tra la bruma una fila di verdi colline, e Lee fu contento di aver provveduto a munirsi di un bel po’ di zavorra. Ma quando fece il suo solito controllo del giro dell'orizzonte, sentì un lieve strappo al cuore. Lo aveva sentito anche Hester, che drizzò le orecchie e si voltò, così che uno dei suoi occhi castano dorati gli si fissò dritto in viso. Lui la sollevò e se l'infilò nel soprabito all'altezza del petto, e tornò ad aprire il cannocchiale. No, non si era sbagliato. Lontano, verso sud (se poi davvero era sud, la direzione da cui erano venuti) c'era un altro pallone che galleggiava nella foschia. Tra l'offuscamento dovuto al calore e la distanza era impossibile coglierne i dettagli, ma l'altro pallone era più grosso, e volava più in alto. Lo aveva visto anche Grumman. «Nemici, signor Scoresby?» chiese, schermandosi gli occhi per sbirciare in quella luce perlacea. «Non può esserci dubbio. Sono incerto se mollare zavorra e andare ancora più su, in modo da prendere più vento o abbassarmi per essere meno visibile. E ringrazio il cielo che quello lì non sia uno zeppelin; ci raggiungerebbero nel giro di qualche ora. No, maledizione, dottor Grumman, andrò in alto, perché se fossi in quel pallone questo qui ormai l'avrei già avvistato; e scommetto che quelli gli occhi ce li hanno buoni». Posò Hester sul pavimento e si sporse per buttar giù tre sacche di zavorra. Il pallone salì immediatamente di quota e Lee tenne l'occhio fisso al cannocchiale. Un minuto più tardi seppe per certo che erano stati avvistati, perché si videro dei movimenti indistinti nella foschia, che si risolsero in una linea di fumo che si disegnò in direzione obliqua verso l'alto a partire dall'altro pallone e che, una volta raggiunta una certa altezza, scoppiò nella fiammata di un razzo. Avvampò di un rosso profondo, per un istante, e poi si ridusse a una macchia di fumo grigio, ma era stato un segnale non meno chiaro di una campana che desse l'allarme nella notte. «Le è possibile chiamare una brezza più forte, dottor Grumman?» chiese Lee. «Mi piacerebbe arrivare a quelle colline prima che cali la notte». Perché ormai stavano lasciandosi alle spalle la costa, e la rotta che seguivano li stava portando al di sopra di un'ampia baia larga forse trenta o quaranta miglia. Dal lato opposto, s'innalzava una catena di colline; anzi, ora che avevano guadagnato una certa quota, Lee si rese conto che sarebbe stato più esatto chiamarle montagne. Si voltò verso Grumman, ma lo trovò immerso in un profondo stato di trance. Gli occhi dello sciamano erano chiusi, e gocce di sudore gli imperlavano la fronte, mentre oscillava piano avanti e indietro. Un basso gemito ritmico gli usciva dalla gola, e il suo daimon si teneva strettamente aggrappato all'orlo della cesta, ugualmente in trance. E, si trattasse di un effetto dovuto alla quota più alta o del risultato dell'incantesimo dello sciamano, un soffio di vento agitò effettivamente l'aria sul viso di Lee, che alzò lo sguardo a controllare il pallone, e lo vide inclinato di un grado o due, in direzione appunto delle colline. Ma la brezza che li faceva muovere più in fretta aveva effetto anche sull'altro pallone. Non si era avvicinato, ma neppure se lo stavano lasciando alle spalle. E quando Lee tornò a puntare su di esso il cannocchiale vide delle altre forme, più scure e più piccole, dietro di esso nell'indistinta lontananza. Erano raggruppate, decisamente, come in formazione, e si facevano più chiare e più solide di minuto in minuto. «Zeppelin» disse. «Be’, non c'è modo di nascondersi, laggiù». Provò a stimare la distanza a cui si trovavano, e poi anche quella che li separava dalle colline verso cui si stavano dirigendo. La loro velocità era senz'altro aumentata, e la brezza stava imbiancando di schiuma le creste delle onde sotto di loro. Grumman era seduto a riposare in un angolo della cesta, mentre il suo daimon si lisciava le penne. Aveva gli occhi chiusi, ma Lee sapeva che era sveglio. «La situazione è più o meno questa, dottor Grumman» disse. «Io non voglio assolutamente farmi prendere da quegli zeppelin mentre sono in volo. Siamo del tutto indifesi, e ci abbatterebbero nel giro di un minuto. Né vorrei andare giù in acqua, neanche se fosse per libera scelta; potremmo galleggiare per qualche tempo, ma per loro beccarci con le granate sarebbe più facile che prendere qualche pesce. «Quindi vorrei arrivare a quelle colline e fare un atterraggio. Riesco a vedere delle aree di foresta, da qui; potremo nasconderci fra gli alberi per un po’, magari anche per un bel pezzo. «E nel frattempo il sole sta scendendo. Abbiamo circa tre ore prima del tramonto, secondo i miei calcoli. E, anche se non è facile dirlo, penserei che quegli zeppelin avranno coperto per allora la metà della distanza che li separa da noi, e noi dovremmo essere arrivati dall'altra parte di questa baia. «Ora, cerchi di capire bene quel che le dico. Ho intenzione di arrivare fino a quelle colline e poi atterrare, perché qualsiasi altra cosa significa morte certa. Ormai avranno stabilito un collegamento tra l'anello che ho mostrato loro e lo Skraeling che ho ucciso nella Nova Zembla, e non ci staranno certo inseguendo con tanto impegno solo per dirci che abbiamo dimenticato il portafogli sul bancone. «Quindi, a un certo punto di questa nottata, dottor Grumman, questo volo avrà fine. Le è mai successo di atterrare in pallone?» «No» disse lo sciamano. «Ma ho fiducia nella sua abilità». «Cercherò di salire al massimo al di sopra di quella catena. È una questione di equilibrio, perché più andiamo avanti e più li avremo vicini dietro di noi. Se atterro quando sono troppo vicini, riusciranno a vedere dove andiamo, ma se scendo troppo presto non potremo sfruttare il riparo di quegli alberi. Nell'uno come nell'altro caso, si arriverà alle fucilate piuttosto in fretta». Grumman sedeva impassibile, muovendo un oggetto magico fatto di piume e perline da una mano all'altra secondo un ordine in cui Lee poté riconoscere l'esistenza di un senso, uno scopo. Gli occhi del suo daimon non si staccarono neanche per un istante dagli zeppelin che davano loro la caccia. Passò un'ora, e poi un'altra. Lee masticò un sigaro spento e sorseggiò del caffè freddo da una fiasca di metallo. Il sole si abbassò nel cielo, dietro di loro, e Lee poté vedere l'ombra lunga della sera avanzare lungo la spiaggia della baia e cominciare a risalire i fianchi delle colline che aveva davanti, mentre il pallone stesso e le cime dei monti venivano tutti inondati di luce dorata. Alle loro spalle, quasi perduti nello splendore del tramonto, i puntini degli zeppelin si fecero più grossi, e più netti. Avevano già raggiunto l'altro pallone, e ora si potevano facilmente vedere a occhio nudo: ce n'erano quattro, disposti fianco a fianco sulla stessa linea. E attraverso il vasto silenzio della baia giungeva il rumore dei loro motori, debole ma chiaro, un insistente ronzio di zanzara. Quando ancora mancavano alcuni minuti all'arrivo sulla spiaggia ai piedi delle colline, Lee notò qualche cosa di nuovo nel cielo alle spalle degli zeppelin. Si era andato formando un banco di nuvole, e una massiccia formazione temporalesca si ergeva per centinaia di piedi nel cielo, ancora chiaro e brillante su in alto. Come aveva fatto a non notarlo? Se doveva arrivare una tempesta, prima atterravano e meglio era. E poi dalle nubi cadde pigramente e rimase sospesa una grande cortina verde scuro di pioggia, e la tempesta parve inseguire gli zeppelin così come gli zeppelin inseguivano il pallone di Lee, perché la pioggia avanzò in ondate possenti verso di essi dal mare. Mentre il sole alla fine spariva, dalle nuvole giunse prima un lampo potente di luce, e diversi secondi più tardi uno strepito di tuono così forte da scuotere il tessuto stesso del pallone di Lee, che poi riecheggiò lungamente fra le montagne. Poi giunse un altro lampo di luce, e questa volta la punta forcuta e irregolare del fulmine colpì direttamente dal fronte temporalesco uno degli zeppelin. Bastò un momento perché il gas fosse in fiamme: un fiore vivace di fuoco sbocciò contro le scure nuvole livide, e il velivolo perse lentamente quota, andando alla deriva, avvampando come un faro, e rimase a galleggiare, sempre in fiamme, sull'acqua. Lee emise il respiro che aveva trattenuto. Grumman era in piedi accanto a lui, una mano sull'anello di sospensione, il viso segnato da profonde rughe di stanchezza. «È stato lei a far venire quella tempesta?» chiese Lee. Grumman annuì. I colori del cielo facevano adesso pensare a una tigre: bande dorate si alternavano a macchie e strisce del più profondo marrone-nerastro, e il disegno cambiava di minuto in minuto, perché l'oro sbiadiva rapidamente man mano che il marrone-nerastro lo inghiottiva. Il mare dietro di loro era un pazzo mosaico di acque nere e schiume fosforescenti, mentre le ultime fiamme residue dello zeppelin si estinguevano nel nulla via via che i resti del velivolo andavano a fondo. I tre rimanenti, tuttavia, continuavano il loro volo, malamente sbatacchiati ma riuscendo a tenere la rotta. Altri fulmini lampeggiarono loro attorno, e man mano che la tempesta si avvicinava Lee prese a preoccuparsi per il gas del suo stesso pallone. Un solo colpo li avrebbe scagliati a terra in fiamme, e non pensava che lo sciamano potesse controllare la tempesta così finemente da evitarlo. «Va bene, dottor Grumman» disse, «per il momento ignorerò quegli zeppelin, e mi concentrerò sull'arrivare sani e salvi fino ai monti e poi a terra. Ciò che voglio che lei faccia è che stia fermo e si tenga forte, stando pronto a saltare quando glielo dirò io. Le darò un avvertimento, e cercherò di farlo il più morbidamente che potrò, ma in queste condizioni l'atterraggio è questione di fortuna quanto di abilità». «Ho fiducia in lei, signor Scoresby» disse lo sciamano. Era seduto di nuovo in un cantuccio della cesta, mentre il suo daimon era appollaiato sull'anello di sospensione, gli artigli profondamente affondati nel rivestimento di cuoio. Il vento adesso soffiava loro addosso con forza, e la grande sacca riempita di gas ondeggiava e fluttuava rigonfia tra le raffiche. Le funi cigolavano, sotto lo sforzo, ma Lee non aveva alcun timore che potessero cedere. Mollò ancora un po’ di zavorra e osservò attentamente l'altimetro. Nel corso di una tempesta, quando la pressione atmosferica poteva precipitare di colpo, bisognava tener conto di questo fenomeno per correggere le letture dell'altimetro, e molto spesso non era molto più che un calcolo a occhio. Lee osservò con cura i numeri, tornò a controllarli di nuovo, e poi lasciò andare l'ultima zavorra che gli era rimasta. L'unica cosa che era in grado di controllare, a quel punto, era la valvola di scarico del gas. Non poteva più salire, in altre parole; poteva soltanto scendere. Aguzzò lo sguardo nell'aria tempestosa e distinse la gran massa delle colline, nera contro il cielo oscurato. Dal basso veniva un suono ruggente e precipitoso, simile forse a quello che possono produrre i grandi marosi che vanno a infrangersi su una spiaggia di sassi, ma che lui sapeva esser prodotto dal vento che impazzava tra le foglie e le fronde degli alberi. Erano arrivati fin lì, così presto! Stavano andando più in fretta di quanto avesse creduto. E non doveva lasciar passare troppo tempo prima di scendere a terra. Lee aveva troppo sangue freddo, per carattere, per infuriarsi e mettersi a imprecare contro il fato; il suo stile consisteva nell'inarcare un sopracciglio e salutare laconicamente il destino; ma non poté evitare di provare un fremito di disperazione adesso che la sola cosa che avrebbe dovuto fare – e cioè correre davanti alla tempesta, attendendone con calma l'esaurimento – era proprio quella che offriva la garanzia assoluta di essere abbattuti a fucilate senza la minima possibilità di scampo. Raccolse con la mano Hester e se la sistemò al sicuro sul petto, abbottonando strettamente il giubbotto di tela per tenerla all'interno. Grumman rimase seduto fermo e tranquillo; il suo daimon, nell'infuriare dei venti, si teneva solidamente al bordo della cesta, con gli artigli ben affondati e le penne erette. «Fra poco scenderò, dottor Grumman» gridò Lee al di sopra dell'urlo del vento. «Lei farebbe bene a stare in piedi, pronto a saltare. Si tenga all'anello, e poi si tiri su e salti fuori quando le darò una voce». Grumman obbedì. Lee guardò fissamente giù, più avanti, giù, più avanti, confrontando ognuna di quelle confuse impressioni con la successiva, e strizzando gli occhi per mandarne fuori la pioggia; perché uno scroscio improvviso li aveva investiti con gocce pesanti come manate di ghiaia, e il loro tambureggiare sull'involucro del pallone si aggiunse al ruggito del vento e allo strepito delle fronde nel bosco fin quasi a coprire per Lee lo stesso rumore dei tuoni. «Eccoci arrivati» gridò. «Gran bella tempesta, caro signor Sciamano!» Tirò la corda che azionava la valvola del gas e la assicurò a una galloccia per tenerla aperta. Man mano che il gas sfuggiva via dall'estremità superiore, invisibile e molto più in alto, la curva inferiore del pallone cominciò a ridursi, comparve una piega, e poi un'altra, là dove solo un minuto prima vi era stata una sfera compatta dall'aspetto solidissimo. La cesta veniva sballottata e agitata con tanta violenza che era difficile dire se veramente stavano scendendo, e le raffiche erano talmente improvvise e capricciose che avrebbero benissimo potuto venir sospinti per un bel pezzo verso l'alto senza neanche rendersene conto; ma dopo forse un minuto, più o meno, Lee sentì un improvviso ostacolo, e capì che il suo grappino d'atterraggio aveva fatto presa su un ramo d'albero. Non fu che una frenata temporanea, poi il ramo doveva essersi spezzato, ma gli mostrò quanto oramai fossero prossimi a terra. Gridò: «Quindici metri sopra le chiome degli alberi...» Lo sciamano annuì. Poi venne un altro colpo di freno, più violento, e i due uomini vennero gettati duramente contro l'orlo della cesta. Lee ci era abituato e ritrovò subito l'equilibrio, ma la forza dell'urto prese Grumman di sorpresa. Egli mantenne, tuttavia, la presa sull'anello di sospensione, e Lee poté vederlo ben in equilibrio, pronto a superarlo d'un balzo. Appena un istante più tardi giunse lo scossone più brusco di tutti, nel momento in cui il grappino trovò un ramo su cui far presa che riuscì a trattenerli senza spezzarsi. La navicella si inclinò immediatamente, e un secondo dopo si schiantò fra le cime degli alberi e, fra le frustate delle foglie bagnate, lo spezzarsi dei ramoscelli e lo stridere dei rami più grossi torturati dall'urto, finì con un ultimo gran sobbalzo per trovare un precario punto di arresto. «Ancora lì, dottor Grumman?» chiamò Lee, perché non si riusciva a vedere nulla. «Sempre qui, signor Scoresby». «Meglio star fermi un minuto fino a che non capiamo bene com'è la situazione» disse Lee, perché il vento li stava facendo oscillare incontrollabilmente, e lui sentiva bene come la cesta si stesse ancora assestando, con una serie di piccoli sobbalzi, contro ciò che la stava tenendo ferma. Il pallone esercitava ancora una forte trazione laterale; ora era quasi totalmente privo di gas ma proprio perciò si stava gonfiando al vento come una vela. A Lee passò per la testa l'idea di tagliare le funi in modo da liberarsene, ma se per caso non avesse preso il volo in maniera completa avrebbe finito per rimanere appeso alle chiome degli alberi come una bandiera, tradendo immediatamente la loro posizione; molto meglio, se ci riuscivano, tirarlo giù. Giunse il lampo di un altro fulmine, e un secondo dopo esplose il tuono. La tempesta era quasi verticalmente sopra di loro. Il bagliore del lampo mostrò a Lee un tronco di quercia, con una grande ferita bianca nel punto in cui un ramo era stato strappato via, ma solo in parte, perché la navicella era appoggiata proprio sul punto in cui il ramo era ancora attaccato al tronco. «Ora getto fuori una corda e scendo giù» gridò. «Quando avremo posato i piedi a terra potremo pensare alla prossima mossa». «Sono pronto a seguirla, signor Scoresby» disse Grumman. «Il mio daimon mi dice che il terreno è circa tredici metri più in basso». E Lee si rese conto del fremito possente di un paio d'ali nel momento in cui la procellaria tornò a posarsi sull'orlo della cesta. «Può andare tanto lontano?» disse, sorpreso, ma poi si tolse la questione dalla testa, e assicurò la fune prima all'anello di sospensione e poi al ramo dell'albero, cosicché anche se la cesta avesse finito per cadere si sarebbe fermata dopo pochi metri al massimo. Poi, con Hester al sicuro sul petto, lanciò il resto della fune oltre il bordo, e scese lungo di essa fino a trovarsi sotto i piedi il terreno solido. I rami erano fitti tutto attorno al tronco: era un albero davvero molto grosso, una quercia gigante, e Lee le rivolse un mormorio di ringraziamento mentre segnalava a Grumman, con qualche strattone alla corda, che poteva scendere anche lui. C'era anche un altro suono in tutto quel tumulto? Tese le orecchie con grande concentrazione. Sì, c'era il motore di uno zeppelin, lassù, da qualche parte; era impossibile dire a che altezza, o in che direzione stesse volando; ma il suono durò forse per un minuto, e poi sparì. Poi toccò terra anche lo sciamano. «L'ha sentito?» disse Lee. «Sì. Stava salendo, addentrandosi sulle montagne, penso. Congratulazioni per il riuscito atterraggio, signor Scoresby». «Non abbiamo ancora finito. Voglio tirar giù quel pallone sgonfio al di sotto delle chiome degli alberi prima che faccia giorno, altrimenti rivelerà la nostra posizione a miglia e miglia di distanza. È in grado di sostenere un po’ di lavoro manuale, dottor Grumman?» «Mi dica cosa devo fare». «Benissimo. Adesso io ritornerò su con la fune e le passerò giù un po’ di cose. Una è una tenda. Lei potrebbe montarla mentre io vedo quel che posso fare per nascondere il pallone». Dovettero faticare per un bel pezzo, correndo anche dei rischi, a un certo punto, quando alla fine il ramo che sosteneva la cesta si spezzò, e trascinò giù con sé anche Lee; che però non cadde fino a terra, perché il pallone era ancora impigliato tra le cime degli alberi, e mantenne la cesta sospesa a mezza altezza. La caduta, anzi, facilitò le operazioni necessarie per nascondere il pallone, visto che ne tirò giù, sotto il livello delle chiome degli alberi, almeno la parte inferiore; lavorando alla sporadica luce dei lampi, tirando, strappando, torcendo e menando gran colpi, Lee arrivò a tirare giù l'intera mole del pallone fra i rami più bassi, ben fuori vista. Il vento trascinava ancora avanti e indietro le cime degli alberi, ma il peggio della pioggia era passato quando Lee decise che aveva fatto tutto il possibile. Scese fin sul terreno e trovò che lo sciamano non solo aveva rizzato la tenda ma aveva fatto nascere un bel fuoco e stava preparando del caffè. «È opera di magia?» chiese Lee, fradicio e irrigidito, infilandosi dentro la tenda e prendendo il boccale che gli porgeva Grumman. «No, per questo può ringraziare i Boy Scout» disse Grumman. «Ce li avete i Boy Scout nel vostro mondo? Essere sempre preparati. Di tutti i modi di accendere il fuoco, il migliore è una bella scatoletta di fiammiferi ben asciutti. Io non viaggio mai senza. Come accampamento, potrebbe anche essere peggio, signor Scoresby». «Li ha sentiti ancora, quegli zeppelin?» Grumman alzò la mano. Lee ascoltò. E indubbiamente, si distingueva il suono di un motore, più facile da rilevare adesso che la pioggia si era calmata un poco. «È la seconda volta che ci sorvolano» disse Grumman. «Non sanno bene dove siamo, ma sanno che siamo qui, da qualche parte». E un minuto dopo un bagliore incerto giunse da un qualche punto nella direzione verso cui si era allontanato lo zeppelin. Era meno luminoso di un lampo, ma persistente, e Lee capì che si trattava di un razzo illuminante. «Meglio spegnere il fuoco, dottor Grumman» disse, «per quanto mi dispiaccia doverne fare a meno. Penso che la copertura verde sia molto fitta, ma non si sa mai. Ora voglio dormire, anche se sono tutto bagnato». «Entro domani mattina sarà asciutto» disse lo sciamano; raccolse una manciata di terra umida e la premette sulle fiamme. Lee si stese a fatica nella piccola tenda, e chiuse gli occhi. Fece dei sogni strani e intensissimi. A un certo punto fu certo di essersi svegliato e di vedere lo sciamano seduto a gambe incrociate, avvolto da fiamme che stavano rapidamente consumandone la carne così da lasciare soltanto lo scheletro bianco, ancora seduto in un mucchietto di brace ardente. Lee cercò Hester, allarmato, e la trovò addormentata, cosa che non accadeva mai, perché quando lui era sveglio lo era anche lei; così che nel vederla dormire, il suo laconico daimon dalla lingua pronta e tagliente come una frusta, così dolce e vulnerabile a vedersi, si sentì commosso dalla stranezza della situazione e le si sdraiò irrequieto a fianco, ben desto nel sogno mentre in realtà dormiva, e sognò di rimanere sveglio per lungo tempo. Anche un altro sogno ebbe al centro Grumman. A Lee sembrò di vedere lo sciamano scuotere un sonaglio guarnito di piume e imporre a qualche cosa di obbedirgli. Qualcosa che poi, vide Lee con un tocco di nausea, era uno Spettro simile a quelli che avevano visto dal pallone. Era alto e pressoché invisibile, e provocò a Lee una tale stretta allo stomaco che quasi lo fece svegliare in preda al terrore. Ma Grumman gli stava dando degli ordini senza paura, e senza neppure subire alcun danno, perché quella cosa lo ascoltò attentamente e poi si alzò pigramente nell'aria come una bolla di sapone fino a perdersi nel verde soffitto di foglie. Ma poi quella notte faticosissima prese un'altra direzione ancora, perché Lee si ritrovò nella cabina di uno zeppelin, a osservare il pilota. In effetti, era seduto nel sedile del copilota, e stavano sorvolando la foresta guardando in giù verso le cime degli alberi selvaggiamente agitate dal vento in un mare violento di foglie e di rami. Poi lo Spettro fu dentro la cabina, insieme a loro. Inchiodato nel sogno, Lee non poté né muoversi né lanciare un grido, e soffrì partecipando fino in fondo al terrore del pilota quando questi iniziò a rendersi conto di ciò che gli stava accadendo. Lo Spettro gli si stava piegando addosso, e premeva contro di lui quella che avrebbe dovuto essere la sua faccia. Il daimon dell'uomo, un fringuello, sbatté le ali, strillò e cercò di allontanarsi, solo per ricadere, semisvenuto, sul cruscotto pieno di strumenti. Il pilota si voltò verso Lee e gli tese la mano, ma lui non era minimamente in grado di muoversi. L'angoscia negli occhi dell'uomo era devastante. Qualcosa di vero e di vivo ne stava venendo succhiato via, e il suo daimon svolazzava debolmente ed emetteva un acuto richiamo selvaggio, ma stava morendo. Poi il daimon svanì. Ma il pilota era ancora vivo. I suoi occhi divennero ottusi e velati, e la mano che aveva allungato ricadde con un tonfo molle contro la leva di comando. Era vivo ma non era vivo: ogni cosa gli era oramai indifferente. Lee rimase a guardare impotente mentre lo zeppelin volava diritto contro l'erta parete di una montagna che gli si levò dritta davanti. Il pilota la vide levarsi e impennarsi di colpo nel suo finestrino, ma nulla avrebbe potuto destare il suo interesse. Lee si spinse all'indietro sul sedile, pieno d'orrore, ma nulla avvenne che potesse arrestare l'impatto, e al momento dell'urto lanciò un gridò: «Hester!» E si svegliò. Era nella tenda, al sicuro, e Hester gli stava mordicchiando il mento. Era tutto sudato. Lo sciamano sedeva a gambe incrociate, ma un brivido attraversò Lee quando vide che il suo daimon, la procellaria, l'aquila pescatrice, non era con lui. Era chiaro che quella foresta era un posto maligno, pieno di fantasmi persecutori. Poi si rese conto di quale fosse la luce che gli permetteva di vedere lo sciamano, perché il fuoco era spento da un pezzo, e l'oscurità della foresta era profonda. Un qualche distante bagliore si riverberava sui tronchi e sulle facce inferiori delle foglie, e Lee capì subito cos'era: ciò che aveva sognato era accaduto davvero, e il pilota di uno zeppelin era andato a sbattere contro una collina. «Accidenti, Lee, ti stai agitando come una foglia di pioppo tremulo. Ma che hai?» brontolò Hester drizzando un istante le lunghe orecchie. «Ma non stai sognando anche tu, Hester?» mormorò lui. «Tu non stai sognando, Lee, stai vedendo. Se l'avessi saputo che eri un veggente, avrei pensato io a guarirti, già da un pezzo. Adesso però piantala, mi hai sentito?» Lui le strofinò il capo con il pollice, e lei agitò le orecchie. Poi, senza il minimo passaggio intermedio, si trovò a fluttuare nell'aria accanto al daimon dello sciamano, Sayan Kõtõr, la procellaria. Trovarsi in presenza del daimon di un altro e lontano dal suo fece provare a Lee un intenso palpito di colpa insieme a uno strano piacere. Stavano planando, come fosse un uccello anche lui, sopra le turbolente correnti ascensionali della foresta, e Lee si guardò intorno nell'aria buia, soffusa adesso del pallido chiarore della luna piena che di tanto in tanto brillava violenta da un breve intervallo nella copertura nuvolosa, dipingendo anelli d'argento sulle cime degli alberi. L'aquila-daimon lanciò un grido rauco, e da sotto giunse in mille voci diverse il richiamo di mille uccelli: l'ululato dei gufi, le grida d'allarme dei passerottini, la liquida musica dell'usignolo. Sayan Kõtõr li stava chiamando. Ed essi giunsero, in risposta, ognuno degli uccelli della foresta, che si fosse trovato a planare su ali di silenzio in cerca di preda o posato tranquillo a dormire; vennero su, agitando le ali, a migliaia e migliaia nell'aria sconvolta. E Lee sentì la natura di uccello, quale che fosse, di cui partecipava in quel momento rispondere con gioia al comando dell'aquila regale, e ogni tratto di umanità che gli era rimasto provò il più strano dei piaceri; quello di offrire la sua obbedienza più ardente a un potere più forte che era però al tempo stesso del tutto nel giusto. E descrisse circoli e curve nel cielo assieme al resto del possente stormo, cento diverse specie tutte ruotanti attorno alla magnetica volontà dell'aquila e vide stagliarsi contro lo sfondo argenteo delle nubi l'odiosa cupa regolarità del contorno di uno zeppelin. Sapevano tutti esattamente quel che dovevano fare. Si lanciarono verso la nave volante: i più veloci furono i primi a raggiungerla, ma nessuno fece più in fretta di Sayan Kõtõr. I minuscoli passeri, i fringuelli, gli sfreccianti rondoni, i gufi dalle ali silenziose: nel giro di un minuto il pallone ne fu carico, gli artigli impegnati a cercare la presa sulla seta oleata o a forarla per posarvisi più fermamente. Evitarono il motore, anche se alcuni ne vennero risucchiati per esser fatti a pezzi dalle eliche taglienti. La maggior parte degli uccelli non fece che appollaiarsi sulla massa dello zeppelin e quelli che giunsero dopo si posarono sui primi, fino a che ricoprirono non solo l'intero pallone (che adesso perdeva idrogeno da mille buchini d'artiglio), ma anche le finestre della cabina, i montanti e i cavi; ogni centimetro quadrato di spazio recava un uccello, due uccelli, o tre, o ancora di più, aggrappati a esso. Il pilota non poté far nulla. Sotto il peso degli uccelli il dirigibile cominciò a perder quota sempre più in fretta, e presto quindi gli si parò dinanzi un'altra di quelle crudeli pareti montuose, sorgendo improvvisa dalla notte, e ovviamente del tutto invisibile agli uomini dentro allo zeppelin, che agitavano le armi in maniera inconsulta e facevano fuoco a casaccio. All'ultimo momento Sayan Kõtõr lanciò un grido, e un tuono d'ali sommerse lo stesso rombo del motore quando tutti gli uccelli, uno per uno, presero il volo per allontanarsi. E gli uomini della cabina ebbero a disposizione quattro o cinque secondi d'orrore e consapevolezza prima che lo zeppelin si schiantasse ed esplodesse. Fuoco, calore, fiamme... Lee si svegliò di nuovo, il corpo ardente come fosse stato disteso sotto il sole del deserto. Da fuori veniva ancora l'incessante gocciolio delle foglie bagnate sulla tela, ma la tempesta era finita. Filtrava una pallida luce grigiastra, e Lee tirandosi su si trovò accanto Hester che sbatteva le palpebre, e lo sciamano avvolto in una coperta, così profondamente addormentato che avrebbe potuto esser morto, se non vi fosse stata Sayan Kõtõr appollaiata a dormire su un ramo caduto al suolo fuori dalla tenda. L'unico suono, a parte il gocciolio dell'acqua, erano i normali canti degli uccelli della foresta. Niente motori in cielo, niente voci nemiche; così Lee pensò che non potessero esservi pericoli nell'accendere il fuoco, e con un po’ di fatica riuscì a farlo prendere e preparò del caffè. «E adesso, Hester?» «Dipende. C'erano quattro di quegli zeppelin, e lui ne ha distrutti tre». «Voglio dire, abbiamo assolto al nostro dovere?» Lei piegò rapidamente le orecchie e disse: «Non ricordo contratti». «Non è una faccenda contrattuale. È una questione morale». «Abbiamo ancora uno zeppelin a cui pensare, prima che tu ti metta a sottilizzare sulla morale. Significa trenta, quaranta uomini armati di fucile che ci vengono a cercare. E sono soldati imperiali, per di più. Prima la sopravvivenza, poi la morale». Aveva ragione lei, ovviamente, e mentre sorseggiava la bevanda bollente e fumava un sigaro, mentre la luce del giorno si faceva gradualmente sempre più chiara, Lee si domandò che cosa avrebbe fatto lui se fosse stato al comando di quell'ultimo zeppelin rimasto. Ritirarsi e aspettare la piena luce del giorno, senz'altro, e volare abbastanza in alto per controllare i margini della foresta su tutta una vasta area, in modo da poter individuare Lee e Grumman quando avessero abbandonato il riparo dei boschi. La procellaria-daimon Sayan Kõtõr si svegliò e allargò le grandi ali al di sopra del punto dov'era seduto Lee. Hester alzò lo sguardo e volse il capo di qua e di là, osservando il possente daimon prima con l'uno e poi con l'altro dei suoi occhi dorati, e un momento dopo lo sciamano in persona venne fuori dalla tenda. «Notte impegnativa» osservò Lee. «E impegnativa la giornata che ci aspetta. Dobbiamo lasciare immediatamente la foresta, signor Scoresby. Stanno per incendiarla». Lee guardò tutto all'intorno la vegetazione intrisa d'acqua e chiese: «E come?» «Hanno un congegno che lancia un tipo di nafta mescolata con del potassio, che prende fuoco non appena entra in contatto con l'acqua. Lo ha sviluppato la Marina Imperiale per usarlo nella guerra contro le isole Nippon. Se la foresta è satura d'acqua, prenderà fuoco più in fretta». «E lei ha potuto vederlo, vero?» «Con la stessa chiarezza con cui lei ha visto ciò che è accaduto agli zeppelin durante la notte. Carichi ciò che desidera portar via con sé, e andiamocene via subito». Lee si strofinò il mento. Le cose di maggior valore che possedeva erano anche le più facili da trasportare, vale a dire gli strumenti del pallone, quindi li recuperò dalla navicella, li sistemò con cura in uno zaino, e si assicurò di avere il fucile carico e le polveri ben asciutte; lasciò invece la cesta, i cordami e l'involucro del gas lì dove si trovavano, contortamente intrecciati fra i rami. Da allora in poi, non era più un aeronauta, a meno che grazie a qualche miracolo non uscisse da quella storia con la pelle sana e non riuscisse a trovare tanto denaro da poter comprare un altro pallone. Adesso gli toccava muoversi come uno scarafaggio, lungo la superficie della terra. Sentirono l'odore del fumo prima di veder le fiamme, perché la brezza proveniente dal mare lo sollevava verso l'interno. Nel momento in cui raggiungevano il margine della foresta ormai potevano sentire il rumore dell'incendio, un profondo rombo avido di distruzione. «Ma perché non l'hanno fatto la notte scorsa?» disse Lee. «Avrebbero potuto farci arrosto nel sonno». «Vorrano prenderci vivi, immagino» replicò Grumman, liberando un ramo dalle foglie in modo da poterlo usare come bastone per appoggiarsi nel cammino, «e ora staranno aspettando per vedere da quale parte usciremo dalla foresta». E in effetti il ronzio dello zeppelin divenne ben presto avvertibile anche al di sopra del rumore delle fiamme e del suono dei loro respiri affannati, perché a questo punto stavano quasi correndo, arrampicandosi verso l'alto sopra radici, rocce e tronchi d'albero caduti e fermandosi soltanto per riprendere fiato. Sayan Kõtõr, volando ad alta quota, planava giù ogni tanto per informarli dei progressi che riuscivano a compiere, e di quanto erano lontane dietro di loro le fiamme; anche se non ci volle molto prima che arrivassero a vedere il fumo alle loro spalle, oltre le cime degli alberi, e poi addirittura una cortina fumante di fiamme. Gli animali della foresta, scoiattoli, uccelli, cinghiali selvatici, fuggivano insieme a loro, e tutto un coro di strida, squittii, grida d'allarme d'ogni genere si levava d'attorno a loro. I due viaggiatori si arrampicarono faticosamente verso il margine della zona alberata, che non era lontano; e poi lo raggiunsero mentre a grandi ondate successive il calore rotolava loro addosso dai ruggenti marosi di fiamma che ora si levavano per oltre quindici metri di altezza nell'aria. Gli alberi avvampavano come torce; la linfa nei loro vasi bolliva spaccandoli dall'interno, la resina delle conifere prendeva fuoco come fosse nafta, i ramoscelli sembravano fiorire in un unico istante di fiori feroci arancioni. Ansimando, Lee e Grumman si costrinsero ad ascendere il ripido pendio di rocce e detriti. Metà del cielo era oscurata dal fumo e dalle cortine di calore, ma alta nell'aria galleggiava la sagoma tozza dell'ultimo zeppelin rimasto; troppo distante, pensò Lee speranzoso, per vederli anche attraverso i cannocchiali. I fianchi delle montagne si levavano ripidi e inaccessibili davanti a loro. Vi era solo una via d'uscita dalla trappola in cui si trovavano, ed era una gola che si stringeva a dar luogo a un passo, dove il letto in secca di un fiume emergeva da una piega in mezzo alle dirupate falesie. Lee la indicò, e Grumman disse: «Proprio quel che pensavo anch'io, signor Scoresby». Il suo daimon, planando in circolo nell'aria, scivolò d'ala e accelerò verso la gola sulla spinta di una corrente ascensionale proveniente dalla fiamma. I due uomini proseguirono senza sosta, arrampicandosi con tutta la velocità di cui erano capaci, ma Lee disse: «Mi scusi se la domanda dovesse risultare impertinente, ma non ho mai conosciuto nessuno il cui daimon potesse fare cose simili, se non le streghe. Ma lei non è certo una strega. È una cosa che lei ha imparato a fare, o le è venuto naturalmente?» «Per un essere umano, nulla viene con naturalezza» disse Grumman. «Dobbiamo imparare ogni cosa che facciamo. Sayan Kõtõr mi sta dicendo che quella gola conduce a un passo. Se riusciamo ad arrivarci prima che riescano ad avvistarci, potremmo ancora sfuggire ai nostri inseguitori». L'aquila tornò a planare giù e gli uomini ad arrampicarsi. Hester preferiva trovare da sola la propria strada tra le rocce, e così Lee seguiva le sue tracce, evitando le pietre malferme, e utilizzando quelle più grosse per muoversi più in fretta possibile dirigendosi tutto il tempo verso quel piccolo burrone. Lee era preoccupato per Grumman, perché il suo compagno era pallido e contratto, e respirava pesantemente. Le fatiche della notte avevano prosciugato molte delle sue energie. Quanto a lungo avrebbe potuto continuare ad andare avanti era una questione che Lee preferiva non affrontare; ma quando erano quasi giunti all'entrata della gola, e anzi si trovavano già sul bordo del letto in secca del fiume, sentì un mutamento nel suono dello zeppelin. «Ci hanno visto» disse. E fu come ricevere una sentenza di morte. Hester inciampò, persino la stessa Hester, Hester dal passo fermo e dal cuore intrepido, esitò e trovò un intralcio al suo passo. Grumman si appoggiò al bastone per guardare indietro, e anche Lee si voltò a osservare. Lo zeppelin stava scendendo con grande rapidità, dirigendosi verso il pendio subito sotto di loro. Era chiaro che i loro inseguitori intendevano catturarli e non ucciderli, perché sarebbe bastata una raffica di fucileria a finirli entrambi nel giro di un solo istante. Il pilota invece portò abilmente il vascello volante subito sopra il livello del suolo, al punto più alto del pendio cui poteva giungere con sicurezza, e dalla porta della cabina saltò giù un torrente di uomini in uniforme blu, con le loro lupe-daimon accanto. Subito presero ad arrampicarsi. Lee e Grumman si trovavano circa duecento metri al di sopra di loro, e non lontano dall'entrata della gola. Una volta che l'avessero raggiunta avrebbero potuto tener bloccati i soldati fino a quando fossero durate le munizioni: ma avevano un solo fucile. «È me che vogliono, signor Scoresby» disse Grumman, «non lei. Se dà a me il suo fucile e si arrende, lei sopravviverà. Sono truppe ben disciplinate. La tratteranno come un prigioniero di guerra». Lee ignorò il discorso e disse: «Si muova, avanti. Raggiunga la gola e io li terrò bloccati all'entrata mentre lei trova la strada per uscire dall'altra parte. Io l'ho portata fino a qui e non ho intenzione di tirarmi indietro e permettere che la prendano adesso». Gli uomini di sotto si stavano muovendo rapidamente, perché erano ben addestrati e riposati. Grumman annuì. «Non mi era rimasta la forza per buttare giù il quarto» fu tutto ciò che disse, e tutti e due si affrettarono a mettersi al riparo nella gola. «Mi dica soltanto una cosa prima di andar via» disse Lee, «perché non sarò tranquillo fino a che non lo saprò. Da che parte io stia combattendo non saprei dirlo, e neppure m'interessa poi molto. Mi dica solamente questo: quel che sto per fare adesso, sarà di aiuto per quella ragazzina, Lyra, o le sarà di danno?» «Le sarà di aiuto» disse Grumman. «E il suo giuramento. Lei non dimenticherà quel che mi ha giurato di fare?» «Non lo dimenticherò». «Perché, dottor Grumman, o John Parry, o quello che sarà il nome che lei finirà per prendere in qualsiasi mondo lei vada a finire, sappia quel che le dico: io voglio bene a quella ragazzina come a una figlia. Se avessi avuto una figlia io stesso, non avrei potuto amarla di più. E se lei mancherà a questo suo giuramento, qualunque cosa possa rimanere di me saprà inseguire ciò che potrà rimanere di lei, e lei passerà tutta l'eternità desiderando di non essere mai esistito. Questa è l'importanza di quel giuramento». «Capisco. E ha la mia parola». «Questo allora è tutto ciò che ho bisogno di sapere. Vada e buon viaggio». Lo sciamano gli tese la mano, e Lee la strinse. Poi Grumman si voltò e riprese a salire per la stretta gola e Lee si guardò intorno per scegliere il posto migliore in cui piazzarsi. «Non quel masso grosso, Lee» disse Hester. «Da lì hai il campo visivo coperto sulla destra, e potrebbero caricarci da quella parte. Meglio quello più piccolo». Vi era un rombo, nelle orecchie di Lee, che non aveva niente a che fare con l'incendio che infuriava nella foresta là sotto, né con l'affaticato ronzio dello zeppelin che cercava di riguadagnare quota. Aveva a che fare invece con la sua infanzia, e Fort Alamo. Quante volte lui e i suoi amici avevano ricreato per gioco quell'eroica battaglia, nelle rovine del vecchio forte, facendo a turno per interpretare le parti dei danesi e dei francesi! Gli stava ritornando in mente la sua infanzia, e con che forza! Tirò fuori l'anello navajo di sua madre e lo posò su un sasso vicino a sé. Nei vecchi giochi ad Alamo, tanto tempo prima, Hester era stata spesso un coguaro o un lupo, e una o due volte un serpente a sonagli, ma nella maggior parte dei casi aveva preso la forma di un uccello mimo. Ora... «Smetti di sognare a occhi aperti e da’ un'occhiata» disse Hester. «Non è un gioco, Lee». Gli uomini impegnati a risalire il pendio si erano allargati a ventaglio e procedevano più lentamente, perché si rendevano conto del problema altrettanto chiaramente di lui. Sapevano che avrebbero dovuto conquistare quella stretta gola, e anche che un solo uomo con un fucile poteva tenerli bloccati per un bel po’ di tempo. Dietro di loro, con sorpresa di Lee, lo zeppelin stava ancora cercando a gran fatica di rialzarsi. Magari aveva perso troppo idrogeno, o forse stava finendo il carburante, ma in un modo o nell'altro non era ancora riuscito a decollare, e ciò gli diede un'idea. Sistemò la sua posizione e prese accuratamente la mira con il suo vecchio Winchester fino a che non ebbe il motore di sinistra precisamente nel mirino, e poi fece fuoco. Lo sparo fece alzare la testa ai soldati che si arrampicavano alla sua volta, ma un secondo dopo si udì l'improvviso ruggito del motore, che poi, altrettanto di colpo, si inceppò e si spense. Lo zeppelin s'inclinò tutto da un lato. Lee sentì ruggire l'altro motore, ma ormai il velivolo era bloccato al suolo. I soldati si erano fermati, mettendosi al coperto come meglio potevano. Lee fu in grado di contarli: venticinque. Aveva trenta pallottole. Hester strisciò vicino alla sua spalla sinistra. «Guarderò io da questa parte» disse. Accucciata sopra il masso grigio, le orecchie appiattite lungo il dorso, pareva lei stessa quasi una piccola pietra, marrone grigiastra e senza nulla di notevole, salvo i suoi occhi. Hester non era certo una bellezza; era magra e bruttina tanto quanto poteva esserlo una lepre; ma aveva degli occhi di un colore meraviglioso, un nocciola dorato striato delle più profonde sfumature del marrone della torba e del verde delle foreste. E ora quegli occhi stavano guardando l'ultimo dei paesaggi che avrebbero mai potuto vedere: un pendio spoglio di rocce brutali cadute alla rinfusa e poi, più distante, una foresta in fiamme. Neanche un filo d'erba, neanche una particella di verde su cui riposare lo sguardo. Le sue orecchie ebbero una lieve contrazione. «Stanno parlando» disse. «Riesco a sentire, ma non capisco nulla». «Russo» disse lui. «Dovranno salire tutti quanti insieme, e di corsa. Questa sarebbe la cosa che più ci metterebbe in difficoltà, e quindi faranno così». «Mira bene» disse lei. «Sì. Ma che diavolo, non mi piace togliere la vita, Hester». «O loro o noi». «No, c'è qualcosa di più» disse lui. «O loro, o Lyra, questo è il punto. Non capisco bene come, ma noi siamo collegati a quella bambina, e io ne sono contento». «C'è un uomo che sta per sparare, sulla sinistra» disse Hester, e mentre parlava giunse la detonazione del suo fucile e una scheggia di pietra saltò via dal masso a una trentina di centimetri dal punto in cui era accucciata. La pallottola si perse sibilando nella gola, ma lei non si mosse d'un centimetro. «Be’ questo mi fa sentire meglio» disse Lee, e prese la mira con cura. Sparò. Aveva solo una piccola zona blu cui mirare, ma la colpì. Con un grido sorpreso l'uomo cadde all'indietro e morì. Fu allora che cominciò la battaglia. Nel giro di un minuto le detonazioni dei fucili, il sibilo delle pallottole di rimbalzo, l'urto delle rocce che andavano in polvere riecheggiò sonoramente dalle pareti montuose e per tutta la lunghezza della gola profonda dietro di lui. Il puzzo della cordite e l'odore di bruciato, che veniva dalle rocce ridotte in polvere nel punto in cui le colpivano le pallottole, non erano che varianti di quello della foresta in fiamme, fino a che non sembrò che tutto il mondo, tutto intero, stesse andando a fuoco. Ben presto il masso dietro cui Lee si teneva al riparo fu tutto butterato e sfregiato, e lui sentì l'urto delle pallottole che lo colpivano. Una volta vide la pelliccia sul dorso di Hester incresparsi per lo spostamento d'aria di un proiettile che le passava vicinissimo, ma lei non si mosse. Né lui cessò di fare fuoco. Quel primo minuto fu carico d'intensa ferocia. E, dopo, nella pausa che vi fece seguito, Lee si rese conto di esser ferito: vi era del sangue sulla roccia, sotto la sua guancia, e aveva la mano destra e l'otturatore del fucile rossi di sangue. Hester fece il giro per controllare. «Nulla di grave» disse. «Una pallottola ti ha preso di striscio sul cranio». «Hai contato quanti ne sono caduti, Hester?» «No. Troppo da fare a star giù. Ricarica finché sei in tempo, ragazzo mio». Lui rotolò giù, al riparo della roccia, e fece scattare avanti e indietro l'otturatore. Scottava, e il sangue che era copiosamente uscito dalla ferita al cuoio capelluto si stava coagulando, ostacolando il meccanismo. Lui vi sputò sopra, attentamente, per liberarlo. Poi si ritirò su, in posizione, e prima ancora di avere il tempo di prendere la mira si beccò una pallottola. La sentì come un'esplosione nella spalla sinistra. Per qualche secondo rimase intontito, poi riprese coscienza, con il braccio sinistro intorpidito e inutile. Un dolore intenso era pronto a balzargli addosso, ma per ora non aveva ancora trovato il coraggio di farlo, e quel pensiero gli diede la forza di tornare a concentrarsi sulla necessità di far fuoco. Bloccò il fucile contro il braccio ormai morto e inutile che era stato così pieno di vita solo un minuto prima e prese la mira con stolida concentrazione: un colpo, due, tre, e ogni colpo raggiunse un uomo. «Come andiamo?» mormorò. «Ottima mira» gli bisbigliò lei in risposta, vicinissima alla sua guancia. «Non ti fermare. Lassù vicino a quel masso nero...» Lui guardò, mirò, sparò. La figura cadde. «Maledizione, quelli sono uomini come me» disse. «Sciocchezze» disse lei. «Fallo e basta». «Tu gli credi? Credi in Grumman?» «Certo. Dritto davanti a te, Lee». Uno sparo: un altro uomo cadde, e il suo daimon si spense come una candela. Poi venne un lungo silenzio. Lee si frugò in tasca e trovò qualche altra pallottola. Nel ricaricare sentì una cosa talmente rara che il suo cuore quasi venne meno; sentì il viso di Hester premuto sul suo, e bagnato di lacrime. «Lee, è tutta colpa mia» disse Hester. «Perché?» «Lo Skraeling. Sono stata io a dirti di prendergli l'anello. Se non l'avessi fatto non ci troveremmo a questo punto». «Credi che io abbia mai fatto quello che mi hai detto tu? L'ho preso perché la strega...» Non finì la frase, perché lo raggiunse un'altra pallottola. Questa volta gli schiantò la gamba sinistra, e prima che potesse anche solo battere le palpebre, una terza tornò a colpirlo di striscio al cuoio capelluto, come un ferro arroventato che gli si posasse sul cranio. «Non resta più molto ormai, Hester» mormorò, cercando di restare immobile. «La strega, Lee! Hai detto la strega! Ti ricordi?» Povera Hester, stava distesa adesso, invece di acquattarsi tesa e piena di curiosità come aveva fatto per tutta la sua vita adulta. E i suoi bellissimi occhi marrone-dorati andavano ormai offuscandosi. «Sempre bellissimi» disse lui. «Oh, sì, Hester, la strega. Mi ha dato...» «Sì, certo. Quel fiore...» «Nel taschino sul petto. Prendilo tu, Hester, io non riesco a muovermi». Fu un duro sforzo, ma lei riuscì a tirar fuori il fiorellino scarlatto con i denti forti, e a posarlo vicino alla sua destra. A gran fatica, lui vi chiuse sopra la mano a pugno, e disse: «Serafina Pekkala! Aiutami, ti prego...» Un movimento in basso. Lasciò andare il fiore, prese la mira, sparò. Il movimento cessò. Hester stava venendo meno. «Hester, non andartene prima di me» bisbigliò Lee. «Lee, non potrei sopportare di stare lontano da te neppure per un secondo» bisbigliò lei in risposta. «Pensi che verrà la strega?» «Certo. Avremmo dovuto chiamarla prima». «Avremmo dovuto fare tante di quelle cose...» «Forse...» Un altro urto, e questa volta la pallottola entrò in profondità, a cercare il centro stesso della sua vita. Lui pensò: “Non è lì che lo troverà. Il mio centro è Hester”. Poi vide baluginare in basso qualcosa di blu, e si sforzò di puntarvi contro la canna. «È quello» sospirò Hester. Lee trovò difficile tirare il grilletto. Tutto era difficile. Dovette provarci per tre volte, e alla fine vi riuscì. L'uniforme blu rotolò giù dal pendio. Ancora un lungo silenzio. Il dolore lì accanto stava superando la paura che aveva di lui. Era come un branco di sciacalli, che gli si muovevano intorno, annusando, facendosi sempre più vicini, e sapeva che non l'avrebbero più lasciato prima di averlo spolpato fino alle ossa. «Ne è rimasto uno» mormorò Hester. «Sta tornando allo zep-pelin». E Lee lo vide come attraverso un velo di foschia, un soldato della Guardia Imperiale che si allontanava strisciando dalla sconfitta della sua compagnia. «Non posso sparare a un uomo alle spalle» disse Lee. «È una vergogna morire con ancora una pallottola inutilizzata, però». Così, per il suo ultimo colpo mirò allo stesso zeppelin, che ancora ruggiva cercando di alzarsi con un motore solo, e la pallottola doveva essere stata incandescente; o forse un rametto in fiamme fu portato da una corrente d'aria fino al dirigibile, perché il gas d'improvviso scoppiò in una palla di fuoco, e sia l'involucro che lo scheletro metallico si sollevarono un poco per poi rotolare confusamente a terra, assai piano, dolcemente, ma pieni di morte bruciante. E l'uomo che aveva cercato di strisciare via, e quegli altri sei o sette che erano i soli resti della Guardia, e che non avevano avuto il coraggio di avvicinarsi di più all'uomo che occupava e bloccava il passo, vennero travolti dal fuoco che cadde loro addosso. Lee vide la palla di fuoco e sentì, attraverso il rombo che gli riempiva le orecchie, le parole di Hester: «Tutti fino all'ultimo, Lee». Lui disse, o pensò: «Questi poveracci, non avrebbero dovuto far questa fine, e noi neppure». Lei disse: «Li abbiamo fermati. Abbiamo tenuto duro. Abbiamo dato una mano a Lyra». Poi la sentì premere ciò che restava di lei, disfatta e orgogliosa, sul suo viso, vicino quanto più le fu possibile; e poi morirono. Quindici Muschio sanguigno «Ancora» diceva l'aletiometro, «più avanti, più su». Così continuarono a salire. Le streghe dall'alto individuavano le vie migliori, perché la zona collinosa cedette ben presto il posto a pendii più ripidi e terreni più rocciosi, e man mano che il sole s'innalzava verso il mezzogiorno si trovarono sempre più addentro in un territorio di gole e burroni asciutti, pareti scoscese e valli disseminate di massi erratici, dove non cresceva neanche un filo d'erba verde, e dove i suoni striduli degli insetti erano gli unici che si potessero udire. Continuarono ad avanzare, fermandosi solo per qualche sorso d'acqua dagli otri di pelle di capra, e parlando ben poco. Pantalaimon volò sopra il capo di Lyra, fino a che non se ne stancò, e allora divenne un capretto di montagna, sicuro nel passo e tutto orgoglioso delle sue corna, e si mise ad avanzare a grandi balzi fra le rocce mentre Lyra si arrampicava faticosamente al suo fianco. Will avanzava cupo, strizzando gli occhi contro la luce accecante, ignorando il dolore sempre più acuto alla mano, fino a che non raggiunse uno stato in cui soltanto il movimento era un bene, e star fermo un male, così che soffriva più quando si riposava che quando era occupato nella fatica dell'avanzata. Dopo il fallimento dell'incantesimo delle streghe che avrebbe dovuto bloccare l'emorragia, gli sembrava che lo guardassero con timore, come fosse segnato da una qualche maledizione più grande dei loro stessi poteri. A un certo punto giunsero a un laghetto, una macchia di colore blu intenso largo meno di dieci metri tra le rocce rossastre. Si fermarono un poco per bere e riempire i loro otri, e per immergere i piedi doloranti nell'acqua gelata. Si riposarono qualche minuto e poi ripresero il cammino; ma poco dopo, quando il sole era al punto più alto e più ardente della sua parabola, Serafina Pekkala scese velocissima a parlare con loro. Era agitata. «Devo lasciarvi per un poco» disse. «Lee Scoresby ha bisogno di me. Non so perché. Ma non mi chiamerebbe se non avesse bisogno del mio aiuto. Continuate ad andare avanti, e io vi ritroverò...» «Il signor Scoresby?» disse Lyra, eccitata e ansiosa. «Ma dove...» Ma Serafina era già andata via, velocissima, ed era già fuori vista prima che Lyra potesse finire la domanda. Lyra allungò la mano automaticamente verso l'aletiometro per domandare che cosa fosse accaduto a Lee Scoresby, ma la lasciò ricadere inerte, perché aveva promesso di non fare nient'altro che guidare Will. Rivolse lo sguardo verso di lui. Era seduto lì accanto; sul ginocchio appoggiava vagamente la mano da cui ancora gocciolava piano il sangue, il volto era scottato dal sole eppur pallido sotto le bruciature. «Will» disse, «ma lo sai perché devi trovare tuo padre?» «È la cosa che ho sempre saputo. Mia madre diceva che mi sarei ricoperto del suo manto. Questo è tutto quello che so». «Ma che cosa vuol dire, riprendere il suo manto? Che cosa sarebbe, questo suo manto?» «Un compito, suppongo. Qualunque fosse la cosa che stava facendo, io dovrò portarla avanti. Ha senso, almeno quanto tante altre cose, no?» Lui si asciugò il sudore dagli occhi con la mano destra. Ciò che non poteva dire esplicitamente è che anelava a trovare suo padre come un bambino sperduto anela a ritrovare la sua casa. Era un paragone che a lui non sarebbe venuto in mente, perché la casa era il posto che lui badava a tener sicuro per sua madre, non il posto che altri tenevano sicuro per lui; ma erano passati cinque anni ormai da quel sabato mattina al supermercato, quando il preteso gioco di tenersi nascosti dai nemici era diventato disperatamente reale, un tempo che aveva occupato una parte così grande della sua vita, e il suo cuore desiderava nel modo più ardente sentire parole come “Bravo, sei stato bravo, bambino mio; nessuno al mondo avrebbe potuto fare di meglio; sono orgoglioso di te. Vieni e riposati adesso...” Will vi anelava a tal punto che quasi non se ne rendeva conto. Era semplicemente parte della sensazione generale che gli davano le cose. E quindi non riuscì a esprimerlo in quel momento parlando con Lyra, anche se lei riuscì a leggerglielo negli occhi, e questa era una novità, per lei, essere sensibile e percettiva fino a quel punto. Il fatto era che, per tutto ciò che riguardava Will, stava sviluppando un nuovo tipo di sensibilità, come se lui fosse più netto, più a fuoco di chiunque altro avesse conosciuto fino ad allora. Tutto ciò che lo riguardava era chiaro, vicino e immediato. Avrebbe anche potuto dirglielo, ma in quel momento una strega scese in volo. «Vedo qualcuno dietro di noi» disse. «Sono ancora distanti, ma si muovono in fretta. Vado a dare un'occhiata più da vicino?» «Sì, fallo» disse Lyra, «ma vola a bassa quota per non farti vedere». Will e Lyra tornarono faticosamente ad alzarsi e ripresero la salita. «Freddo ne ho avuto un sacco di volte» disse Lyra, per smettere di pensare agli inseguitori, «ma non mi era mai capitato di avere tanto caldo. Fa così caldo anche nel tuo mondo?» «Non dove vivevo io. Non di solito, almeno. Ma il clima è cambiato, ultimamente. Le estati sono più calde di un tempo. Dicono che la gente ha interferito con l'atmosfera mettendoci dentro delle sostanze chimiche e che il tempo sta uscendo fuori controllo». «Be’, l'avranno fatto di sicuro» disse Lyra, «proprio così. E noi ci siamo giusto finiti in mezzo». Lui era troppo accaldato e assetato per replicare, e continuarono a salire senza respiro nell'aria pulsante di calore. Pantalaimon era un grillo, adesso, e se ne stava su una spalla di Lyra, troppo stanco per saltellare o volare. Di tanto in tanto le streghe vedevano una sorgente più in alto, troppo in alto per arrampicarvisi, e riempivano le borracce dei ragazzi; sarebbero morti ben presto, senz'acqua, e dove si trovavano non ce n'era. Ogni sorgente che poteva apparire sotto il sole finiva per essere ben presto riassorbita dal terreno. E così proseguirono il cammino, verso la sera. La strega che era tornata indietro in volo per spiare i loro inseguitori si chiamava Lena Feldt. Volò a bassa quota, tenendosi dietro le creste, e mentre il sole calava traendo dalle rocce un selvaggio color rosso sangue giunse fino al laghetto azzurro, dove trovò una truppa di soldati intenti a preparare il campo. Ma già la prima occhiata che rivolse loro le disse più di quel che desiderava sapere; quei soldati erano privi di daimon. E non venivano dal mondo di Will, o da quello di Cittagazze, in cui i daimon della gente si trovavano dentro di loro, e vederli privi di daimon era cosa d'orrore, era grossolano e nauseabondo. Poi, da una tenda in prossimità del lago venne la risposta. Lena Feldt vide una donna, una di quelle dalla vita breve, graziosa nel suo vestito cachi da safari, e piena di vita quanto lo scimmiotto dorato che faceva capriole al bordo del lago accanto a lei. Lena Feldt si celò tra le rocce e osservò la signora Coulter parlare all'ufficiale che li guidava, mentre i suoi uomini rizzavano le tende, accendevano fuochi, mettevano a bollire dell'acqua. La strega era stata con Serafina Pekkala fra quelle che avevano salvato i bambini di Bolvangar, e aveva una gran voglia di colpire la signora Coulter lì su due piedi; ma una specie di fortuna doveva proteggere quella donna, perché era giusto un po’ troppo lontana per un tiro d'arco, e la strega non poteva avvicinarsi, a meno di non rendersi invisibile. Così cominciò a preparare l'incantesimo. Le ci vollero dieci minuti di profonda concentrazione. Ormai sicura di sé, Lena Feldt discese il pendio roccioso verso il lago, e mentre attraversava il campo uno o due soldati dagli occhi vacui sollevarono brevemente lo sguardo, ma trovarono che ricordarsi di quel che vedevano era troppo difficile, e tornarono a guardare altrove. La strega si fermò fuori dalla tenda in cui era entrata la signora Coulter, e incoccò una freccia. Ascoltò le basse voci che filtravano attraverso la tela, e poi si spostò cautamente verso la falda aperta che guardava sul lago. Dentro la tenda, la signora Coulter stava parlando con un uomo che Lena Feldt non aveva mai visto prima: un uomo più anziano di lei, dai capelli grigi e assai robusto, con un serpente-daimon avvolto attorno al polso. Era seduto in una sedia di tela accanto a quella di lei, che a sua volta si sporgeva verso di lui, parlandogli con dolcezza. «Ma certo, Carlo» stava dicendo, «ti dirò tutto quello che desideri. Che cosa vuoi sapere?» «Come fai a comandare gli Spettri?» disse l'uomo. «Non credevo che fosse possibile, ma tu sei riuscita a farti seguire da loro come da tanti cagnolini... Hanno paura delle tue guardie del corpo? Di che si tratta?» «Semplice» disse lei. «Hanno capito che posso dargli più nutrimento se mi lasciano vivere che se mi consumano. Posso condurli a tutte le vittime che il loro cuore spettrale può desiderare. Non appena tu me li hai descritti ho capito che avrei potuto dominarli, ed è proprio così che è andata. E tutto un mondo trema, in potere di queste pallide cose! Ma, Carlo» bisbigliò, «anche a te posso dare piacere, sai. Ti piacerebbe se ti dessi ancor più piacere?» «Marisa» mormorò lui, «come piacere è già abbastanza starti vicino...» «No, che non lo è, Carlo. Tu sai che posso fare più di così». Le piccole mani cornee del suo daimon stavano accarezzando il serpente-daimon. Poco alla volta questo si lasciò andare, e cominciò a fluire lungo il braccio dell'uomo fino ad affidare tutto il suo peso alle mani dello scimmiotto dorato. Questi la sollevò lentamente fino all'altezza del viso e fece passare dolcemente la sua guancia lungo la sua pelle smeraldina. Lei, il serpente, dardeggiò la lingua nera qua e là, e l'uomo sospirò. «Carlo, dimmi perché stai inseguendo quel ragazzo» bisbigliò la signora Coulter, e la sua voce era dolce come le carezze dello scimmiotto. «Perché hai bisogno di trovarlo?» «Lui ha qualcosa che io voglio. Oh, Marisa...» Lui scosse il capo. Ma gli era difficile resisterle; il suo daimon era dolcemente avvolto attorno al petto della scimmia-daimon e gli passava il capo avanti e indietro lungo la splendida lunga pelliccia, mentre lui carezzava con le mani la fluida lunghezza del suo corpo. Lena Feldt li osservava, restando invisibile ad appena due passi da loro. La corda del suo arco era già in tensione, la freccia incoccata e pronta; avrebbe potuto finire di tenderla e lasciarla andare in meno di un secondo, e la signora Coulter sarebbe morta prima ancora di finire di trarre il respiro. Ma la strega era curiosa. Rimase silenziosa e ferma, gli occhi spalancati. Ma, impegnata com'era a osservare la signora Coulter, non si voltò a guardare dietro di lei dall'altro lato del laghetto blu. Da quella parte, nel buio, un ciuffo di alberi spettrali sembrava aver messo radici, un ciuffo che ogni tanto vibrava con un tremolio simile a un'intenzione consapevole. Ma non erano alberi, è ovvio; e mentre tutta la curiosità di Lena Feldt e del suo daimon era diretta alla signora Coulter, una di quelle pallide forme si staccò dalle altre e si mosse come alla deriva sopra la superficie gelida dell'acqua, senza dar luogo a una sola increspatura, fino a fermarsi a meno di mezzo metro dalla roccia su cui era appollaiato il daimon di Lena Feldt. «Puoi dirmelo benissimo, Carlo» stava mormorando la signora Coulter. «Potresti dirlo in un bisbiglio. Potresti far finta di parlare nel sogno, e chi potrebbe biasimarti per questo? Dimmi soltanto cos'ha quel ragazzo, e perché tu lo desideri. Potrei procurartelo io... Non ti piacerebbe che io lo facessi? Basta che tu me lo dica, Carlo. Io non lo voglio. Io voglio la ragazzina. Che cos'è? Basta che tu me lo dica, e lo avrai». Lui ebbe un molle brivido. Aveva gli occhi chiusi. Poi disse: «È un coltello. La lama sottile di Cittagazze. Ne hai sentito parlare, Marisa? C'è gente che la chiama teleutaia machaira, l'ultimo di tutti i coltelli. Altri lo chiamano “sahættr...”» «E cosa fa, Carlo? Che ha di speciale?» «Ah... è il coltello che può tagliare qualunque cosa... Neppure coloro che l'hanno fatto sapevano quel che poteva fare... Nulla, nessuno, materia, spirito, angelo, aria: nulla è invulnerabile al coltello sottile. Marisa, è mio, mi capisci?» «Ma certo, Carlo. Lo prometto. Ora ti riempio il bicchiere...» E mentre lo scimmiotto dorato lentamente passava la mano lungo il serpente smeraldino, ancora, ancora, stringendo appena un poco, sollevandolo, carezzando e facendo sospirare di piacere Sir Charles, Lena Feldt vide ciò che stava avvenendo realmente: perché mentre gli occhi dell'uomo erano chiusi, la signora Coulter fece cadere, di nascosto, poche gocce da una piccola fiala nel bicchiere, prima di tornare a riempirlo di vino. «Ecco, caro» bisbigliò. «Beviamo, a noi due...» Lui era già intossicato, inebriato. Prese il bicchiere e sorseggiò il vino avidamente, una volta, e poi ancora, e ancora una volta. E poi, senza alcun preavviso, la signora Coulter si alzò e si voltò, e guardò Lena Feldt in pieno viso. «Allora, strega» disse, «credevi che non sapessi come fate a rendervi invisibili?» Lena Feldt era troppo sorpresa per muoversi. Dietro di lei l'uomo faticava a respirare. Il petto gli si sollevava, il viso era arrossato, e il suo daimon era inerte e stava svenendo nelle mani dello scimmiotto. Questi la scosse via con disprezzo. Lena Feldt cercò di sollevare l'arco, ma una fatale paralisi le aveva toccato la spalla. Non riuscì a costringersi a farlo. Non le era mai accaduto nulla di simile, ed emise un lieve grido. «Oh, per questo è troppo tardi» disse la signora Coulter. «Guarda verso il lago, strega». Lena Feldt si voltò e vide il suo daimon, una rondine di mare artica, fluttuare e strillare come se si trovasse sotto una campana di vetro che stesse venendo svuotata dell'aria, sbattendo le ali e cadendo a terra, crollando, venendo meno, il becco spalancato, tra singulti di panico. Lo Spettro l'aveva avvolto tutto. «No!» esclamò lei, e cercò di spostarsi verso di lui, ma venne rimandata indietro da un'ondata di nausea. Persino nel bel mezzo di quella nausea dolorosa, Lena Feldt poté rendersi conto di come la signora Coulter avesse nell'anima più forza di chiunque altro lei avesse conosciuto. Non la sorprese vedere che lo Spettro era sotto il potere della signora Coulter; nessuno avrebbe potuto resistere alla sua autorità. Lena Feldt, piena d'angoscia, si voltò nuovamente verso la donna. «Lascialo andare! Ti prego, lascialo andare!» gridò. «Vedremo. La bambina è con voi? La ragazzina, Lyra?» «Sì!» «E anche un ragazzo? Un ragazzo con un coltello?» «Sì... ti prego...» «E quante streghe ci sono?» «Venti! Lascialo andare, lascialo andare!» «Tutte in volo? O alcune di voi rimangono a terra con i bambini?» «La maggior parte sono in aria, tre o quattro sempre a terra... è insostenibile... lascialo andare o uccidimi subito!» «Di quanto sono lontani sulla montagna? Stanno marciando o si sono fermati a riposare?» Lena Feldt le disse tutto. Avrebbe potuto resistere a ogni tortura ma non a quel che stava accadendo in quel momento al suo daimon. Quando la signora Coulter ebbe saputo tutto ciò che voleva su dove si trovavano le streghe, e su come facevano la guardia a Lyra e Will, disse: «Ora dimmi questo. Voi streghe sapete qualcosa su quella bambina, Lyra. Sono quasi riuscita a venire a saperla da una delle tue sorelle, ma è morta prima che io potessi completare la tortura. Ora però non c'è nessuno a salvarti. Dimmi la verità su mia figlia». Lena Feldt annaspò: «Sarà la madre... sarà la vita... madre... lei sarà colei che disobbedirà... lei...» «Dimmi il suo nome! Stai dicendo tutto salvo la cosa più importante! Dimmi il suo nome!» disse la signora Coulter. «Eva! Madre di tutti! Eva, di nuovo! La madre Eva!» balbettò Lena Feldt, singhiozzando. «Ah» disse la signora Coulter. E lasciò andare un gran sorriso, come se finalmente le si fosse chiarito il senso della sua vita. Vagamente la strega comprese quel che aveva fatto, e attraverso l'orrore che la stava sommergendo cercò di gridare: «Che cosa le farai? Cosa farai?» «Be’, la dovrò distruggere» disse la signora Coulter, «per prevenire un'altra Caduta... perché non me ne sono resa conto prima? Era una cosa troppo grossa per vederla...» Batté le mani piano, come una bambina, gli occhi spalancati. Lena Feldt, fra i suoi propri lamenti, la sentì proseguire: «Ma certo. Asriel farà guerra all'Autorità e poi... Ma certo, naturalmente... Come prima, così accadrà di nuovo. E Lyra è Eva. E questa volta non cadrà. Ci penserò io. Non ci sarà nessuna caduta...» E la signora Coulter si tirò su, e schioccò il dito verso lo Spettro che si stava nutrendo del daimon della strega. Il piccolo daimon-rondine artica giacque contorcendosi sulla roccia mano a mano che lo Spettro muoveva verso la strega stessa, e poi tutto quel che Lena Feldt aveva sofferto prima venne raddoppiato, triplicato e moltiplicato per cento. Sentì una nausea dell'anima, un orrendo e nauseabondo senso di disperazione, una melanconica estenuazione così profonda che di essa sarebbe morta. Il suo ultimo pensiero cosciente fu di disgusto per la vita: i suoi sensi le avevano mentito; il mondo non era fatto di energia e delizia ma di sporcizia, tradimento e stanchezza. Vivere era odioso e morire non era in alcun modo preferibile, e in tutto l'universo, da un capo all'altro, questa era la prima e l'ultima verità. Così restò, in piedi, l'arco in mano, morta in vita. In tal modo Lena Feldt non poté vedere o curarsi di ciò che fece poi la signora Coulter. Ignorando l'uomo dai capelli grigi prostrato e inconsapevole nella sedia di tela e il suo daimon dalla pelle ormai opaca raccolto a spirale nella polvere, chiamò il capitano dei soldati e ordinò che si preparassero per una marcia notturna per risalire la montagna. Poi andò all'orlo del lago e chiamò gli Spettri. Essi vennero al suo comando, scivolando come colonne di bruma sull'acqua. Lei sollevò le braccia, e fece dimenticare loro che erano legati alla terra, così che uno alla volta essi salirono in aria e galleggiarono in essa come soffioni maligni, alla deriva nella notte, portati dalle correnti d'aria verso Will e Lyra e le altre streghe; ma Lena Feldt non vide nulla di tutto ciò. La temperatura scese in fretta con l'oscurità e dopo aver mangiato l'ultimo resto di pane secco Will e Lyra si distesero sotto una roccia sporgente per tenersi caldi e cercare di dormire. Lyra, anzi, non ebbe bisogno di provarci; perse coscienza in meno di un minuto, strettamente accoccolata attorno a Pantalaimon. Will invece non riusciva a prender sonno, per quanto a lungo provasse a restar disteso lì. In parte era la mano, che ora pulsava fino al gomito ed era fastidiosamente gonfia, in parte la durezza del terreno, in parte il freddo, in parte ancora l'estrema stanchezza; e in parte il desiderio anelante con cui pensava a sua madre. Aveva paura per lei, ovviamente, e sapeva che lei sarebbe stata più al sicuro se lui fosse stato lì a badare a lei; ma quel che desiderava era che fosse lei a badare a lui, anche, come aveva fatto quando era molto piccolo; voleva che lei gli bendasse la mano e gli rimboccasse le coperte e cantasse per lui, e portasse via tutte le cose brutte circondandolo di tutto il calore e la dolcezza e la gentilezza materna di cui aveva tanto bisogno; e questo non sarebbe mai accaduto. C'era in lui qualcosa che era ancora infantile. E quindi pianse, ma restando immobile, perché non voleva svegliare Lyra. Ma ancora non riusciva a dormire. Era più sveglio che mai. Infine tornò a distendere le membra irrigidite, si alzò in silenzio e, con il coltello legato alla vita, si diresse più in alto sulla montagna per calmare la sua irrequietezza. Dietro di lui il pettirosso-daimon della strega di sentinella inclinò la testa, ed ella lasciò la guardia che stava facendo per vedere Will che si arrampicava sulle rocce. Raggiunse il suo ramo di pino e silenziosamente fu in aria, non per disturbarlo ma per controllare che non gli accadesse niente di male. Lui non se ne accorse. Sentiva un tale bisogno di muoversi, di non fermarsi, che quasi non faceva più caso al dolore alla mano. Si sentiva come se dovesse camminare tutta la notte, tutto il giorno, per sempre, perché niente altro avrebbe potuto calmare la febbre che aveva nel petto. E, come per simpatia con lui, si stava alzando il vento. Non c'erano foglie da far stormire in quella zona selvaggia, ma l'aria sospinse il suo corpo e allontanò i capelli dal suo viso; tutto era selvaggio fuori di lui, e tutto selvaggio dentro. Salì sempre più su quasi senza neanche fermarsi a pensare a come avrebbe fatto a ritrovare la strada per tornare da Lyra, fino a che non si ritrovò su un piccolo altopiano quasi in cima al mondo, pareva. Attorno a lui, in tutto il cerchio dell'orizzonte, non c'era alcun punto in cui le montagne arrivassero più in alto. Nella luce brillante della luna i soli colori erano un nero cupo e un bianco mortale, e ogni orlo era dentellato, e ogni superficie nuda. Il vento doveva aver portato le nubi, su in alto, perché d'improvviso la luna fu coperta e il buio spazzò l'intero paesaggio; nubi spesse, inoltre, perché neanche uno sprazzo di luna vi brillava attraverso. In meno di un minuto Will si trovò avvolto nell'oscurità quasi totale. Nello stesso istante sentì una presa serrarsi sul suo braccio destro. Gridò per lo shock, e subito si contorse tutto per liberarsi, ma la stretta era tenace. E Will divenne incontrollabile. Sentiva di essere proprio alla fine di tutto, e se avesse dovuto essere anche la fine della sua vita, avrebbe lottato e lottato fino a che non fosse caduto. Quindi si contorse e scalciò e tornò a contorcersi, ma quella mano non si decideva a lasciarlo andare; e dato che quello che teneva era il suo braccio destro, non poteva prendere il coltello. Cercò di arrivarci con la sinistra, ma veniva sbattuto di qua e di là con tanta forza, e la sua mano era tanto dolorante e gonfia, che non ce la fece: dovette lottare con una sola mano, ferita e disarmata, contro un uomo adulto. Affondò i denti nella mano che gli teneva l'avambraccio, ma tutto quel che accadde fu che l'uomo gli affibbiò un colpo tale dietro la testa da lasciarlo intontito. Poi Will tornò a scalciare, più e più volte, e alcuni colpi andarono a segno e altri no; e tutto il tempo continuò a tirare, strappare, contorcersi, spingere, e sempre la stretta lo teneva forte. Vagamente sentiva il suo stesso ansimare, con i grugniti e il respiro aspro dell'uomo; poi per caso si trovò ad avere la gamba dietro a quelle dell'uomo e si gettò contro il suo petto, e l'uomo cadde con tutto il peso di Will addosso; ma neanche per un istante allentò la stretta, e Will, rotolando violentemente sul terreno petroso, sentì un senso opprimente di paura stringerglisi attorno al cuore: quell'uomo non l'avrebbe mai lasciato andare e, se anche lui l'avesse ucciso, il suo cadavere avrebbe continuato a restargli aggrappato. Ma Will si stava indebolendo, e si era messo a piangere, ormai, singhiozzando amaramente mentre continuava a scalciare e tirare e colpire l'uomo con i piedi e la testa; e si rese conto che i suoi muscoli avrebbero presto ceduto. E poi si accorse che l'uomo caduto era immobile, anche se la sua mano continuava a stringere con immutata forza. Era lì, a terra, e si lasciava colpire dalle ginocchia e dalla testa di Will, e lui, non appena se ne accorse, si sentì abbandonare dalle sue ultime forze e cadde impotente accanto al suo avversario, ogni nervo del suo corpo privo oramai di controllo, pulsante, intorpidito. Will si tirò dolorosamente a sedere, sbirciò nell'oscurità profonda e distinse qualcosa di bianco sul terreno accanto all'uomo. Erano il petto e la testa di un grande uccello, una procellaria, un daimon, disteso e immobile. Will provò ancora a tirare, per liberarsi, e il suo debole strattone evocò una risposta da parte dell'uomo, la cui mano non aveva allentato la presa. Però si stava muovendo. Stava tastando attentamente la mano destra di Will con la mano libera. Poi l'uomo disse: «Dammi l'altra mano». «Attento» disse Will. La mano dell'uomo scese tastando lungo il braccio sinistro di Will, e le sue dita si mossero leggere sul polso e sul palmo rigonfio, e poi con estrema delicatezza passarono ai moncherini delle due dita perdute da Will. L'altra mano lo lasciò andare immediatamente e l'uomo si alzò a sedere. «Tu hai il coltello» disse. «Tu sei il portatore del coltello». La sua voce era risonante, brusca, ma ansimante. Will sentì che era profondamente malato. Aveva forse ferito il suo oscuro avversario? Will era ancora steso sulla roccia, totalmente esaurito. Tutto quel che riusciva a scorgere era la sagoma dell'uomo accucciato su di lui, ma non riusciva a vederlo in viso. L'uomo stava cercando qualcosa che aveva al fianco, e dopo qualche momento una meravigliosa calmante frescura si diffuse su tutta la sua mano dai moncherini delle dita, mentre l'uomo gli massaggiava la pelle con un unguento. «Che stai facendo?» disse Will. «Curo la tua ferita. Sta’ buono». «Chi sei?» «Sono l'unico uomo che sa a cosa serve il coltello. Tieni ferma la mano, così. Non muoverti». Il vento soffiava, più selvaggio che mai, e una o due gocce di pioggia s'infransero sul volto di Will. Stava tremando violentemente, ma sostenne la mano sinistra con la destra mentre l'uomo stendeva dell'altro unguento sui moncherini e gli legava strettamente una striscia di stoffa leggera attorno alla mano. Non appena la medicazione fu a posto, l'uomo si lasciò andare di lato, e si distese a terra lui stesso. Will, ancora intontito da quella benedetta frescura alla mano, cercò di alzarsi a sedere per guardarlo. Ma era più buio che mai. Tastò in avanti con la mano destra e si trovò a toccare il petto dell'uomo, dove il cuore batteva come un uccello contro le sbarre di una gabbia. «Sì» disse l'uomo, rauco. «Prova a curare questo, dài». «Sei malato?» «Starò meglio fra poco. Tu hai il coltello, vero?» «Sì». «E sai come usarlo?» «Sì. Sì. Ma tu, sei di questo mondo? Come fai a saperlo?» «Ascolta» disse l'uomo, rizzandosi a sedere dopo un breve sforzo. «Non m'interrompere. Se tu sei il portatore del coltello, il tuo compito è più grande di quanto tu possa immaginare. Un bambino... Come hanno potuto permetterlo? Be’, così dev'essere... C'è una guerra che si prepara, ragazzo. La più grande guerra che ci sia mai stata. Una cosa del genere è già successa una volta, e questa volta deve vincere la parte giusta... Non ci hanno dato nient'altro che menzogne, propaganda, crudeltà e inganni per tutte le migliaia di anni della storia umana. È tempo di ricominciare, ma questa volta nel modo giusto...» Si fermò, per trarre diversi respiri affannosi. «Il coltello» continuò dopo un minuto, «non avevano la minima idea di quel che stavano facendo, quegli antichi filosofi. Avevano inventato un oggetto che avrebbe potuto aprire anche le minime particelle della materia, e lo usavano per rubare dolciumi. Non avevano idea di aver realizzato l'unica arma in tutto l'universo che poteva sconfiggere il tiranno. L'Autorità. Dio. Gli angeli ribelli caddero perché non avevano nulla di simile al coltello; ma ora...» «Io non lo volevo! Io non lo voglio, adesso!» esclamò Will. «Se lo vuoi, prenditelo! Lo odio, e odio quello che fa...» «Troppo tardi. Non hai la minima scelta. Tu sei il portatore; ti ha scelto. E, cosa più importante, loro sanno che ce l'hai tu, e se non lo userai contro di loro lo strapperanno via dalle tue mani e lo useranno contro il resto di noi, per tutti i secoli dei secoli». «Ma perché dovrei combatterli? Ho già combattuto troppo, non posso continuare a battermi, voglio...» «Hai vinto i tuoi combattimenti?» Will rimase in silenzio. Poi disse: «Sì, direi di sì». «Hai combattuto per il coltello?» «Sì, ma...» «Allora tu sei un guerriero. È questo che sei. Discuti pure su tutto il resto, ma non discutere sulla tua stessa natura». Will sapeva che l'uomo stava dicendo la verità, ma non era una verità che gli facesse piacere accettare. L'uomo parve saperlo, perché lasciò che Will chinasse la testa prima di tornare a parlare. «Vi sono due grandi poteri» disse l'uomo, «che lottano fra loro fin dall'inizio del tempo. Ogni progresso nella vita dell'uomo, ogni briciola di sapere e di saggezza e di onestà che abbiamo è stata strappata da una delle due parti dai denti dell'altra. Per ogni piccolo passo in avanti della libertà umana c'è stata una lotta feroce tra coloro che ci vogliono più sapienti, più saggi e più forti e coloro che vogliono che obbediamo, con umiltà e sottomissione. «Ora questi due poteri stanno allineando le loro forze per la battaglia. Ognuno dei due ha bisogno di questo tuo coltello più di ogni altra cosa. Devi fare la tua scelta, ragazzo. Siamo stati entrambi guidati fin qui, tutt'e due: tu con il coltello, io perché potessi parlartene». «No! Ti sbagli!» gridò Will. «Io non cercavo nulla del genere! Non è questo che cercavo, per niente!» «Puoi pensarla come vuoi, ma questo è quel che hai trovato» disse l'uomo nel buio. «Ma cosa devo fare?» E qui Stanislaus Grumman, Jopari, John Parry, esitò. Era dolorosamente consapevole del giuramento che aveva fatto a Lee Scoresby, ed esitò prima di infrangerlo; e tuttavia lo ruppe. «Devi andare da Lord Asriel» disse, «e dirgli che ti ha mandato Stanislaus Grumman, e che tu hai l'arma di cui lui più che di ogni altra ha bisogno. Ti piaccia o meno, ragazzo, tu hai un lavoro da compiere. Ignora ogni altra cosa, non importa quanto possa sembrarti importante, e va’ a fare questa. Qualcuno apparirà per guidarti: la notte è piena di angeli. La tua ferita adesso guarirà. Aspetta. Prima che tu te ne vada, voglio guardarti perbene». Trovò a tentoni la sacca che aveva portato e ne tirò fuori qualcosa, dispiegando vari strati di tela oleata; poi accese un fiammifero e con esso una piccola lanterna metallica. Alla sua luce, attraverso l'aria ventosa sferzata dalla pioggia, i due si guardarono in viso. Will vide degli occhi blu ardenti in un viso smagrito, con una barba di parecchi giorni sulla mascella ostinata, i capelli grigi, i tratti tirati dalla sofferenza, un corpo sottile ripiegato in un pesante manto coperto di piume. Lo sciamano vide un ragazzo ancor più piccolo di quel che aveva creduto, il corpo magro scosso da brividi in una sottile maglietta strappata, dall'espressione esausta, feroce e cauta, ma accesa di curiosità selvaggia, gli occhi spalancati sotto le ciglia nere e diritte, così simili a quelli di sua madre... E proprio allora giunse, a entrambi, il primo bagliore di qualche altra cosa. Ma nello stesso istante, mentre la lanterna lanciava il suo bagliore sul viso di John Parry, qualcosa fu scagliato giù dal cielo torbido, e lui cadde morto prima di poter dire una sola parola, con una freccia nel cuore malato. La procellaria-daimon svanì in un solo istante. Will non poté far altro che sedersi, stupefatto. Un frullo attraversò il suo campo visivo, e la sua mano destra scattò immediatamente e si accorse che stava stringendo un pettirosso, un daimon dal petto arrossato, nel pieno del panico. «No! No!» esclamò la strega Juta Kamainen, e cadde dietro di lui, stringendosi le mani spasmodicamente sul cuore, cadendo malamente sulle rocce e poi rialzandosi a fatica. Ma Will fu lì prima che potesse rimettersi in piedi, e il coltello sottile fu alla sua gola. «Perché l'hai fatto?» gridò. «Perché l'hai ucciso?» «Perché l'ho amato e lui mi ha respinto! Io sono una strega! Io non perdono!» E dato che era una strega non avrebbe certo avuto paura di un ragazzo, normalmente. Ma di Will aveva paura. Quella giovane figura ferita aveva in sé forza e pericolo più di quanto lei ne avesse mai visti in un essere umano, e allora si lasciò sfuggire un lamento. Cadde all'indietro, lui la seguì e l'afferrò per i capelli con la mano sinistra, senza sentire alcun dolore, sentendo soltanto un'immensa disperazione che mandava in frantumi ogni cosa. «Tu non sai chi era» gridò. «Era mio padre!» Lei scosse il capo e bisbigliò: «No. No! Non può essere vero. È impossibile!» «Tu credi che le cose debbano essere possibili? Le cose devono essere vere! Era mio padre, e nessuno di noi due l'ha saputo fino all'istante in cui l'hai ucciso! Strega, io aspetto tutta la mia vita, e faccio tutta questa strada e alla fine lo trovo e tu lo ammazzi...» E scosse la testa di lei come fosse uno straccio e la gettò all'indietro sul terreno, lasciandola semi istupidita. Il suo stupore era quasi altrettanto grande della paura che aveva di lui, che era ben concreta; si tirò su, ancora intontita, e gli afferrò la camicia, per supplicarlo. Lui sbatté via la sua mano. «Che cosa ti aveva mai fatto, che hai dovuto ammazzarlo?» esclamò lui. «Dimmelo, se puoi!» Lei guardò il morto. Poi tornò a guardare Will e scosse il capo, tristemente. «No, non posso spiegarti» disse. «Sei troppo giovane. Per te non avrebbe alcun senso. L'ho amato. È tutto. È abbastanza». E prima che Will potesse fermarla la vide cadere dolcemente di lato, la mano sul manico del coltello che aveva appena preso dalla cintura per infilarselo tra le costole. Will non avvertì alcun senso di orrore, solo desolazione e stupefatta perplessità. Si alzò lentamente in piedi e abbassò lo sguardo sulla strega morta, i suoi folti capelli neri, le gote arrossate, le lisce membra pallide bagnate dalla pioggia, le labbra dischiuse come quelle di un'amante. «Non capisco» disse forte. «È troppo strano». Will tornò a volgersi al morto, suo padre. Mille cose gli si urtavano ostacolandosi l'un l'altra nella gola, e solo gli scrosci di pioggia calmavano il bruciore dei suoi occhi. La piccola lanterna continuava a mandare bagliori incerti man mano che gli spifferi intorno allo sportellino mal serrato facevano ondeggiare la fiamma; alla sua luce Will si inginocchiò e mise le mani sul corpo dell'uomo, toccandogli il viso, le spalle, il petto, chiudendogli gli occhi, liberandogli la fronte dai capelli bagnati, premendo le mani sulle guance ruvide, chiudendo la bocca del padre, stringendo le sue mani. «Padre» disse, «Papà... Padre... Io non capisco perché lo ha fatto. È troppo strano per me. Ma qualunque cosa fosse quel che desideravi che io facessi, prometto, giuro, che lo farò. Combatterò. Sarò un guerriero. Lo farò. Questo coltello, lo porterò a Lord Asriel, dovunque egli sia, e lo aiuterò a combattere quel nemico. Lo farò. Puoi riposare, adesso. Tutto è a posto. Puoi dormire, adesso». Accanto al morto giaceva la sua sacca di pelle di renna, con la tela cerata, la lanterna e la scatoletta di corno dell'unguento di muschio sanguigno. Will le raccolse e poi si accorse della cappa adorna di piume di suo padre, allungata sul terreno dietro al suo corpo, pesante e intrisa d'acqua, ma calda. A suo padre non poteva più servire, e lui tremava di freddo. Sciolse il fermaglio di bronzo alla gola del morto e si mise in spalla lo zaino di tela, prima di avvolgersi nella cappa. Spense la lanterna e lanciò un ultimo sguardo alle forme indistinte di suo padre, della strega, di suo padre ancora; poi si voltò per discendere la montagna. L'aria tempestosa era elettrica di bisbigli e nel soffiare potente del vento Will riusciva a distinguere anche altri suoni: confusi echi di grida e di litanie, l'urto del metallo sul metallo, grandi battiti d'ali che un momento sembravano tanto vicini da poter essere in realtà dentro la sua stessa testa e un momento dopo risuonavano così lontani che avrebbero potuto essere su un altro pianeta. Le rocce sotto di lui erano scivolose e incerte, ma non esitò. E mentre si volgeva nell'ultimo breve crepaccio prima di raggiungere il luogo in cui Lyra dormiva, si fermò di colpo. Poté vedere due uomini, in piedi, lì, nel buio, come in attesa. Will portò la mano al coltello. Allora uno dei due uomini parlò. «Tu sei il ragazzo che ha il coltello?» disse, e la sua voce aveva la stessa qualità di quei battiti d'ali. Chiunque egli fosse, non era un essere umano. «Chi siete?» disse Will. «Siete uomini o...» «Non uomini, no. Noi siamo Osservatori. Bene elim. Nel vostro linguaggio, angeli». Will rimase in silenzio. Colui che parlava proseguì: «Altri angeli hanno altre funzioni, e altri poteri. Il nostro compito è semplice: abbiamo bisogno di te. Abbiamo seguito lo sciamano per ogni centimetro del suo percorso, sperando che ci avrebbe condotti fino a te, e lo ha fatto. E ora siamo venuti per guidarti, a nostra volta, da Lord Asriel». «Eravate con mio padre tutto il tempo?» «Ogni momento». «E lui lo sapeva?» «Non ne aveva idea». «E allora, perché non avete fermato la strega? Perché le avete permesso di ucciderlo?» «Lo avremmo fatto, prima. Ma il suo compito era finito, una volta che ci aveva condotti a te». Will non disse nulla. La testa gli girava, piena di niente; questo non era meno difficile da capire di tutto il resto. «Va bene» finì col dire, «verrò con voi. Ma prima devo svegliare Lyra». Si fecero di lato per farlo passare, e lui sentì un pizzicore nell'aria quando passò loro accanto, ma lo ignorò, e si concentrò nella discesa del pendio verso il piccolo rifugio dove Lyra dormiva. Ma qualcosa lo indusse a fermarsi. Nella semioscurità, poté distinguere le streghe che avevano fatto la guardia a Lyra, tutte sedute o in piedi, ferme. Parevano statue, solo che respiravano, ma era difficile dire che fossero vive. C'erano parecchi corpi coperti di seta nera per terra, inoltre, e mentre fissava lo sguardo, pieno d'orrore, dall'uno all'altro, Will capì quel che doveva esser successo: erano state attaccate a mezz'aria dagli Spettri ed erano cadute a trovare la morte, indifferenti. Ma... «Dov'è Lyra?» gridò forte. La cavità sotto la roccia era vuota. Lyra era scomparsa. C'era qualcosa che pendeva dalla roccia sotto cui si era stesa. Era lo zainetto di tela di Lyra, e dal suo peso Will seppe, senza guardare, che l'aletiometro era ancora lì dentro. Will scuoteva il capo. Non poteva esser vero, ma lo era: Lyra era scomparsa, Lyra era stata presa, Lyra era perduta. Le due scure figure dei bene elim non si erano mosse. Ma parlarono: «Devi venire con noi, adesso. Lord Asriel ha bisogno di te, subito. La forza del nemico cresce di minuto in minuto. Lo sciamano ti ha detto qual è il tuo compito. Seguici e contribuisci alla nostra vittoria. Vieni con noi. Vieni da questa parte. Vieni, subito». E Will continuava a spostare lo sguardo da loro allo zaino di Lyra, e di nuovo a loro, e non sentiva una sola parola di quel che dicevano. FINE DEL LIBRO SECONDO libro Terzo Il cannocchiale d'ambra Oh, ditemi del suo potere; oh, cantatemi la sua grazia, il suo manto è luce, la sua chioma spazio; i suoi cocchi di sdegno foggiano il rombo sordo delle nubi. e il buio è il suo sentiero sulle ali della tempesta. Robert Grant (Da Hymns Ancient and Modern) Oh, stelle, non è da voi che nasce il desiderio dell'innamorato per il volto dell'amata? La sua segreta percezione del volto puro di lei non gli viene dalle pure costellazioni? Rainer Maria Rilke (Dalla Terza elegia duinese) Esili vapori si levano ovunque si stia formando la vita. La notte è fredda e soave e piena d'angeli che martellano la vita. Le officine sono accese, lo scampanio vola alto. Seppur separati, siamo infine insieme. John Ashbery (Da The Ecclesiast, da River and Mountains) Uno La bella addormentata INTANTO I PREDATORI, USCITI DALLE FONDE CAVERNE, GUARDAVANO LA DONZELLA ADDORMENTATA. WILLIAM BLAKE In una valle ombreggiata ricoperta di rododendri, vicina al fronte della neve, dove scorreva un ruscello latteo d'acqua di disgelo e dove colombi e fanelli svolazzavano fra pini immensi, c'era una grotta seminascosta dalle rocce strapiombanti e dal fitto fogliame. I boschi erano popolati di suoni: il ruscello tra i sassi, il vento tra gli aghi dei rami di pino, lo stridere degli insetti e i gridi dei piccoli mammiferi, in aggiunta al canto degli uccelli; e di tanto in tanto una raffica di vento più forte faceva sì che i rami di un cedro o di un abete strusciassero l'uno contro l'altro borbottando come un violoncello. Era un luogo soleggiato, mai privo di screziature; raggi di uno splendore giallo-oro si stagliavano sul suolo del bosco tra barre e pozze d'ombra verdebruna; e la luce non era mai immobile, mai costante, giacché la vagante foschia aleggiava spesso tra le cime degli alberi, filtrandola e facendole assumere una brillantezza madreperlacea e avvolgendo di rugiada ogni singola pigna, che riluceva non appena quella foschia si alzava. Talvolta l'umidità delle nubi si addensava in minuscole gocce di vapore e acqua frammisti, le quali, più che cadere, scendevano danzando e dando luogo a un continuo fruscio e ticchettio fra quei milioni di aghi. Accanto al ruscello c'era uno stretto sentiero che, dal paesino – poco più di un grappolo di casupole di pastori – nel fondovalle, portava a un piccolo santuario semidiroccato vicino al ghiacciaio, un luogo in cui sbiadite banderuole di seta fluttuavano nei venti eterni delle alte vette e dove i paesani devoti lasciavano offerte di dolci d'orzo e tè in foglia. Uno strano effetto di luce, e il ghiaccio e la foschia ammantavano la testata della valle di perpetui arcobaleni. La grotta si apriva poco sopra il sentiero. Molti anni prima c'era vissuto un sant'uomo in meditazione, in digiuno e in preghiera, e il luogo era venerato per riguardo alla sua memoria. La grotta era profonda una decina di metri, con un suolo sabbioso: riparo ideale per un orso o un lupo, ma le sole creature che vi fossero vissute in tanti anni e anni erano state uccelli e pipistrelli. La forma accovacciata poco oltre l'ingresso, però, con occhi neri che guatavano in ogni dove, gli orecchi a punta ritti, non era né uccello né pipistrello. La luce solare si spandeva greve e ricca sulla sua splendente pelliccia dorata, e le sue mani scimmiesche rigiravano una pigna strappandone le scaglie con dita aguzze per arraffare i dolci semi. Dietro questa creatura, appena oltre il punto in cui arrivava la luce del sole, la signora Coulter faceva scaldare un po’ d'acqua in un tegamino sopra una stufetta a nafta. Il suo daimon emise un brontolio di allarme, e la signora Coulter alzò gli occhi. Sul sentiero nel bosco c'era una giovane del paese. La signora Coulter sapeva chi era: da qualche giorno Ama continuava a portarle cibo. La signora Coulter le aveva detto, la prima volta che la bambina era arrivata, di essere una santa donna dedita alla meditazione e alla preghiera, che aveva fatto voto di non parlare mai a uomini. Ama era la sola persona di cui accettasse le visite. Stavolta, però, la bambina non era sola. C'era il padre con lei, e mentre Ama si arrampicava fino alla grotta, lui si mise in attesa in disparte. Ama arrivò all'ingresso della grotta e s'inchinò. «Mio padre mi manda a invocare la sua benevolenza» disse. «Benvenuta, bambina» la salutò la signora Coulter. La ragazzina aveva in mano un fagotto di cotone sbiadito che posò ai piedi della signora Coulter. Poi le porse un mazzetto di fiori, una dozzina di anemoni legati con del filo, e cominciò a parlare in tono concitato. La signora Coulter capiva qualcosa del linguaggio di quei montanari, ma si guardava bene dal render loro noto fin dove si spingeva la sua conoscenza della lingua. Sicché sorrise e fece cenno alla bambina di non parlare e di osservare i loro daimon. Lo scimmiotto dorato stava tendendo la manina nera, e il daimon-farfalla di Ama gli svolazzava sempre più vicino e finì col posarglisi sull'indice calloso. Lo scimmiotto se l'accostò lentamente all'orecchio, e la signora Coulter sentì che un flusso sottile di comprensione le s'insinuava nella mente fino a chiarire le parole della bambina. I paesani erano contenti che una santa donna come lei avesse trovato rifugio nella grotta, ma si diceva che con lei ci fosse qualcun altro, un'altra femmina, che era in qualche modo pericolosa e potente. Ecco che cosa spaventava i paesani. L'altra creatura era la padrona della signora Coulter o la sua serva? Aveva cattive intenzioni? E perché, in primo luogo, si trovava lì? Pensavano di fermarsi a lungo? Ama formulò queste domande con grande apprensione. Alla signora Coulter venne in mente una nuova risposta mentre il daimon le traduceva e trasmetteva mentalmente quelle domande. Poteva dire la verità. Non tutta, naturalmente, ma una verità parziale. La donna sentì un fremito di riso a quel pensiero, ma non permise che quell'ilarità trapelasse dalla sua voce quando spiegò: «Sì, c'è qualcun altro con me. Ma non c'è niente da temere. È mia figlia, ed è vittima di una stregoneria che la tiene addormentata. Siamo venute qui per nasconderci al mago che ha gettato l'incantesimo, mentre cerco di guarirla e di tenerla lontana dai pericoli. Vieni pure a vedere, se vuoi». Ama era in parte rassicurata dalla voce dolce e sommessa della signora Coulter e in parte ancora spaventata; e sentir parlare di maghi e incantesimi accresceva la sua soggezione. Ma lo scimmiotto dorato stava tenendo il suo daimon con tale delicatezza... e per giunta lei era curiosa, sicché seguì la signora Coulter nella grotta. Suo padre sul sentiero sottostante fece un passo avanti, e il suo daimon-cornacchia alzò un paio di volte le ali, ma poi l'uomo rimase dov'era. La signora Coulter accese una candela poiché la luce si attenuava rapidamente, e portò Ama in fondo alla grotta. Gli occhi della bambina scintillavano spalancati nell'oscurità e le sue mani si muovevano insieme in un gesto ripetitivo dell'indice sul pollice, indice su pollice, per scongiurare il pericolo disorientando gli spiriti maligni. «Vedi?» disse la signora Coulter. «Non può fare del male. Non c'è niente da temere». Ama guardò la sagoma nel sacco a pelo. Era una bambina più vecchia di lei di tre o quattro anni, con capelli di un colore che Ama non aveva mai visto prima... come il pelo di un leone. Le sue labbra erano serrate, e lei era profondamente addormentata, su questo non c'erano dubbi, perché il suo daimon le posava abbisciato ed esanime sulla gola. Aveva la forma di una creatura simile alla mangusta, ma di colore rosso-oro, e più piccolo. Lo scimmiotto dorato stava accarezzando teneramente il pelo fra gli orecchi del daimon addormentato e, mentre Ama guardava, la mangusta si agitò inquieta ed emise un fioco gnaulio. Il daimon di Ama, assunta la forma di topo, si schiacciò contro il collo di lei e scrutò timoroso da dietro la cortina dei suoi capelli. «Puoi dunque dire a tuo padre quel che hai visto» continuò la signora Coulter. «Nessuno spirito maligno. Soltanto mia figlia, addormentata da un sortilegio, e sotto la mia custodia. Ma ti prego, Ama, di’ a tuo padre che deve restare un segreto. Nessuno all'infuori di voi due deve sapere che Lyra è qui. Se il mago scoprisse dove si trova, verrebbe qui e la ucciderebbe, e ucciderebbe me e chiunque mi sia vicino. Dunque, zitta! Dillo a tuo padre e a nessun altro». S'inginocchiò accanto a Lyra e le scostò i capelli madidi dal volto addormentato prima di chinarsi a baciare la gota della figlia. Poi alzò gli occhi tristi e amorevoli e sorrise ad Ama con tale e tanta partecipazione che la bambina si sentì salire le lacrime agli occhi. La signora Coulter prese Ama per mano mentre tornavano all'ingresso della grotta, e vide che il padre della bambina osservava ansioso dal basso. La donna congiunse le mani e s'inchinò, e l'uomo rispose con sollievo al saluto, mentre sua figlia, dopo essersi inchinata alla signora Coulter e alla bella addormentata, si voltava e sgambettava giù per il pendio alla luce del crepuscolo. Padre e figlia fecero ancora un inchino verso la grotta e poi si allontanarono svanendo nell'ombra dei fitti rododendri. La signora Coulter tornò all'acqua sulla stufa, che stava per bollire. Accovacciatasi, vi sminuzzò sopra alcune foglie secche, due pizzichi da un sacchetto, due da un altro, e aggiunse tre gocce di un olio giallo chiaro. Dette una rapida mescolata contando mentalmente fino a quando furono trascorsi cinque minuti. Poi tolse il tegamino dalla stufa e lo posò a terra aspettando che il liquido si raffreddasse. Attorno a lei c'era parte dell'equipaggiamento proveniente dall'accampamento accanto al lago azzurro dov'era morto Sir Charles Latrom: un sacco a pelo, uno zaino con indumenti di ricambio, il necessario da toilette eccetera. C'era anche una custodia di tela, con una robusta intelaiatura di legno rinforzata da kapok, che conteneva strumenti diversi, e c'era una pistola in una fondina. Il decotto si raffreddò rapidamente in quell'aria rarefatta, e non appena ebbe raggiunto la temperatura corporea la donna lo versò con cautela in un bicchiere metallico e lo portò in fondo alla grotta. Il daimon-scimmiotto lasciò cadere la pigna a terra e la seguì. La signora Coulter posò con cura il bicchiere sopra una pietra bassa e s'inginocchiò accanto a Lyra addormentata. Lo scimmiotto dorato si accovacciò sull'altro lato, pronto ad afferrare Pantalaimon qualora si fosse svegliato. I capelli di Lyra erano madidi, e i suoi occhi si muovevano dietro le palpebre chiuse. Stava cominciando a riscuotersi: la signora Coulter aveva sentito le sue ciglia palpitare quando l'aveva baciata, e sapeva che non ci sarebbe voluto molto perché Lyra si svegliasse del tutto. Infilò una mano sotto la testa della bambina e con l'altra le scostò i ciuffi bagnati dalla fronte. Le labbra di Lyra si socchiusero, e lei gemette debolmente; Pantalaimon le si strinse un po’ di più al petto. Gli occhi dello scimmiotto dorato non si staccavano dal daimon di Lyra e le piccole dita nere si contraevano sull'orlo del sacco a pelo. Un'occhiata della signora Coulter ed esso allentò la stretta e si scostò di un palmo. La donna alzò delicatamente la figlia in modo che le sue spalle si staccassero dal suolo e la sua testa ciondolasse, e allora Lyra fece un bel respiro e le sue palpebre si chiusero, sbattendo torpide. «Roger» mormorò. «Roger... dove sei... Non riesco a vedere niente...» «Ssst» bisbigliò sua madre. «Ssst, mia cara, bevi questo». Tenendo il bicchiere sulla bocca di Lyra, la donna lo inclinò per inumidirle le labbra. La lingua di Lyra lo sentì e si mosse per lappare, e allora la signora Coulter cominciò a versarle il liquido in bocca, con cautela, aspettando che la bambina inghiottisse ogni sorso prima di dargliene altro. Ci vollero alcuni minuti, ma alla fine il bicchiere fu vuoto, e la signora Coulter fece riadagiare la figlia. Non appena la testa di Lyra toccò il suolo, Pantalaimon tornò ad avvolgersi attorno alla sua gola. La pelliccia rosso-oro era bagnata come i capelli della bambina. Erano di nuovo entrambi profondamente addormentati. Lo scimmiotto dorato andò cautamente all'ingresso della caverna e si sedette di nuovo a sorvegliare il sentiero. La signora Coulter immerse un panno in un bacile di acqua fredda e lo passò sul volto di Lyra, poi aprì il sacco a pelo e le lavò braccia, collo e spalle, perché scottava. Poi prese un pettine e si mise a districarle delicatamente i capelli, scostandoglieli dalla fronte e facendole la riga in mezzo. Lasciò il sacco a pelo aperto in modo che la ragazzina potesse rinfrescarsi, e aprì il fagotto portato da Ama: alcune pagnotte schiacciate, un dolce di tè compresso, un po’ di riso viscoso avvolto in una larga foglia. Era ora di preparare il fuoco. Il freddo delle montagne era intenso di notte. Lavorando con metodo, mondò alcuni ramoscelli secchi da usare come esca, accatastò la legna e strofinò un fiammifero. C'era qualcos'altro cui pensare: i fiammiferi stavano finendo, e così pure la nafta per la stufa; d'ora in poi avrebbe dovuto tenere il fuoco acceso giorno e notte. Il suo daimon era contrariato. Non gli piaceva quel che lei stava facendo, e quando tentò di esprimere il proprio scontento la donna lo cacciò con un gesto. Lui le dette le spalle, sdegnato in ogni fibra del corpo, mentre riprendeva a staccare le scaglie dalla pigna nel buio esterno. La donna non gli badò, ma continuò a darsi da fare diligentemente e abilmente attorno al fuoco per mettere a scaldare un po’ d'acqua per il tè. Lo scetticismo del daimon, però, non la lasciava indifferente, e, mentre sminuzzava la compressa di tè grigio scuro nell'acqua, la donna si domandava cosa diavolo credeva di fare, e se per caso fosse impazzita, e – via via – cosa sarebbe successo quando il santuario fosse stato scoperto. Lo scimmiotto dorato aveva ragione. Lei non stava semplicemente nascondendo Lyra, stava nascondendo anche se stessa ai suoi stessi occhi. Dal buio usciva il ragazzino che, speranzoso e intimorito, continuava a sussurrare: «Lyra... Lyra... Lyra...» Dietro di lui c'erano altre figure, ancora più indistinte di lui, ancor più silenziose. Sembravano appartenere allo stesso gruppo e allo stesso genere, ma non avevano volti visibili o voci udibili; e la voce stessa del ragazzino non andava oltre il tono del bisbiglio, e il suo volto era vago e confuso come una cosa che stia svanendo dalla memoria. «Lyra... Lyra...» Dov'erano? Su una vasta pianura sotto un cielo plumbeo senza alcuna luce, dove la foschia oscurava l'orizzonte da ogni parte. Il suolo era di nuda terra, appiattito dalla pressione di milioni di piedi, anche se quei piedi pesavano meno di piume; chissà quanto tempo era occorso per renderlo così piatto, anche se il tempo pareva non scorrere in quel luogo; ecco come stavano le cose. Quello era la fine di tutti i luoghi e l'ultimo di tutti i mondi. «Lyra...» Perché erano lì? Erano prigionieri. Qualcuno aveva commesso un delitto, anche se nessuno sapeva quale fosse, o chi l'avesse compiuto, o quale autorità si arrogasse il diritto di giudicare. Perché il ragazzino continuava a ripetere il nome di Lyra? Speranza. Chi erano? Fantasmi. E Lyra non poteva toccarli, per quanto si sforzasse. Le sue mani goffe li attraversavano e il ragazzino era sempre lì a implorare. «Roger» disse Lyra, ma la sua voce uscì in un sussurro: «Oh, Roger, dove sei? Che posto è mai questo?» Lui disse: «È il mondo della morte, Lyra... Non so cosa fare... Non so se sarò qui in eterno, e non so cosa posso aver fatto di male, dal momento che ho sempre cercato di essere buono, ma detesto tutto questo, ne sono spaventato, lo detesto...» E Lyra disse: «Io Due Balthamos e Baruch UN VENTO MI PASSÒ SULLA FACCIA, E IL PELO SI DRIZZÒ SULLA MIA CARNE... IL LIBRO DI GIOBBE «Sta’ zitto» disse Will. «Stai zitto e basta. Non disturbarmi». Succedeva subito dopo che Lyra era stata portata via, subito dopo che Will era sceso dalla cima della montagna, subito dopo che la strega aveva ucciso suo padre. Will accese la lanternina di latta che aveva preso dalla sacca del padre usando i fiammiferi asciutti trovati assieme a quella, e si accovacciò nell'anfratto di roccia per aprire lo zaino di Lyra. Tastò all'interno con la mano sana e trovò il pesante aletiometro avvolto nel velluto. L'oggetto baluginò alla luce della lanterna, ed egli lo porse alle due figure che gli stavano accanto, che avevano detto di chiamarsi angeli. «Sapete leggerlo?» domandò. «No» disse una voce. «Vieni con noi. Devi. Vieni subito da Lord Asriel». «Chi vi ha ordinato di seguire mio padre? Avete detto che lui non sapeva d'essere seguito da voi. E invece lui lo sapeva» insisté Will con orgoglio. «Mi aveva detto di aspettarvi. Sapeva più di quanto pensiate. Chi vi manda?» «Non ci manda nessuno. Siamo qui di nostra volontà» rispose la voce. «Vogliamo servire Lord Asriel. E l'uomo che è morto, cosa voleva che tu facessi con il coltello?» Will ebbe un'esitazione. «Ha detto che dovevo portarlo a Lord Asriel» rispose. «Allora vieni con noi». «No. Non fino a quando non avrò trovato Lyra». Riavvolse l'aletiometro nel velluto e lo mise nel proprio zaino. Dopo averlo chiuso, tornò a coprirsi con il pesante mantello del padre per proteggersi dalla pioggia e si accovacciò lì dove si trovava, guardando fisso le due ombre. «State dicendo la verità?» domandò. «Sì». «Allora, siete più forti degli esseri umani, o più deboli?» «Più deboli. Tu hai vera carne, noi no. Comunque sia, devi venire con noi». «No. Dal momento che sono più forte, dovete obbedire a me. Per giunta, io ho il coltello. Dunque posso ordinarvi: aiutatemi a trovare Lyra. Non m'importa quanto tempo ci vorrà, prima troverò lei e dopo verrò da Lord Asriel». Le due figure tacquero per alcuni secondi. Poi si appartarono e confabularono, e Will non riuscì a sentire niente di quanto dicevano. Alla fine tornarono vicino, ed egli sentì: «Molto bene. Stai facendo un errore, però non ci dài scelta. Ti aiuteremo a trovare quella ragazzina». Will cercò di trafiggere il buio per vederli più distintamente, ma la pioggia gli appannava gli occhi. «Avvicinatevi e fatevi vedere» disse. I due si accostarono, ma allora parvero diventare ancor più indistinti. «Potrò vedervi meglio alla luce del sole?» «No, peggio. Non siamo angeli di alto rango». «Be’, se io non posso vedervi, nessun altro può farlo, sicché potete agire indisturbati. Provate a scoprire dov'è finita Lyra. Sicuramente non può essere lontana. C'era una donna... sarà con lei... la donna che l'ha presa. Andate e cercate, e tornate a dirmi cos'avete visto». Gli angeli si levarono nell'aria tempestosa e si dileguarono. Will si sentì cogliere da una grande spossatezza; era già debole prima della lotta con suo padre e adesso era proprio esausto. La sola cosa che desiderava era chiudere gli occhi, che erano così pesanti e arrossati dal pianto. Si tirò il mantello sulla testa, strinse lo zaino al petto e un momento dopo dormiva. «Niente» disse una voce. Will la sentì nelle profondità del sonno e si sforzò di svegliarsi. Alla fine (e ci volle più di un minuto, perché era come se uscisse da un coma) riuscì ad aprire gli occhi alla luce del mattino. «Dove siete?» domandò. «Sono accanto a te» disse l'angelo. «Qui». Il sole era sorto, e le rocce, e i muschi e i licheni su di esse, splendevano freschi e brillanti nella luce mattutina, ma lui non riusciva a vedere nessuno. «Ho detto che sarebbe stato più difficile vederci di giorno» continuò la voce. «Ci vedrai meglio in penombra, all'imbrunire o all'alba, e meglio ancora al buio; mai alla luce del sole. Il mio compagno e io abbiamo perlustrato tutta la montagna, senza trovare né donna né bambina. Ma dev'essersi accampata presso un lago di acqua azzurra. Lì c'è un uomo morto, e c'è una strega divorata da uno Spettro». «Un uomo morto? Che aspetto ha?» «Doveva essere sulla sessantina. Grasso e con la pelle liscia. Capelli grigio-argento. Vestito con indumenti costosi, e spande ancora profumo tutt'attorno». «Sir Charles» disse Will. «Ecco chi è. Deve averlo ucciso la signora Coulter. Be’, se non altro, questa non è una brutta notizia». «Lei ha lasciato delle tracce. Il mio compagno le ha seguite, e tornerà quando avrà scoperto dov'è andata. Io starò con te». Will si alzò in piedi e si guardò attorno. Il temporale aveva schiarito l'aria, e il mattino era fresco e pulito, cosa che rendeva la scena attorno a lui ancor più penosa: poco lontano giacevano i cadaveri di alcune delle streghe che avevano scortato lui e Lyra fino al luogo d'incontro con suo padre. Una cornacchia nera stava già straziando con beccate crudeli il volto di una di loro, e Will vide un uccello più grosso fare ampi cerchi in alto, come se stesse valutando quale fosse il banchetto più ricco. Il ragazzino guardò ogni singolo cadavere, ma nessuno era quello di Serafina Pekkala, la regina del clan delle streghe, l'amica intima di Lyra. Poi ricordò: non se n'era andata all'improvviso a compiere un'altra impresa non molto prima che venisse sera? Dunque doveva essere ancora viva. Questo pensiero lo confortò, e Will si mise a scrutare l'orizzonte in cerca di un suo segno, ma trovò soltanto aria azzurra e roccia aguzza, in qualunque direzione guardasse. «Dove sei?» domandò all'angelo. «Accanto a te» disse la voce. «Come sempre». Will guardò alla propria sinistra, da dove proveniva la risposta, ma non vide niente. «Dunque, nessuno può vedervi. Ma qualcuno può sentirvi, come accade a me?» «No, se bisbiglio» rispose l'angelo, brusco. «Come ti chiami. Avete dei nomi?» «Certamente. Io mi chiamo Balthamos. Il mio compagno è Baruch». Will pensava al da farsi. Quando si sceglie una via fra tante, tutte quelle che non s'imboccano si cancellano come fiamme di candela spente, quasi non fossero mai esistite. In quel momento, in Will convivevano tutte le scelte possibili. Ma tenerle in vita tutte significava non fare niente. Doveva scegliere e basta. «Scenderemo di nuovo giù per la montagna» disse. «Dobbiamo raggiungere quel lago. Potrei trovarci qualcosa di utile. E in ogni caso sono assetato. Prenderò la direzione che ritengo giusta e tu mi guiderai nel caso dovessi sbagliare strada». Soltanto dopo aver camminato per alcuni minuti lungo il pendio sassoso Will si rese conto che la mano non gli faceva male. Da quando si era svegliato, in effetti, non aveva più pensato alla ferita. Si fermò e guardò il cencio con cui suo padre gliel'aveva fasciata dopo la lotta. Era unto della pomata che l'uomo aveva spalmato sulla ferita, ma non c'erano macchie di sangue; e, dopo l'inarrestabile emorragia che era seguita alla perdita delle dita, quella vista era di un tale sollievo che Will si sentì balzare il cuore in petto per la gioia. Mosse tutte le dita per vedere cosa succedeva. Sì, la ferita doleva ancora, ma il dolore era di qualità diversa: non la fitta lancinante del giorno prima, ma un dolore più debole e sordo. Pareva proprio che stesse guarendo. Ed era stato suo padre. L'incantesimo delle streghe non aveva avuto effetto, ma suo padre l'aveva risanato. Riprese a scendere e lanciò un grido di gioia, senza curarsi di cos'avrebbe pensato l'angelo. Ci vollero tre ore e parecchie indicazioni da parte di Balthamos per raggiungere il laghetto azzurro. Durante il percorso, Will si sentiva morire di sete, e nel sole cocente il mantello gli pesava sulle spalle e gli faceva caldo; nondimeno, quando lo tolse ne sentì la mancanza, perché le braccia nude e il collo gli bruciavano. In vista del lago, Will lasciò cadere mantello e zaino e fece di corsa gli ultimi metri che lo separavano dall'acqua, immergendovi il viso e bevendo una sorsata gelida dopo l'altra. L'acqua era così fredda che si sentì dolere i denti e la testa. Placata la sete, si sedette e si guardò attorno. Il giorno prima non era stato in condizione di osservare con calma, ma ora vide distintamente il colore intenso dell'acqua e sentì tutt'attorno lo stridere degli insetti. «Balthamos?» «Sempre qui». «Dov'è l'uomo morto?» «Oltre quell'alto masso alla tua destra». «Ci sono Spettri qui attorno?» «No, nessuno». Will prese zaino e mantello e costeggiò il lago salendo fino al masso indicato da Balthamos. Dietro quello, era stato allestito un piccolo accampamento, con cinque o sei tende e i resti di un fuoco per cucinare. Will si muoveva con cautela, casomai ci fosse qualcuno ancora vivo e nascosto nei paraggi. Ma il silenzio era profondo, scalfito soltanto dallo stridere degli insetti. Le tende erano immobili, l'acqua calma, con qualche increspatura che ancora si andava allargando dal punto in cui lui aveva bevuto. Un lampo verde accanto al piede lo fece trasalire per un momento, ma era soltanto una lucertola. Le tende erano in tela mimetica, cosa che le faceva risaltare ancor più sullo sfondo di roccia rossa. Will guardò nella prima e la trovò vuota. Lo stesso la seconda, ma nella terza scovò qualcosa di utile: una gamella e una scatola di fiammiferi. C'era anche una striscia di un materiale scuro, lunga e spessa come il suo avambraccio. Dapprima pensò che fosse cuoio, ma alla luce del sole vide distintamente che si trattava di carne affumicata. Be’, aveva pur sempre un coltello. Ne tagliò una fetta sottile e gli parve gommosa e alquanto scipita, ma molto gustosa. Mise carne, fiammiferi e gamella nello zaino e ispezionò le altre tende, ma le trovò vuote. Aveva lasciato la più grande per ultima. «È quella dell'uomo morto?» domandò all'aria. «Sì» rispose Balthamos. «È stato avvelenato». Will si accostò con cautela all'entrata, che fronteggiava il lago. Braccia e gambe aperte accanto a una sedia di tela rovesciata, c'era il corpo di un uomo conosciuto nel mondo di Will col nome di Sir Charles Latrom, e in quello di Lyra come Lord Boreal, l'uomo che le aveva rubato l'aletiometro e che però, con quel furto, aveva portato Will alla scoperta della lama sottile, il coltello magico. Sir Charles era stato mellifluo, disonesto e potente, e adesso era morto. Il suo volto era contratto in modo sgradevole, e Will non voleva guardarlo, ma un'occhiata all'interno della tenda gli fece capire che era piena di cose da portar via, sicché scavalcò il cadavere per fare un esame approfondito. Suo padre – il soldato, l'esploratore – avrebbe saputo con precisione cosa prendere. Will dovette pensarci su. Prese una piccola lente d'ingrandimento con astuccio metallico, da usare per accendere il fuoco e risparmiare i fiammiferi; un rotolo di robusto spago; una borraccia di alluminio per l'acqua, molto più leggera della fiasca in pelle di capra che Will aveva con sé, e un bicchiere di latta; un piccolo binocolo; un cilindro di monete d'oro della grossezza di un pollice, avvolte in carta; una cassetta per il pronto soccorso; compresse per depurare l'acqua da bere; un pacchetto di caffè; tre confezioni di frutta secca; un sacchetto di biscotti di farina d'avena; sei tavolette di Kendal Mint Cake; ami e lenze di nailon; e infine un taccuino e un paio di matite con una piccola torcia elettrica. Stivò tutto nello zaino, tagliò un'altra fetta di carne, si riempì lo stomaco e riempì la borraccia dal lago, poi disse a Balthamos: «Pensi che mi serva qualcos'altro?» «Avresti bisogno di un po’ di giudizio» si sentì rispondere. «Della facoltà di riconoscere la saggezza e di piegarti a rispettarla e a obbedirle». «Tu sei saggio?» «Molto più di te». «Be’, vedi, non saprei proprio. Sei un uomo? Si direbbe che tu sia un uomo». «Io no, Baruch era un uomo. Ora è una creatura angelica». «Dunque...» Will smise di armeggiare, ovvero di rifare lo zaino in modo che gli oggetti più pesanti fossero sul fondo, e cercò di vedere l'angelo. Non scorse nulla attorno a sé. «Dunque era un uomo» continuò, «e allora... Le persone diventano angeli, quando muoiono? È questo che succede?» «Non sempre. Non nella maggioranza dei casi... Molto di rado». «E quando è vissuto?» «Quattromila anni fa, più o meno. Io sono molto più vecchio». «Ed è vissuto nel mio mondo? O in quello di Lyra? O in questo?» «Nel tuo. Ma ci sono miriadi di mondi. Questo lo sai». «Ma com'è che si diventa angeli?» «Qual è il senso di questa speculazione metafisica?» «Voglio soltanto sapere». «È meglio che ti attieni al tuo compito. Hai saccheggiato i beni di questo cadavere, hai tutti i balocchi che ti occorrono per sopravvivere; possiamo andare, adesso?» «Quando saprò che direzione prendere». «Ovunque andiamo, Baruch ci troverà». «Allora ci troverà anche se restiamo qui. Ho ancora qualche cosetta da fare». Will si sedette in un punto da cui non poteva vedere il cadavere di Sir Charles e mangiò tre quadretti di Kendal Mint Cake. Era meraviglioso sentire come quel cibo lo ristorava e rinvigoriva. Poi tornò a guardare l'aletiometro. Ciascuna delle trentasei immaginette dipinte sull'avorio era perfettamente visibile: questa rappresentava senza dubbio un bambino, quest'altra un burattino, quella una pagnottella eccetera. Ciò che restava oscuro era il loro significato. «Come riusciva a leggerlo Lyra?» domandò a Balthamos. «Probabilmente inventava. Chi usa questi strumenti ha studiato per molti anni, e anche così può capire soltanto con l'ausilio di numerosi testi di consultazione». «Lei non inventava. Leggeva davvero. Mi ha detto cose che non poteva aver saputo in altro modo». «Allora è un mistero anche per me, te l'assicuro» disse l'angelo. Guardando l'aletiometro, Will ricordò una cosa detta da Lyra circa il leggerlo: qualcosa sullo stato mentale in cui lei doveva essere perché lo strumento fosse efficace. Quel qualcosa aveva aiutato anche lui a percepire le facoltà della lama argentea. Incuriosito, tirò fuori il coltello e aprì una finestrella davanti a sé. Oltre quella, vide soltanto aria azzurra, ma sotto, molto più sotto, c'era un paesaggio con alberi e campi: il suo mondo, sicuramente. Dunque, le montagne in quel mondo non corrispondevano alle montagne nel suo. Chiuse la finestra, usando per la prima volta la mano sinistra. Che gioia potersene servire di nuovo! Poi un'idea lo colse con tanta subitaneità che provò una specie di scossa elettrica. Se c'erano innumerevoli mondi, perché il coltello apriva finestre soltanto fra quello e il suo? Di sicuro poteva aprirne anche in tutti gli altri. Lo alzò di nuovo, pilotando la propria mente fino alla punta della lama come gli aveva suggerito Giacomo Paradisi, fino a quando sentì la propria coscienza annidarsi fra gli atomi stessi e percepì ogni smagliatura e increspatura dell'aria. Anziché tagliare non appena avvertì il primo piccolo intoppo, lasciò che il coltello saltasse dall'uno all'altro. Era come seguire una fila di maglie con tocco leggero, in modo da non danneggiarle. «Cosa stai facendo?» domandò la voce dall'aria, facendolo tornare in sé. «Esploro» disse Will. «Sta’ zitto e tienti alla larga. Se vieni vicino rischi di rimediare un bel taglio, dal momento che non ti vedo e non potrei evitarti». Balthamos emise un suono di sordo scontento. Will tornò ad alzare il coltello in cerca di quei piccoli intoppi. Ce n'erano molti di più di quanto credesse. E, mentre li seguiva senza sentire il bisogno di tagliare, si accorse che ciascuno aveva una sua qualità distintiva: questo era duro e netto, quello allentato; un terzo era sfuggente, un quarto fragile e blando... Ma fra tutti ce n'erano alcuni che percepiva più facilmente di altri, e, già conoscendo la risposta, ne tagliò uno per sincerarsene: di nuovo il suo mondo. Richiuse il varco e cercò con la punta del coltello un nodulo di qualità diversa. Ne trovò uno elastico e resistente, e lasciò che il coltello lo fendesse. E... sì! Il mondo che vide dall'altra parte non era il suo: lì il suolo era più vicino, e il paesaggio non era costituito da prati verdi e siepi ma era un deserto di dune ondulate. Will lo chiuse e ne aprì un altro: l'aria fumosa sopra una città industriale, con una fila di uomini incatenati e accigliati che entravano a passo strascicato in una fabbrica. Chiuse anche quel mondo e ritornò in sé. Provava un leggero senso di vertigine. Per la prima volta capiva qualcosa del vero potere del coltello, e lo adagiò con estrema cura sul masso davanti a sé. «Hai intenzione di startene qui tutto il giorno?» domandò Balthamos. «Sto riflettendo. Ci si può muovere con facilità da un mondo all'altro soltanto se il terreno è sullo stesso piano. E probabilmente ci sono luoghi dove questo succede, e forse è lì che si possono aprire innumerevoli varchi... E bisogna conoscere la sensazione che dà il proprio mondo toccandolo con la punta, o si corre il rischio di non poter più tornare indietro. Di perdersi per sempre». «Probabilmente. Ma possiamo...» «E bisogna sapere quale mondo ha il terreno sullo stesso piano, altrimenti non è possibile trovare alcun punto per aprirlo» continuò Will, parlando più a se stesso che all'angelo. «Dunque, non è così facile come pensavo. Forse a Oxford e Cittagazze abbiamo avuto soltanto fortuna. E però...» Prese di nuovo il coltello. Così com'era netta e distinta la sensazione che provava nel toccare un punto che avrebbe aperto il suo mondo, c'era un altro tipo di sensazione che aveva sperimentato più di una volta: una sorta di risonanza, come l'impressione di urtare un pesante tamburo di legno, anche se naturalmente la si percepiva, come ogni altra, nel più infimo movimento attraverso l'aria. Eccola. Will si spostò e toccò altrove: eccola di nuovo. Tagliò e scoprì che la sua ipotesi era giusta. La risonanza indicava che il terreno nel mondo che aveva aperto era sullo stesso piano di quello in cui si trovava. Si scoprì a guardare un altopiano erboso, sotto un cielo coperto, in cui pascolava un branco di placidi animali – che egli non aveva mai visto prima – bestie grosse come bisonti, con grandi corna, pelliccia blu e folta, e una cresta di peli ispidi lungo la schiena. Attraversò. L'animale più vicino alzò gli occhi con noncuranza, poi tornò a pascolare. Lasciando la finestra aperta, sul prato dell'altro mondo Will tastò con la punta del coltello in cerca dei noduli familiari e li saggiò. Sì, poteva aprire per tornare al suo mondo da quello, ed era ancora alto sopra le fattorie e le siepi; e sì, poteva trovare facilmente quella netta risonanza che indicava il mondo di Cittagazze che aveva appena lasciato. Con un profondo senso di sollievo, Will tornò all'accampamento accanto al lago, chiudendo tutte le finestre dietro di sé. Ora poteva trovare la via di casa: ora non si sarebbe più perso; ora poteva nascondersi quando voleva e muoversi a suo piacimento al sicuro. Ogni nuova scoperta era accompagnata da una sensazione di nuova forza. Will infilò il coltello nel fodero alla cintura e si buttò lo zaino in spalla. «Be’, sei pronto, adesso?» domandò la voce, sarcastica. «Sì. Ti spiegherò, se vuoi, ma non mi sembri molto interessato». «Oh, qualunque cosa tu faccia è per me fonte di perpetuo fascino. Ma non curarti di me. Piuttosto, cosa pensi di dire a quella gente che sta arrivando?» Will si guardò attorno allarmato. Sul sentiero, in basso – molto in basso – c'era una fila di viaggiatori con cavalli da soma che si dirigevano decisamente verso il lago. Non avevano ancora visto Will, ma non ci avrebbero messo molto, se lui restava lì dov'era. Il ragazzino raccolse il mantello del padre, che aveva steso al sole su un masso. Pesava molto meno, ora che era asciutto. Si guardò attorno: non c'era nient'altro da prendere. «Allontaniamoci» disse. Avrebbe voluto rifarsi la fasciatura, ma quella poteva aspettare. Prese a costeggiare il lago, lontano dai viaggiatori, e l'angelo lo seguì, invisibile nell'aria vivida. Molto più tardi, quello stesso giorno, scesero dalle nude montagne fino a un contrafforte coperto d'erba e di rododendri nani. Will moriva dalla voglia di riposare e decise che di lì a poco si sarebbe fermato. L'angelo non era stato molto loquace. Di tanto in tanto Balthamos aveva detto: «Non da questa parte» o «C'è un sentiero più agevole sulla sinistra», e Will aveva accettato i suoi consigli, ma a dire il vero camminava per il piacere di camminare e per allontanarsi da quei viaggiatori, dal momento che, fino a quando non fosse tornato l'altro angelo con qualche notizia, sarebbero potuti benissimo rimanere dov'erano. Ora che il sole stava tramontando, Will pensava che avrebbe potuto vedere il suo strano compagno. Nella scarsa luce sembrava infatti di cominciare a scorgere i contorni di un uomo, e che l'aria al loro interno fosse più densa. «Balthamos?» disse. «Voglio trovare un ruscello. Ce ne sono vicini?» «C'è una sorgente a metà pendio» rispose l'angelo, «proprio sopra quegli alberi». «Grazie» disse Will. Trovò la sorgente e bevve a sazietà, riempiendo la borraccia. Ma, prima di poter scendere alla macchia d'alberi, sentì un'esclamazione provenire da Balthamos e si voltò per vedere il suo contorno fiondarsi lungo il pendio verso... cosa? L'angelo era visibile soltanto come uno sfarfallio, e Will riusciva a scorgerlo meglio quando non lo guardava direttamente: sembrava che ora si fosse fermato e stesse in ascolto; poi si librò in aria e, a volo radente, si accostò velocemente a Will. «Qui!» disse, e per una volta nella sua voce non c'era né disapprovazione né sarcasmo. «Baruch ha preso per di qua! E c'è una di quelle finestre, quasi invisibile. Vieni... vieni. Andiamo». Will lo seguì prontamente, dimenticando la stanchezza. La finestra – lo vide non appena la raggiunse – si apriva su una sorta di tundra indistinta, un paesaggio più basso delle montagne del mondo di Cittagazze, e più freddo, con un cielo nuvoloso. Attraversò, e Balthamos lo seguì senza indugi. «Che mondo è?» domandò Will. «Il mondo della ragazzina. Sono passate di qui. Baruch si è lanciato al loro inseguimento. Stanno andando verso sud, molto a sud». «Come lo sai? Gli leggi nel pensiero?» «Certo che gli leggo nel pensiero. Ovunque vada, il mio cuore è con lui; sentiamo all'unisono, anche se siamo due». Will si guardò attorno. Non c'era segno di vita umana, e il freddo nell'aria cresceva via via che la luce scemava. «Non voglio dormire qui» disse. «Passeremo la notte nel mondo di Cì'gazze e attraverseremo domattina. Se non altro di là c'è un boschetto e potrò fare un fuoco. Ora che so quale sensazione dà il mondo di Lyra, posso trovarlo con il coltello... Oh, Balthamos, puoi assumere altre forme?» «E perché mai dovrei farlo?» «In questo mondo gli esseri umani hanno dei daimon e, se io me ne andassi in giro senza, desterei sospetti. Lyra, da principio, aveva paura di me per questo motivo. Dunque, se dobbiamo vagare per il suo mondo, devi fingere di essere il mio daimon e assumere la forma di qualche animale. Un uccello, magari. Se non altro, così potrai volare». «Oh, che scocciatura». «Ma puoi farlo?» «Potrei...» «Fallo, allora. Mostrami». Sembrò allora che la forma dell'angelo si addensasse e arricciasse in un piccolo vortice a mezz'aria, e subito un merlo atterrò nell'erba ai piedi di Will. «Vola sulla mia spalla» disse il ragazzino. L'uccello obbedì, e poi parlò nel solito tono acido dell'angelo: «Lo farò soltanto quando sarà assolutamente necessario. È un'umiliazione indicibile». «Mi spiace per te» disse Will. «Ogni volta che vedremo gente, in questo mondo, dovrai diventare un uccello. Non è il caso di fare storie. Fallo e basta». Il merlo volò via dalla sua spalla e svanì a mezz'aria, e ci fu di nuovo l'angelo, imbronciato nella penombra. Prima di tornare indietro, Will si guardò attorno, fiutando l'aria, studiando il mondo in cui Lyra era prigioniera. «Dov'è ora il tuo compagno?» domandò. «Sta seguendo la donna verso sud». «Allora andremo anche noi da quella parte, domattina». L'indomani Will camminò per ore e non vide nessuno. Il paesaggio comprendeva per lo più basse colline coperte da corta erba secca, e ogni volta che si ritrovava su un punto elevato lui si guardava intorno in cerca di abitazioni umane, ma senza scorgerne. La sola variazione in quel fosco vuoto verdebruno era una macchia lontana di verde più scuro, ed egli vi si diresse perché Balthamos disse che si trattava di un bosco e che là c'era un fiume che andava verso sud. Quando il sole fu allo zenit Will cercò di dormire fra alcuni bassi arbusti, ma invano; all'approssimarsi della sera, aveva i piedi doloranti ed era esausto. «Andiamo a rilento» disse, acido, Balthamos. «Non posso farci niente» rispose Will. «Se non puoi dire qualcosa di utile, è meglio che non parli proprio». Prima che raggiungessero il limitare del bosco, il sole era basso e l'aria satura di polline, tanto che Will starnutì più volte spaventando un uccello poco lontano che volò via strillando. «È il primo essere vivente che ho visto oggi» disse Will. «Dove vuoi accamparti?» domandò Balthamos. L'angelo era adesso visibile a tratti, nell'ombra lunga degli alberi. Per quel che riusciva a vedere Will, aveva la solita espressione petulante. Will disse: «Dovrò fermarmi da queste parti. Potresti aiutarmi a cercare un buon posto. Sento un ruscello... guarda se riesci a trovarlo». L'angelo scomparve. Will continuò ad arrancare tra i ciuffi di erica e mortella, desiderando di avere sotto i piedi un vero sentiero e scrutando la luce con apprensione: doveva scegliere al più presto dove sostare, altrimenti il buio l'avrebbe costretto a fermarsi senza scegliere. «A sinistra» disse Balthamos, alla distanza di un braccio. «Un ruscello e un albero morto per il fuoco. Per di qua...» Will seguì la voce dell'angelo e di lì a poco trovò il luogo indicato. Un ruscello scaturiva veloce tra i sassi muscosi e spariva oltre una cresta in una stretta voragine buia sotto la volta degli alberi. Accanto al ruscello una piccola radura erbosa si protendeva verso gli arbusti e il sottobosco. Prima di concedersi il riposo, Will si mise a raccogliere legna, e poco dopo s'imbatté in un cerchio di pietre bruciacchiate nell'erba, dove qualcuno aveva acceso un fuoco molto tempo prima. Raccolse un fascio di ramoscelli e rami più pesanti e li ridusse alla giusta lunghezza con l'aiuto del coltello prima di tentare di accenderli. Non conosceva la tecnica adatta, e sciupò parecchi fiammiferi prima di riuscire a dar vita alla fiamma. L'angelo lo guardava con una sorta di stanca sopportazione. Una volta acceso il fuoco, Will mangiò due biscotti di farina d'avena, un po’ di carne secca, e un po’ di Kendal Mint Cake, mandando giù ogni boccone con l'acqua gelida. Balthamos gli sedeva accanto in silenzio, e alla fine Will disse: «Intendi continuare a sorvegliarmi per tutto il tempo? Guarda che non scappo». «Sto aspettando Baruch. Tornerà presto, e allora potrò ignorarti, se ci tieni». «Vuoi qualcosa da mangiare?» Balthamos si agitò leggermente: era tentato. «Be’, non so se voi mangiate» continuò Will, «ma se vuoi qualcosa puoi servirti». «Cos'è quello?» domandò l'angelo con aria schifata, indicando il Kendal Mint Cake. «Zucchero per lo più, mi pare, e menta piperita. To’». Will ne ruppe un quadratino e glielo porse. Balthamos piegò la testa e lo annusò. Poi lo prese, le dita leggere e fredde contro il palmo di Will. «Penso che questo mi sazierà» disse. «Un pezzetto mi basta, grazie». Si sedette e sgranocchiò in silenzio. Will si accorse che se guardava il fuoco, con l'angelo al bordo del suo campo visivo, riusciva a distinguerlo meglio. «Dov'è Baruch?» domandò. «Può comunicare con te?» «Sento che è vicino. Sarà qui molto presto. Quando torna, parleremo. Parlare a faccia a faccia è meglio». Meno di dieci minuti dopo giunse alle loro orecchie il suono attutito di un battito d'ali, e subito Balthamos balzò in piedi. Un momento dopo, i due angeli si abbracciavano e Will, fissando le fiamme, capiva quanto grande fosse il loro affetto reciproco. Più che affetto: si amavano con passione. Baruch sedette accanto al compagno, e Will attizzò il fuoco e una nuvola di fumo li investì. Ciò ebbe l'effetto di delinearne i corpi in modo tale che il ragazzo poté vederli chiaramente per la prima volta. Balthamos era smilzo; le sue ali strette erano elegantemente ripiegate dietro le spalle, e sul suo volto c'era un'espressione di sprezzo altezzoso mista a una tenera e ardente simpatia: c'era da credere che egli avrebbe amato tutte le cose se soltanto la sua natura gli avesse permesso di scordarne i difetti. Di sicuro non vedeva difetti in Baruch, e ciò saltava agli occhi. Baruch sembrava più giovane, come aveva detto Balthamos, e aveva una struttura più massiccia, le ali bianche come neve e imponenti. Era di indole più mite; guardava Balthamos come se fosse la fonte di ogni conoscenza e gioia. Will si scoprì ammaliato dalle due creature e commosso dal loro amore. «Hai scoperto dove si trova Lyra?» domandò, impaziente di avere notizie. «Sì» rispose Baruch. «C'è una valle himalayana, molto alta, vicina a un ghiacciaio dove la luce si trasforma in arcobaleni per effetto del ghiaccio. Posso tracciarti una mappa per terra, così non sbagli. La bambina è prigioniera in una grotta tra gli alberi, tenuta addormentata da una donna». «Addormentata? E la donna è sola? Non ci sono soldati con lei?» «Sola, sì. Si nasconde». «E Lyra non è ferita?» «No. Soltanto addormentata, e sogna. Lascia che ti mostri dove sono». Con l'indice chiaro, Baruch tracciò una mappa sulla terra nuda accanto al fuoco. Will prese il taccuino e la copiò con precisione. In essa si vedeva un ghiacciaio dalla strana forma a serpentina che scendeva fra tre cime montane pressoché identiche. «Ora» disse l'angelo, «ci avviciniamo di più. La valle con la grotta parte dal lato sinistro del ghiacciaio ed è attraversata da un corso d'acqua di disgelo. La testa della valle è qui...» Tracciò un'altra mappa, e Will la copiò; e poi una terza, ogni volta a distanza più ravvicinata, tanto che Will sentì che avrebbe trovato la strada senza difficoltà... sempre che riuscisse a percorrere i sette od ottomila chilometri che separavano la tundra dalle montagne. Il coltello andava bene per aprire varchi tra i mondi, ma non poteva abolirne le distanze. «C'è un santuario vicino al ghiacciaio» concluse Baruch, «con banderuole di seta rossa lacerate dai venti. E una bambina porta del cibo alla grotta. Tutti pensano che la donna sia una santa che attirerà su di loro le benedizioni del cielo se provvedono ai suoi bisogni». «Davvero?» disse Will. «E lei si nasconde... È una cosa che non capisco. Si nasconde dalla Chiesa?» «Si direbbe di sì». Will ripiegò con cura le mappe e le mise via. Aveva posato il bicchiere di latta sulle pietre al bordo del fuoco per scaldare un po’ d'acqua, e adesso vi sbriciolava sopra un po’ di caffè in polvere, mescolando con uno stecco; si avvolse la mano in un fazzoletto, prima di alzare il bicchiere e bere. Un ramoscello incendiato si stabilizzò sul fuoco; un uccello notturno cantò. D'un tratto, per una ragione sconosciuta, entrambi gli angeli alzarono gli occhi nella stessa direzione. Will seguì il loro sguardo ma non scorse niente. Aveva già visto il suo gatto fare qualcosa di simile una volta: alzare la testa inquieto nel mezzo sonno e guardare qualcosa o qualcuno d'invisibile entrare nella stanza e attraversarla. Allora gli si erano rizzati i capelli in testa, proprio come adesso. «Spegni il fuoco» sussurrò Balthamos. Will raccolse un po’ di terra con le mani e soffocò la fiamma. Nello stesso istante, il freddo gli penetrò nelle ossa ed egli cominciò a tremare. Si avvolse nel mantello e si guardò attorno. Ora c'era qualcosa di visibile: sopra le nuvole risplendeva una forma, e non era la luna. Sentì Baruch mormorare: «Il Cocchio? Possibile?» «Cos'è?» sussurrò Will. Baruch gli si accostò e sussurrò a sua volta: «Sanno che siamo qui. Ci hanno trovati. Will, prendi il coltello e...» Prima che potesse finire, qualcosa scaturì dal cielo e si abbatté su Balthamos. In una frazione di secondo, Baruch era balzato in piedi, e Balthamos si contorceva per liberare le ali. I tre esseri lottarono a lungo nell'oscurità, come vesponi prigionieri di una robusta ragnatela, senza emettere suono: Will sentiva soltanto i ramoscelli che si spezzavano e le foglie che frusciavano mentre loro si dibattevano. Non poteva usare il coltello: si muovevano tutti troppo rapidamente. Invece, prese la torcia elettrica dallo zaino e l'accese. Nessuno se l'aspettava. L'aggressore alzò le ali, Balthamos si portò il braccio sugli occhi, e soltanto Baruch ebbe la presenza di spirito di non mollare la presa. Ma Will poté vedere chi era, quel nemico: un altro angelo, molto più grande e più forte dei due compagni, e la mano di Baruch gli turava la bocca. «Will!» urlò Balthamos. «Il coltello... Apri un varco...» E nello stesso momento l'aggressore si liberò dalla stretta di Baruch e urlò: «Signor Reggente! Li ho presi!» La sua voce rintronò nella testa di Will: non aveva mai sentito un grido simile. E un momento dopo l'angelo avrebbe preso il volo, se Will non avesse lasciato cadere la torcia e non si fosse scagliato in avanti. Aveva ucciso un demone delle falesie, ma usare il coltello contro un essere che aveva le sue stesse fattezze era molto più difficile. Nondimeno, afferrò le grandi ali battenti e tranciò più volte le penne fino a quando l'aria fu colma di fiocchi bianchi turbinanti che, pur nell'onda di sensazioni violente, gli rammentarono le parole di Balthamos: «Tu hai vera carne, noi no». Gli esseri umani erano più forti degli angeli, era vero: Will stava premendo l'angelo a terra. L'aggressore continuava a gridare con voce assordante: «Signore! A me! A me!» Will riuscì a guardare verso l'alto e vide le nuvole scompigliarsi e turbinare, e quel bagliore – una cosa immensa – farsi sempre più intenso, come se le nuvole stessero diventando fulgenti d'energia, come plasma. Balthamos gridò: «Will... allontanati e taglia, prima che arrivi...» Ma l'angelo lottava duramente, e adesso aveva un'ala libera e cercava di alzarsi da terra, e Will doveva stargli aggrappato o se lo sarebbe fatto scappare. Baruch si lanciò in suo aiuto e premette a terra la testa dell'aggressore. «No!» urlò di nuovo Balthamos. «No! No!» Si scagliò su Will, scuotendogli il braccio, la spalla, le mani, mentre l'aggressore tentava di urlare di nuovo e Baruch gli metteva la mano sulla bocca. Dall'alto, giunse un possente tremore, come di una gigantesca dinamo, quasi troppo basso per essere udito, anche se scosse ogni singolo atomo dell'aria e trafisse Will fino al midollo. «Arriva...» disse Balthamos, quasi singhiozzando, e adesso Will capì quanto grande fosse la sua paura. «Per favore, per favore, Will...» Will guardò in alto. Le nuvole si stavano aprendo, e dallo scuro varco scendeva, velocissima, una figura: dapprima minuta, ma la forma diventava più grande e maestosa via via che si avvicinava. Si dirigeva decisa su di loro, con intenzioni indiscutibilmente malevole; Will era sicuro di poterne vedere gli occhi. «Will, devi» disse Baruch precipitosamente. Will si alzò con l'intenzione di dire “Tienilo stretto”, ma prima ancora che quelle parole gli venissero in mente l'angelo si appiattì al suolo dissolvendosi e sparpagliandosi come foschia, e poi svanì. Will si guardò attorno, sentendosi stupido e con un groppo allo stomaco. «Dovevo ucciderlo?» disse con voce tremula. «Dovevi» rispose Baruch. «Ma ormai...» «Detesto» disse con ardore Will, «detesto davvero questo massacro. Quando finirà?» «Dobbiamo andare» insisté Balthamos debolmente. «Presto, Will... presto... per favore...» Erano entrambi spaventati a morte. Will saggiò l'aria con la punta del coltello: qualsiasi mondo, fuori da quello. Tagliò svelto e guardò in alto: l'altro angelo che arrivava dal cielo era lontano pochi secondi e la sua espressione era terrificante. Anche da quella distanza, e in quel momento incalzante, Will si sentiva esaminato e scrutato da capo a piedi da qualche vasto, brutale e spietato intelletto. E, quel che era peggio, l'essere aveva una lancia... la stava alzando per colpire... Nei pochi istanti che occorsero all'angelo per frenare il proprio volo e mettersi ritto e tirare indietro il braccio per scagliare l'arma, Will seguì Baruch e Balthamos nel varco e chiuse la finestra dietro di sé. Mentre le sue dita univano gli ultimi centimetri, egli sentì un colpo d'aria... ma era finita, era salvo: si trattava della lancia che l'avrebbe trafitto in quell'altro mondo. Si trovavano su una spiaggia sabbiosa sotto una luna splendente. Alberi simili a felci gigantesche crescevano nell'immediato entroterra; basse dune si stendevano per chilometri lungo la spiaggia. Era caldo e umido. «Chi era?» domandò Will, tremando e fissando gli angeli. «Era Metatron» disse Balthamos. «Avresti dovuto...» «Metatron? Chi è? Perché ci ha attaccato?... E non mentitemi». «Dobbiamo dirglielo» intervenne Baruch rivolto al compagno. «Avresti dovuto farlo già da un pezzo». «È vero, avrei dovuto» ammise Balthamos, «ma ce l'avevo con lui, ed ero in pena per te». «Dimmelo adesso» lo esortò Will. «E ricorda, non dirmi cosa devo o non devo fare... niente di tutto questo m'interessa, niente. Conta soltanto Lyra... e mia madre. E questo» continuò rivolto a Balthamos, «è il senso di tutta quella speculazione metafisica, come l'hai chiamata tu». Baruch disse: «Credo sia doveroso rivelarti ciò che sappiamo. Will, ti dirò perché ti abbiamo cercato, e perché dobbiamo portarti da Lord Asriel. Abbiamo scoperto un segreto del Regno – del mondo dell'Autorità – e dobbiamo condividerlo con te. Siamo al sicuro, qui?» Poi aggiunse guardandosi attorno: «Non ci sono varchi?» «Questo è un altro mondo. Un altro universo». La sabbia che calpestavano era soffice, e il pendio della duna vicina era invitante. Al chiarore lunare la vista poteva spaziare per chilometri; erano completamente soli. «Ditemi, allora» riprese Will, «parlatemi di Metatron, e di quel segreto. Perché quell'angelo lo chiamava Reggente? E cos'è l'Autorità? È Dio?» Si sedette, e i due angeli – le loro figure alla luce della luna più chiare di quanto fossero mai state – si sedettero con lui. Balthamos disse sommessamente: «L'Autorità, Dio, il Creatore, il Signore, Geova, El, Adonai, il Re, il Padre, l'Onnipotente... sono tutti nomi che si è dato da solo. Non è mai stato il creatore. Era un angelo come noi... il primo, è vero, il più potente, ma fatto di Polvere come noi, e Polvere è soltanto il nome che si dà alla materia che comincia a capire se stessa. La materia ama la materia. Cerca di sapere di più su se stessa... e così si crea la Polvere. I primi angeli si addensarono uscendo da quella Polvere, e l'Autorità fu il primo di tutti. Disse a quanti vennero dopo di averli creati lui, ma era una bugia. Tra quelli che vennero dopo c'era una più saggia di lui, che scoprì la verità, sicché lui la esiliò. Noi serviamo ancora lei. E l'Autorità domina ancora il Regno, e Metatron è il suo Reggente. «Ma, quanto a ciò che abbiamo scoperto sulla Montagna Annuvolata, non possiamo dirti tutto. Abbiamo giurato l'uno all'altro che il primo a saperlo sarà Lord Asriel». «Allora ditemi quel che potete. Non tenetemi all'oscuro». «Abbiamo trovato il modo di raggiungere la Montagna Annuvolata» disse Baruch, aggiungendo subito dopo: «Scusa; usiamo certi termini con troppa disinvoltura. A volte è chiamata il Cocchio. Non è una cosa fissa, capisci? Si muove di luogo in luogo. Ovunque lui vada, lì è il cuore del Regno, la sua cittadella, il suo palazzo. Quando l'Autorità era giovane, non era circondato da nubi, ma col passar del tempo se le è radunate attorno sempre più fitte. Nessuno, da migliaia d'anni, ne vede la cima. Per questo la sua cittadella è nota come la Montagna Annuvolata». «Cos'avete trovato, lì?» «L'Autorità risiede in una stanza nel cuore della Montagna. Non abbiamo potuto avvicinarci, ma l'abbiamo visto. Il suo potere...» «Ha delegato molto del suo potere» lo interruppe Balthamos, «a Metatron, come stavo dicendo. Hai visto com'è fatto. Gli siamo sfuggiti prima, ma ora ci ha rivisti e, quel che è peggio, ha visto te, e ha visto il coltello. Dicevo...» «Balthamos» disse Baruch dolcemente, «non rimproverare Will. Abbiamo bisogno del suo aiuto, e non può essere biasimato per il fatto di ignorare cose che noi stessi abbiamo scoperto dopo un tempo infinito». Balthamos distolse lo sguardo. Will disse: «Dunque non mi svelerete il vostro segreto? Va bene. Allora ditemi: cosa succede quando moriamo?» Balthamos tornò a fissarlo, sorpreso. Baruch rispose: «Be’, c'è un mondo della morte. Dove sia e cosa vi accada, nessuno lo sa. Il mio spirito, grazie a Balthamos, non c'è mai stato; io sono quello che una volta era lo spirito di Baruch. Il mondo della morte ci è sconosciuto». «È un campo di concentramento» disse Balthamos. «L'Autorità lo ha fondato nelle prime ere. Perché vuoi saperlo? Lo vedrai a tempo debito». «Mio padre ci è appena andato, ecco perché. Mi avrebbe detto tutto ciò che sapeva, se non fosse stato ucciso. Avete detto che è un mondo... intendete un mondo come questo, un altro universo?» Balthamos guardò Baruch, che si strinse nelle spalle. «E cosa succede nel mondo della morte?» continuò Will. «Impossibile dirlo» rispose Baruch. «Tutto ciò che lo concerne è un segreto. Nemmeno le Chiese lo sanno; dicono ai loro fedeli che vivranno in cielo, ma è una bugia. Se la gente sapesse davvero...» «E lo spirito di mio padre è andato lì». «Certamente, come gli innumerevoli milioni di persone morte prima di lui». Will sentì la propria mente vacillare. «E perché non siete andati direttamente da Lord Asriel con il vostro grande segreto, qualunque esso sia» domandò Will, «invece di mettervi alla mia ricerca?» «Non eravamo sicuri» disse Balthamos, «che ci avrebbe creduto, se non avessimo portato una prova delle nostre buone intenzioni. Due angeli di basso rango, fra tutti quei potenti con cui ha a che fare... perché mai dovrebbe prenderci sul serio? Se però conducessimo da lui il coltello e il suo portatore dovrebbe ascoltarci. Il coltello è un'arma potente, e Lord Asriel sarebbe felice di averti dalla sua parte». «Be’, mi spiace tanto» disse Will, «ma mi sembra un debole pretesto. Se credeste davvero nel vostro segreto, non avreste bisogno di una scusa per vedere Lord Asriel». «C'è un altro motivo» disse Baruch. «Sapevamo che Metatron ci avrebbe inseguiti, e volevamo essere sicuri che il coltello non cadesse nelle sue mani. Se riuscissimo a convincerti a venire da Lord Asriel, in seguito...» «Oh, no, non se ne parla proprio» disse Will. «Voi mi state rendendo più difficile raggiungere Lyra, non più facile. Lei è la cosa più importante, e voi continuate a dimenticarlo. Io no. Perché non ve ne andate da Lord Asriel e mi lasciate in pace? Convincetelo ad ascoltarvi. Volando, arrivereste da lui molto prima che con me, che devo camminare, e io intendo trovare in primo luogo Lyra, accada quel che accada. Fatelo. Andate. Lasciatemi». «Ma tu hai bisogno di me» disse Balthamos seccamente, «perché posso fingere d'essere il tuo daimon, o nel mondo di Lyra t'individueranno subito». Will era troppo arrabbiato per parlare. Si alzò e si allontanò di una ventina di passi sulla sabbia morbida, poi si fermò perché il caldo e l'umidità erano sfibranti. Si voltò a guardare i due angeli che confabulavano e poi si diressero verso di lui, umili e imbarazzati, ma senza perdere fierezza. Baruch disse: «Scusaci. Andrò da solo da Lord Asriel e gli dirò ciò che sappiamo, e gli chiederò di aiutarti a trovare sua figlia. Ci vorranno due giornate di volo, se ce la metto tutta». «E io rimarrò con te, Will» dichiarò Balthamos. «Bene» disse Will, «grazie». I due angeli si abbracciarono. Poi Baruch chiuse le braccia attorno a Will e lo baciò sulle guance. Il bacio era lieve e freddo, come le mani di Balthamos. «Se continuiamo a procedere verso Lyra» domandò Will, «ci troverai?» «Non perderò mai Balthamos» rispose Baruch, facendo un passo indietro. Poi si levò in aria, si librò velocemente nel cielo e svanì fra le stelle sparse. Balthamos lo scrutava con struggente bramosia. «Dormiamo qui o ci muoviamo?» domandò infine a Will. «Dormiamo qui» rispose il ragazzo. «Allora dormi, mentre io faccio la guardia, Will. Sono stato brusco con te, e ho avuto torto. Tu hai il fardello più pesante, e io devo aiutarti, non rimproverarti. Cercherò di essere gentile, d'ora in poi». Così Will si sdraiò sulla sabbia calda pensando che, lì vicino, l'angelo faceva la guardia: ma era una magra consolazione. farò in modo che usciamo di qui, Roger, lo prometto. E Will sta arrivando, ne sono sicura!» Lui non capiva. Aprì le mani bianche e scosse il capo. «Non so chi sia, e non verrà qui» disse, «e anche se venisse non mi conosce». «Sta venendo da me» disse lei, «e Will e io, oh, non so come, Roger, ma giuro che ti aiuteremo. E non scordare che ci sono altri dalla nostra parte. C'è Serafina e c'è Iorek, e Tre Saprofagi POLVERE SONO DEL CAVALIERE L'OSSA. E RUGGINE LA SUA BUONA SPADA. ESSER L'ANIMA SUA COI SANTI POSSA. SAMUEL TAYLOR COLERIDGE Serafina Pekkala, la regina del clan delle streghe del lago Enara, piangeva, mentre volava nei torbidi cieli dell'Artico. Piangeva di rabbia e di paura e di rimorso: rabbia contro la Coulter, che si era ripromessa di uccidere; paura di quanto stava succedendo alla sua amata terra; e rimorso... Ma, il rimorso, lo avrebbe affrontato a tempo debito. Andando, guardava sotto di sé la calotta polare che si scioglieva, i boschi pianeggianti allagati, il mare gonfio, e si sentiva preda dello scoramento. Non si fermò, però, a far visita alla sua patria, o a infondere speranza e coraggio alle sue sorelle. Invece, volò sempre più a nord, nelle nebbie e nelle tempeste di vento attorno a Svalbard, il regno di Iorek Byrnison, l'orso corazzato. Stentò a riconoscere l'isola principale. Le montagne erano nude e nere, e soltanto in qualche valle nascosta che guardava dalla parte opposta al mare era rimasta un po’ di neve nei cantucci in ombra... e comunque cosa ci faceva lì il sole, in quel periodo dell'anno? L'intera natura era sconvolta. Le occorse quasi una giornata per trovare il re orso. Lo scorse fra gli scogli al largo della costa settentrionale dell'isola, intento a nuotare veloce dietro un tricheco. Era più difficile per gli orsi uccidere in acqua: quando la terra era coperta di ghiaccio e i grandi mammiferi marini dovevano uscire per respirare, gli orsi avevano il vantaggio del mimetismo, e le prede erano fuori del loro elemento. Così sarebbero dovute andare le cose. Ma Iorek Byrnison era affamato, e le zanne acuminate del possente tricheco non l'avrebbero davvero tenuto alla larga. Serafina osservò le due creature che lottavano, arrossando gli spruzzi d'acqua, e vide Iorek tirare la carcassa fuori dell'acqua e portarla su uno scoglio piatto, e scorse a rispettosa distanza tre volpi dalla pelliccia ispida in attesa del loro turno per il banchetto. Quando il re orso ebbe finito di mangiare, Serafina volò giù per parlare con lui. Era il momento di affrontare il rimorso. «Re Iorek Byrnison» disse la strega, «puoi concedermi il favore di parlare con te? Depongo le armi». Posò arco e frecce sull'umido scoglio che li separava. Iorek le guardò per un attimo, e Serafina sapeva che, se il suo muso avesse potuto assumere un'espressione, questa sarebbe stata di sorpresa. «Parla, Serafina Pekkala» borbottò Iorek. «Non siamo mai stati nemici». «Re Iorek, ho abbandonato il tuo amico, Lee Scoresby». Gli occhietti neri dell'orso e il muso sporco di sangue rimasero immobili. La strega vedeva il vento che gli arruffava la punta dei peli bianchi e vellutati sulla schiena. L'orso non disse niente. «Il signor Scoresby è morto» continuò Serafina. «Prima di separarmi da lui, gli avevo dato un fiore con cui poteva chiamarmi, se aveva bisogno di me. Ho sentito il suo appello e sono volata da lui, ma troppo tardi. È morto combattendo contro un reparto di Moscoviti, ma non so cosa li avesse portati fin lì o perché lui li abbia affrontati quando avrebbe potuto svignarsela facilmente. Re Iorek, sono tormentata dal rimorso». «Dov'è successo?» domandò Iorek Byrnison. «In un altro mondo. Mi ci vorrà un po’ per raccontarti tutto». «Comincia pure». Serafina gli disse ciò che Lee Scoresby aveva in mente di fare: trovare l'uomo conosciuto sotto il nome di Stanislaus Grumman. Gli descrisse come la barriera fra i mondi fosse stata abbattuta da Lord Asriel, e alcune delle sue conseguenze... lo scioglimento dei ghiacci, per esempio. Gli raccontò della strega Ruta Skadi che aveva seguito gli angeli in volo, e tentò di descrivere al re degli orsi quegli esseri volanti così come Ruta li aveva descritti a lei: la luce che sprigionavano, la chiarezza cristallina del loro aspetto, la loro grande saggezza. Poi descrisse cos'aveva trovato quando aveva risposto all'appello di Lee. «Ho gettato un incantesimo sul suo corpo per preservarlo dalla decomposizione» gli disse. «Si conserverà fino al momento in cui andrai a vederlo, se vuoi. Ma sono afflitta da questo fatto, Re Iorek. Afflitta da tutto, ma più che altro da questo». «Dov'è la bambina?» «L'ho lasciata con le mie sorelle perché dovevo rispondere all'appello di Lee». «In quello stesso mondo?» «Sì, lo stesso». «Come posso arrivarci, da qui?» Serafina gli spiegò. Iorek Byrnison ascoltò senza batter ciglio e poi disse: «Andrò a vedere Lee Scoresby. E poi devo spostarmi a sud». «A sud?» «Il ghiaccio è sparito da queste terre. È da un po’ che ci sto pensando, Serafina Pekkala. Ho noleggiato una nave». Le tre piccole volpi aspettavano pazientemente. Due erano sdraiate con la testa sulle zampe, e l'altra stava ritta e immobile a seguire la conversazione. Le volpi dell'Artico, per spazzine saprofaghe che fossero, avevano imparato un po’ a parlare, ma la conformazione dei loro cervelli consentiva loro di capire soltanto le frasi al presente. La maggior parte di ciò che Iorek e Serafina dicevano era una serie di suoni privi di senso per loro. Per giunta, quando le volpi parlavano, dicevano per lo più bugie, sicché poco importava che andassero in giro a riferire quel che avevano sentito: nessuno avrebbe potuto distinguere la verità dalla menzogna, anche se spesso i creduli demoni delle falesie davano loro ascolto, senza mai trarre lezioni dagli smacchi che poi subivano. Orsi e streghe erano avvezzi al fatto che le loro conversazioni venissero saccheggiate, proprio come gli avanzi di carne che lasciavano. «E tu, Serafina Pekkala» continuò Iorek, «cosa intendi fare?» «Vado a cercare i gyziani» rispose lei. «Penso che possano essere d'aiuto». «Lord Faa» disse l'orso, «sì. Ottimi combattenti. Stammi bene». Si voltò e scivolò in acqua senza sollevare uno spruzzo, e cominciò a nuotare con la sua pagaiata decisa e instancabile verso il nuovo mondo. Qualche tempo dopo, Iorek Byrnison procedeva nel sottobosco annerito, fra i sassi spaccati dal calore ai margini di un bosco bruciato. Il sole splendeva attraverso il caligo, ma lui non si curava del calore e ignorava sia la polvere di carbone che gli sporcava la bianca pelliccia sia i moscerini che cercavano invano un po’ di pelle da pungere. Aveva fatto molta strada, e a un certo punto del suo viaggio si era ritrovato a nuotare in quell'altro mondo. Aveva notato il cambiamento dal gusto dell'acqua e dalla temperatura dell'aria, ma l'aria era ancora respirabile, e l'acqua teneva ancora a galla il suo corpo, sicché aveva continuato; adesso, si era lasciato il mare alle spalle ed era vicino al luogo descrittogli da Serafina Pekkala. Iorek si guardò attorno, gli occhi neri che fissavano le rocce scintillanti o una parete di calcare dirupata sopra di lui. Fra il margine del bosco e le montagne, un pendio di grossi macigni e detriti era cosparso di ferraglia bruciacchiata e contorta: travi e montanti che erano appartenuti a qualche strano macchinario. Iorek Byrnison li guardava con l'occhio del fabbro, oltre che del guerriero, ma niente di quei frammenti poteva essergli utile. Con l'artiglio possente, dette un'unghiata a un montante meno rovinato degli altri e, resosi conto della scarsa consistenza del metallo, distolse subito l'attenzione e tornò a osservare la parete del monte. Poi vide quel che stava cercando: uno stretto canalone che s'insinuava nelle pareti scoscese bloccato all'ingresso da un grosso macigno piatto. Prese ad arrampicarsi risoluto in quella direzione. Sotto i suoi enormi piedi ossa disseccate si schiantavano rumorosamente nel silenzio circostante, dal momento che c'erano molti uomini morti in quel luogo, spolpati dai coyote, dagli avvoltoi e da creature più minute; ma il grande orso le ignorò e continuò a procedere decisamente verso il macigno. Il terreno era friabile e lui era pesante: più volte i detriti gli franarono sotto i piedi facendolo ruzzolare in uno scompiglio di polvere e ghiaia. Ma, ancora in scivolata, Iorek riprendeva a risalire inesorabile, pazientemente, fino a quando raggiunse il macigno, dove il suolo era più compatto. Il masso era sforacchiato e scheggiato dai proiettili. Tutto ciò che aveva detto la strega era vero. E, a confermarlo, un fiorellino artico, una sassifraga violacea, era sbocciato inopinatamente in una fenditura del masso, lì dove la strega l'aveva piantato a mo’ di segnale. Iorek Byrnison aggirò il masso e vi salì sopra. Sembrava un buon riparo da un nemico sottostante, ma non lo era stato abbastanza: nella pioggia di pallottole che avevano scheggiato il macigno, alcuni proiettili avevano raggiunto il bersaglio, che giaceva lì dietro: il corpo dell'uomo steso rigido nell'ombra. Era ancora un corpo, non uno scheletro, grazie al sortilegio gettato dalla strega per preservarlo dalla decomposizione. Iorek vide il volto del suo vecchio amico teso e tirato dal dolore delle ferite, e vide i fori frastagliati negli indumenti, dove erano entrate le pallottole. L'incantesimo della strega non contemplava anche il sangue che doveva essere uscito in abbondanza e che gli insetti, il sole e il vento avevano cancellato del tutto. Lee Scoresby non sembrava addormentato e non sembrava in pace; aveva l'aspetto di un morto in battaglia, ma pareva sapere che la sua battaglia era stata vittoriosa. E poiché l'aeronauta texano era uno dei pochi esseri umani che si fosse guadagnato la stima di Iorek, l'orso accettò il suo ultimo dono. Con abili movimenti degli artigli, Iorek lacerò gli indumenti dell'uomo, gli fece uno squarcio nel corpo e cominciò a nutrirsi della carne e del sangue del vecchio amico. Non mangiava da giorni ed era famelico. Ma una trama complessa di pensieri si stava facendo strada nella sua mente, e molti dei suoi fili non concernevano la fame e il soddisfacimento degli appetiti. Fra essi c'era il ricordo della bambina Lyra, che lui aveva soprannominato Linguargentina e che aveva visto per l'ultima volta intenta ad attraversare un fragile ponticello di neve ghiacciata sopra un crepaccio nella sua isola di Svalbard. Poi c'era il fermento fra le streghe, c'erano voci di patti, di alleanze e di guerra, e poi c'era il fatto incredibilmente straordinario di quel nuovo mondo, e c'era l'assiduo insistere della strega sull'esistenza di molti altri mondi come quello e il cui destino, il destino di tutti, dipendeva in qualche modo dalla sorte della bambina. E poi c'era lo scioglimento dei ghiacci. Lui e il suo popolo vivevano sul ghiaccio; il ghiaccio era la loro casa; il ghiaccio era la loro roccaforte. Da quando si erano avute quelle vaste perturbazioni nell'Artico, il ghiaccio aveva cominciato a sparire, e Iorek sapeva di dover trovare al più presto un rifugio inespugnabile circondato dai ghiacci per la sua gente, o il loro destino sarebbe stato segnato. Lee gli aveva parlato di montagne così alte, a sud, che nemmeno il suo pallone era mai riuscito a sorvolarle, e che erano coronate di neve e ghiaccio per tutto l'anno. Esplorare quelle montagne era il suo nuovo compito. Per il momento, però, qualcosa di più semplice possedeva il suo cuore, qualcosa di vivido e forte e incrollabile: la sete di vendetta. Lee Scoresby, che aveva salvato Iorek col suo pallone e lottato al suo fianco nell'Artico del suo mondo, era morto. Iorek doveva vendicarlo. La carne e le ossa del brav'uomo avrebbero nutrito lui e la sua sete di sangue. Il sole stava tramontando quando Iorek finì di mangiare, e l'aria andava raffreddandosi. Dopo aver fatto un mucchietto degli ultimi resti, l'orso alzò il fiore con la bocca e lo lasciò cadere al centro di esso, come usavano fare gli umani. Ora l'incantesimo della strega era rotto: ciò che restava del corpo di Lee era a disposizione di tutti. Di lì a poco avrebbe nutrito dozzine di esseri di specie diverse. Poi Iorek scese il pendio e prese la direzione del mare, verso sud. Ai demoni delle falesie piacevano molto le volpi, quando riuscivano ad acchiapparle. Quelle piccole creature erano astute e difficili da catturare, ma avevano carne tenera e fragrante. Prima di uccidere la malcapitata, il demone delle falesie la lasciò parlare, ridendo dei suoi sciocchi farfugliamenti. «L'orso deve andare a sud! Giuro! La strega è preoccupata! Vero! Giuro! Potessi morire!» «Gli orsi non vanno a sud, sporca bugiarda!» «Vero! Il re orso deve andare a sud. Pensa ai trichechi... buona carne grassa...» «Il re orso va a sud?» «E gli esseri volanti hanno un tesoro! Esseri volanti – angeli – un tesoro cristallino!» «Esseri volanti... come i demoni delle falesie? Tesoro?» «Come luce, non come demoni delle falesie. Ricco! Cristallo! E la strega è preoccupata... dispiaciuta... Scoresby morto...» «Morto? L'uomo del pallone, morto?» La risata del demone delle falesie echeggiò sulle brulle scogliere. «La strega lo uccide... Scoresby morto, re orso va a sud...» «Scoresby morto! Ah! Ah! Scoresby morto!» Il demone delle falesie staccò la testa della volpe e se ne disputò i visceri con i fratelli. loro verranno, verranno!» «Ma dove sei, Lyra?» E per questo lei non aveva risposta. «Penso di star sognando, Roger» fu tutto ciò che trovò da dire. Dietro il bambino Lyra scorgeva altri fantasmi, dozzine, centinaia, le loro teste ammassate, intenti a scrutare e a cogliere ogni parola. «E quella donna?» domandò Roger. «Spero che non sia morta. Spero che resti in vita quanto più è possibile. Se arriva quaggiù, infatti, non ci sarà luogo dove nasconderci, saremo in sua balia per sempre. La sola cosa buona che riesco a vedere nell'esser morto è che lei non lo è. Purtroppo so che succederà, prima o poi...» Lyra era spaventata. «Penso di star sognando, e non so dove lei sia!» disse. «Ma dev'essere vicina, e non posso Quattro Ama e i pipistrelli LEI GIACE COME PER GIOCO – LA SUA VITA È FUGGITA VIA PROPONENDOSI DI TORNARE – ANCHE SE NON DI LÌ A POCO... EMILY DICKINSON Ama, la figlia del pastore, aveva sempre in mente l'immagine della ragazzina addormentata: non riusciva a smettere di pensare a lei. Non le passava nemmeno per la testa di mettere in dubbio ciò che le aveva detto la signora Coulter. I maghi esistevano, non c'erano dubbi, ed era più che naturale che avessero compiuto un maleficio di quel genere, e che una madre si prendesse cura della figlia con tanto ardore e tanta dolcezza. Ama nutriva un'ammirazione che rasentava la deferenza per la bella donna nella grotta e per la sua figliola affatturata. Andava ogni volta che poteva nella valletta, a far commissioni per la signora o anche soltanto per chiacchierare e soprattutto ascoltare, dal momento che la donna conosceva bellissime storie. Continuava a sperare di poter dare un'altra occhiata alla dormiente, ma era successo soltanto una volta e lei si era quasi abituata all'idea che probabilmente non ve ne sarebbero state altre. E mentre mungeva le pecore o ne cardava e filava la lana, o macinava l'orzo per fare il pane, non smetteva di pensare all'incantesimo e al perché fosse stato gettato. La signora Coulter non glielo aveva mai spiegato, sicché Ama era libera di sbrigliare l'immaginazione. Un giorno prese una schiacciata addolcita col miele e camminò per tre giorni sul sentiero per Cho-Lung-Se, dove c'era un monastero. Con le lusinghe e la pazienza, e corrompendo il guardiano con un po’ di schiacciata al miele, riuscì a ottenere un colloquio con il grande guaritore Pagdzin tulku, che soltanto un anno prima aveva arrestato un'epidemia di febbre bianca e che era immensamente saggio. Ama entrò nella cella del grand'uomo, prostrandosi fino a terra e offrendo ciò che restava della schiacciata al miele con tutta l'umiltà cui riuscì a far appello. Il daimon-pipistrello del monaco si buttò in picchiata e le svolazzò attorno, spaventando il suo daimon Kulang, che le s'infilò tra i capelli per nascondersi, ma Ama si sforzò di rimanere immobile e in silenzio fino al momento in cui Pagdzin tulku parlò. «Avanti, bambina, sbrigati, sbrigati» disse, la lunga barba grigia che ondeggiava a ogni parola. Nella penombra, la barba e i suoi occhi splendenti erano tutto ciò che Ama riusciva a vedere. Il suo daimon tornò sulla trave sopra di lui e dopo un po’ penzolava immobile, sicché Ama disse: «Ti prego, Pagdzin tulku, vorrei diventare sapiente. Vorrei sapere come si fanno i sortilegi e gli incantesimi. Puoi aiutarmi?» «No» rispose lui. Se lo aspettava. «Be’, allora puoi consigliarmi un rimedio?» domandò umilmente. «Forse. Ma non posso dirti cos'è. Posso darti il medicamento, non rivelartene il segreto». «Va bene, grazie, è una grande benedizione» disse la bambina, inchinandosi più volte. «Qual è il malanno, e chi lo ha?» domandò il vecchio. «È una malattia del sonno» spiegò Ama. «Affligge il figlio del cugino di mio padre». Pensò di essere molto astuta nel cambiare il sesso dell'inferma, casomai il guaritore avesse sentito parlare della donna nella grotta. «E qual è l'età del bambino?» «Ha due anni più di me, Pagdzin tulku» congetturò, «dunque ne ha dodici. Non fa altro che dormire e non riesce a svegliarsi». «Perché non sono venuti qui i suoi genitori? Perché hanno mandato te?» «Perché vivono molto lontano, dall'altra parte del mio paese, e sono molto poveri, Pagdzin tulku. Ho saputo soltanto ieri della malattia del mio parente e sono venuta subito a sentire il tuo parere». «Dovrei vedere il paziente ed esaminarlo a fondo, e studiare la posizione che avevano i pianeti nel momento in cui è sprofondato nel sonno. Non sono cose che si fanno in quattro e quattr'otto». «Non puoi darmi una medicina da portargli?» Il daimon-pipistrello lasciò la trave e svolazzò lugubremente di sbieco prima di atterrare sul pavimento, saettando in silenzio per la stanza a lungo, troppo veloce perché Ama potesse seguirne la traiettoria; ma i vividi occhi del guaritore videro con precisione i suoi spostamenti e, quando esso tornò ad appendersi a testa in giù sulla trave riavvolgendosi nelle ali scure, il vecchio si alzò e passò di mensola in mensola, di vaso in vaso e di scatola in scatola, qui attingendo una cucchiaiata di polverina, là aggiungendo un pizzico d'erbe, nell'ordine in cui il pipistrello aveva sfiorato gli ingredienti. Li versò tutti in un mortaio e li triturò biascicando al contempo una formula magica. Poi batté il pestello sul bordo sonoro del mortaio per staccarne i residui, prese un pennello e dell'inchiostro, e tracciò alcune lettere su un foglio di carta. Non appena l'inchiostro fu asciutto, mise tutta la polverina sull'iscrizione e ripiegò abilmente la carta facendone un pacchetto quadrato. «Di’ loro di spennellare questa polvere nelle narici del bambino addormentato un poco per volta mentre inspira» le spiegò «ed egli si desterà. Bisogna farlo con estrema cautela. Troppa polvere tutta in una volta, ed egli morirà. Devono usare un pennello morbidissimo». «Grazie, Pagdzin tulku» disse Ama, prendendo il pacchetto e mettendolo nella tasca della camiciola più interna. «Vorrei avere un'altra schiacciata al miele da darti». «Una basta» disse il guaritore. «Ora va’, e la prossima volta che verrai dimmi tutta la verità, non soltanto una parte». La bambina era sbalordita, e si prostrò per nascondere l'imbarazzo. Sperò di non aver rivelato troppo. La sera successiva si precipitò nella valle non appena poté, portando un po’ di riso dolce avvolto in una foglia di fruttocuore. Moriva dalla voglia di dire alla donna ciò che aveva fatto, di darle il medicamento e di riceverne le lodi e i ringraziamenti, e più di tutto ardeva dal desiderio di vedere la ragazzina svegliarsi e di parlarle. Potevano diventare amiche! Ma, non appena svoltò l'angolo del sentiero e guardò in su, non vide nessuno scimmiotto dorato, nessuna donna paziente seduta all'ingresso della grotta. Il posto era deserto. Fece gli ultimi metri di corsa, spaventata all'idea che potessero essersene andate per sempre... ma c'era la sedia della donna, e c'era l'attrezzatura da cucina, e ogni altra cosa. Ama guardò nel buio all'interno della grotta col cuore che le batteva all'impazzata. Di sicuro la ragazzina non si era ancora svegliata: nell'oscurità Ama scorse la sagoma del sacco a pelo, la macchia più chiara dei capelli e la curva bianca del suo daimon addormentato. Si avvicinò furtivamente. Non c'era dubbio: erano usciti e avevano lasciato sola la ragazzina addormentata. Un pensiero colpì Ama come una nota musicale: e se l'avesse svegliata prima che tornasse la donna? Ma non aveva ancora avuto il tempo di percepire il fremito di quell'idea, che sentì dei rumori sul sentiero esterno, e con un brivido suscitato dal senso di colpa lei e il suo daimon sgattaiolarono dietro uno spigolo di roccia su un lato della grotta. Non sarebbe dovuta essere lì. Stava spiando. Non era una bella cosa. E adesso lo scimmiotto dorato si era accoccolato all'ingresso e fiutava e girava la testa da ogni parte. Ama vide che snudava i denti aguzzi, e sentì il proprio daimon che le si rintanava fra gli indumenti, in forma di topo e tremando. «Cos'è?» disse la voce della donna, parlando allo scimmiotto, e la grotta si oscurò mentre la sagoma della signora Coulter ne occupava l'ingresso. «La bambina è stata qui? Sì... ha lasciato del cibo. Non dovrebbe entrare, però. Dobbiamo stabilire in quale punto del sentiero può lasciare il cibo, d'ora in poi». Senza degnare di un'occhiata la dormiente, la donna si chinò ad attizzare il fuoco e mise un pentolino d'acqua a scaldare mentre il daimon le si accovacciava accanto tenendo d'occhio il sentiero. Ogni tanto si alzava e si guardava attorno nella grotta, e Ama, rattrappita e a disagio nel suo angusto nascondiglio, si biasimava per non aver aspettato fuori. Per quanto tempo sarebbe dovuta rimanere intrappolata lì? La donna mescolava erbe e polverine nell'acqua calda. Ama ne sentì l'odore pungente che si disperdeva assieme al vapore. Poi giunse un suono dal fondo della grotta: la ragazzina si agitava e mormorava. Ama volse il capo: vide che la bella addormentata si muoveva, si girava su un fianco e poi sull'altro tenendosi un braccio sugli occhi. Si stava svegliando! E la donna non se ne curava! Eppure aveva sentito, perché aveva alzato per un attimo lo sguardo, ma aveva ripreso subito a occuparsi delle sue erbe e dell'acqua che bolliva. Versò il decotto in un bicchiere e lo lasciò depositare, e soltanto dopo rivolse tutta la sua attenzione alla ragazzina che tornava in sé. Ama non capiva le parole, ma le ascoltò con crescente meraviglia e sospetto. «Zitta, cara» diceva la donna. «Non preoccuparti. Sei al sicuro». «Roger...» mormorò la bambina, semidesta. «Serafina! Dov'è finito Roger... Dov'è?» «Ci siamo soltanto noi, qui» disse sua madre, con voce melodiosa, quasi cantilenante. «Tirati su e lascia che mammina ti lavi... Alzati, amor mio...» Ama guardò la ragazzina che, gemendo, lottava per svegliarsi, cercando di respingere la madre; e la donna immerse una spugna nel bacile d'acqua e deterse il viso e il corpo della figlia, poi l'asciugò. In quel lasso di tempo Lyra si era quasi svegliata del tutto; la donna doveva agire sempre più in fretta. «Dov'è Serafina? E Will? Aiuto, aiuto! Non voglio dormire... No, no! Non voglio! No!» La donna stava reggendo il bicchiere con mano ferma mentre con l'altra tentava di alzare la testa di Lyra. «Sta’ ferma, cara... calmati... zitta, adesso... bevi il tuo decotto...» Ma la ragazzina si dibatté e mancò poco che rovesciasse la bevanda, urlando: «Lasciami stare! Voglio andarmene! Lasciami andare! Will, Will, aiuto... oh, aiuto...» La donna le afferrò con forza i capelli, tirandole indietro la testa, premendole il bicchiere sulle labbra. «Non voglio! Osa ancora toccarmi e Iorek ti staccherà la testa! Oh, Iorek, dove sei? Iorek Byrnison! Aiutami, Iorek! Non voglio... Non voglio...» Poi, a una parola della donna, lo scimmiotto dorato balzò sul daimon di Lyra, agguantandolo forte con le dita nere. Il daimon cambiò forma con una rapidità che Ama non aveva mai visto: gatto-serpe-topo-volpe-uccello-lupo-ghepardo-lucertola-moffetta... Ma la stretta della scimmia non si allentava; e allora Pantalaimon si mutò in porcospino. Lo scimmiotto strillò e mollò la presa. Tre lunghi aculei gli si erano infilati, vibranti, nella zampa. La signora Coulter ringhiò e con la mano libera schiaffeggiò duramente Lyra, un violento manrovescio che la stese a terra; Lyra non fece in tempo a riprendersi che si ritrovò col bicchiere incollato alle labbra e dovette inghiottire per non soffocare. Ama avrebbe voluto turarsi le orecchie: quel deglutire forzato, quel pianto, quella tosse, quei singhiozzi, quelle suppliche, quei conati di vomito erano insopportabili. Ma a poco a poco i rumori si placarono, e soltanto uno o due flebili singhiozzi giunsero dalla ragazzina, che adesso stava sprofondando di nuovo nel sonno... sonno da incantesimo? Sonno da veleno! Sonno da narcosi, sonno ipnotico! Ama vide una striscia bianca materializzarsi attorno alla gola della ragazza, mentre il suo daimon si mutava faticosamente in una lunga, sinuosa creatura dalla pelliccia bianca come neve con occhietti neri splendenti e la punta della coda nera, e le si stendeva sul collo. E la donna ora cantava sommessamente, canticchiava ninnananne scostando i capelli dalla fronte della ragazzina, asciugandole il viso accaldato, sussurrando cantilene di cui – lo capiva anche Ama – non conosceva le parole, dal momento che snocciolava una litania di sillabe senza senso, la-la-la, ba-ba-bu-bu: dolce voce che modulava suoni inarticolati. A un certo momento s'interruppe, e fece una strana cosa: prese un paio di forbici e tagliò una ciocca di capelli alla bambina, muovendole il volto addormentato da una parte e dall'altra per osservare il risultato. Poi mise la ciocca biondo scuro in un piccolo medaglione che portava al collo... Ama sapeva perché: doveva servirle per qualche futuro incantesimo. Ma la donna, prima, se la portò alle labbra... Oh, questo era proprio strano. Lo scimmiotto dorato si tolse l'ultimo aculeo del porcospino e disse qualcosa alla donna, che si alzò e afferrò un pipistrello addormentato sul soffitto della grotta. La cosuccia nera batteva le ali e gridava con una voce stridula che trapanava le orecchie; poi Ama vide la donna porgere il pipistrello al daimon, e vide il daimon tirare una delle alucce nere dell'animale, tirare fino a strapparla e lasciarla penzolare da una bianca striscia di tendine, mentre il pipistrello morente gridava e i suoi compagni svolazzavano tutt'attorno in preda a uno stupore angosciato. Crac... crac... sciac: mentre lo scimmiotto dorato faceva a brani la cosuccia nera, la donna si era stesa, imbronciata, sul sacco a pelo accanto al fuoco e mangiava lentamente una tavoletta di cioccolata. Il tempo passava. La luce svanì e si alzò la luna, e la donna e il suo daimon si addormentarono. Ama, intorpidita e dolorante, strisciò fuori dal nascondiglio e superò a passo furtivo i dormienti, e non emise suono fino a quando fu a metà del sentiero. Con la paura che le metteva le ali ai piedi, corse per lo stretto viottolo, il daimon in forma di gufo su ali silenti al suo fianco. L'aria fredda e limpida, il movimento costante delle cime degli alberi, lo splendore delle nubi color di luna nel cielo buio e le stelle a milioni la calmarono un poco. Si fermò in vista della manciata di case di pietra, e il suo daimon le si posò sul pugno. «Mentiva!» disse Ama. «Ci ha mentito! Cosa possiamo fare, Kulang? Possiamo dirlo al babbo? Cosa possiamo fare?» «Non dirglielo» suggerì il daimon. «Complicherebbe le cose. Abbiamo il rimedio. Possiamo svegliarla. Possiamo tornare là quando la donna non c'è, svegliare la ragazzina e portarla via». Quel pensiero insinuava in entrambi la paura. Ma quel che è detto è detto, e il pacchettino di carta era al sicuro nella tasca di Ama, e loro sapevano che uso farne. svegliarmi, non riesco a vederla... penso che sia qui vicino... mi fa del male...» «Oh, Lyra, non aver paura! Se hai paura anche tu, io finirò pazzo...» Tentarono di stringersi l'uno all'altra, ma le loro braccia sferzarono l'aria. Lyra cercò di esprimere ciò che voleva dire, sussurrando vicino al volto pallido nell'oscurità: «Sto cercando di svegliarmi... Ho una paura folle di dormire per tutta la vita e poi morire... Voglio svegliarmi, per prima cosa! Non m'importa se sarà per un'ora soltanto, purché sia ben viva e sveglia... Non so nemmeno se tutto questo è reale o no... ma ti aiuterò, Roger! Giuro che lo farò!» «Ma se stai sognando, Lyra, potresti non crederci più, quando ti svegli. È quello che è successo a me, ho pensato che fosse soltanto un sogno». «No!» disse lei con ardore, e Cinque La torre adamantina ... CON MIRE D'AMBIZIONE CONTRO IL TRONO E LA MONARCHIA DIVINA SCATENÒ EMPIA GUERRA NEI CIELI E FIERA BATTAGLIA. JOHN MILTON Un lago di zolfo liquefatto si estendeva per tutta la lunghezza di un immenso canyon, esalando i suoi vapori mefitici in zaffate e sbuffi improvvisi, e sbarrando la strada alla solitaria figura alata ferma ai suoi bordi. Se l'angelo fosse fuggito verso il cielo, gli esploratori nemici che lo avevano individuato e poi perduto lo avrebbero ritrovato subito; ma se fosse rimasto a terra avrebbe impiegato tanto di quel tempo a superare quella fossa malsana che il suo messaggio sarebbe giunto troppo tardi. Doveva correre il rischio. Aspettò che una nube di fumo tossico si levasse dalla superficie giallastra e si fiondò al centro di essa. Quattro paia d'occhi in punti diversi del cielo videro quel movimento rapido, e subito quattro paia d'ali si librarono a fatica nell'aria fumosa, portando gli osservatori verso la nube. Allora ebbe inizio una caccia in cui gli inseguitori non potevano vedere la preda, e la preda non poteva vedere niente del tutto. Il primo a uscire dalla nube sul lato opposto del lago avrebbe avuto la meglio, e ciò poteva significare la salvezza o un'uccisione vittoriosa. E, sfortunatamente per il volatore solitario, questi si ritrovò nell'aria limpida pochi secondi dopo uno dei suoi inseguitori. Subito i due si avvicinarono, portandosi dietro sbuffi di vapore, entrambi storditi dai fumi nauseabondi. La preda ebbe dapprima la meglio, ma poi un altro cacciatore uscì dalla nube, e in una veloce e furiosa lotta tutti e tre, torcendosi in aria come lembi di fiamma, s'innalzarono e precipitarono e s'innalzarono di nuovo per poi finire tra le rocce sulla sponda opposta. Gli altri due cacciatori non emersero mai dalla nube. All'estremità occidentale di una catena di montagne a denti di sega, su un picco che dominava la pianura sottostante e le valli vicine, una fortezza di basalto pareva sporgere dalla montagna come se qualche vulcano l'avesse spinta lì un milione di anni prima. In vaste caverne sotto le pareti strapiombanti erano ammassate e classificate scorte di ogni genere; negli arsenali e nelle polveriere macchine belliche venivano calibrate, caricate e collaudate; nelle officine nel ventre della montagna fuochi vulcanici alimentavano possenti forge dove il fosforo e il titanio venivano sciolti e mescolati in leghe mai conosciute o usate prima. Sul lato più esposto della fortezza, in un punto profondo all'ombra di un contrafforte dove le pareti imponenti si ergevano a picco dalle antiche colate laviche, c'era un portoncino, una posterla dove una sentinella stava appostata giorno e notte intimando l'alt a chiunque volesse entrare. Mentre sui bastioni superiori si svolgeva il cambio della guardia, la sentinella pestò i piedi un paio di volte e si batté la parte superiore delle braccia con le mani guantate per scaldarsi in quella che era l'ora più fredda della notte, quando il piccolo bagliore della nafta sul becco a muro non dava più calore. Di lì a dieci minuti sarebbero venuti a dargli il cambio, e già l'uomo pregustava il boccale di ciocolatl, le foglie da fumo e, più di tutto, il suo letto. Sentir bussare all'uscio era l'ultima cosa che si aspettava. Nondimeno, lui era all'erta, e dischiuse lo spioncino aprendo al contempo lo spinotto che portava la nafta dalla lampada spia alla torcia esterna. Nel chiarore improvviso, l'uomo vide tre figure incappucciate che ne trasportavano una quarta dalla forma indistinta, e che sembrava in preda a un malore, o ferita. La figura che precedeva le altre si tolse il cappuccio. Anche se la sentinella ne conosceva il volto, l'altro dette la parola d'ordine e disse: «L'abbiamo trovato nel lago sulfureo. Dice di chiamarsi Baruch. Ha un messaggio urgente per Lord Asriel». La sentinella aprì i catenacci e il suo daimon-fox-terrier rabbrividì mentre le tre figure facevano passare con difficoltà il loro fardello per lo stretto ingresso. Poi il daimon emise un ululato involontario, subito soffocato, mentre la sentinella vedeva che la figura trasportata era un angelo, ferito: un angelo di basso rango e di scarso potere, ma pur sempre un angelo. «Sdraiatelo nel corpo di guardia» disse la sentinella, e mentre gli altri eseguivano girò la manovella del fonocampanello e riferì quanto stava accadendo all'ufficiale d'ispezione. Sul bastione più alto della fortezza c'era una torre di diamante: una sola rampa di scale portava a una serie di stanze le cui finestre guardavano a nord, a sud, a est e a ovest. La stanza più grande era arredata con un tavolo, delle sedie e una cassa di mappe, un'altra con un lettino da campo. Un piccolo bagno completava il tutto. Lord Asriel sedeva nella torre adamantina davanti al capo delle spie, i due uomini separati da un ammasso di scartoffie. Una lampada a nafta pendeva sul tavolo, e un braciere pieno di carboni ardenti teneva a bada il freddo pungente della notte. Accanto alla porta, un falchetto azzurro era appollaiato su una staffa. Il capo delle spie si chiamava Lord Roke. Era impressionante a vedersi: non era più alto di un palmo della mano di Lord Asriel, ed era smilzo come una libellula, ma gli altri capi lo trattavano con profondo rispetto poiché i suoi speroni sui calcagni erano muniti di un pungiglione avvelenato. Era sua abitudine sedere sul tavolo, ed era solito rispondere a chi non gli usava la massima cortesia con lingua arrogante e malevola. Lui e la sua specie, i gallivespiani, possedevano poche qualità delle buone spie, con l'eccezione, naturalmente, della loro piccolezza: erano così presuntuosi e suscettibili che non sarebbero mai passati inosservati se fossero stati della taglia di Lord Asriel. «Sì» disse con voce chiara e dura, gli occhi che splendevano come due piccole gocce d'inchiostro, «sua figlia. Ovviamente, ne so più di quanto ne sappia lei, Lord Asriel». Lord Asriel lo fissò negli occhi, e l'omino capì immediatamente d'aver abusato della sua gentilezza: la forza dell'occhiata di Lord Asriel lo colpì come una ditata, tanto da fargli perdere l'equilibrio e costringerlo ad allungare una mano verso il calice di vino di Lord Asriel per non finire a terra. Un momento dopo l'espressione di Lord Asriel era diventata soave e virtuosa, come poteva esserlo solo quella di sua figlia, e da quel momento in poi Lord Roke fu più prudente. «Non c'è dubbio, Lord Roke» disse Lord Asriel. «Ma per ragioni che non conosco la bambina è al centro dell'attenzione della Chiesa, e io devo sapere perché. Cosa dicono di lei?» «Il Magisterium è in fermento per le tante congetture; una corrente dice una cosa, un'altra sta indagando in direzione opposta, e ciascuna cerca di tenere per sé le sue scoperte. Le fazioni più attive sono la Corte Concistoriale di Disciplina e la Società dell'Opera del Santo Spirito... e» aggiunse Lord Roke, «ho spie in entrambe». «Dunque ha traviato un membro della Società?» domandò Lord Asriel. «Mi congratulo. Avevano fama d'incorruttibili». «La mia spia nella Società è Lady Salmakia» disse Lord Roke, «un'agente coi fiocchi. C'è un prete di cui lei avvicina il daimon, un topo, quando dormono. La mia agente riferisce che l'uomo si dedica a un rituale proibito per evocare la presenza della Saggezza. Nel momento cruciale, Lady Salmakia gli compare davanti. Il prete ora pensa di poter comunicare con la Saggezza a piacimento, e che essa abbia le fattezze di un gallivespiano che vive nella sua libreria». Lord Asriel sorrise e disse: «E cosa ha saputo la signora?» «La Società ritiene che sua figlia sia la bambina più importante che abbia mai visto la luce. Pensano che sia prossima una grande crisi, e che la sorte di tutti dipenda da come lei si comporterà in quel momento. Quanto alla Corte Concistoriale di Disciplina, in questo momento sta svolgendo un'inchiesta, con testimoni di Bolvangar e altri luoghi. La mia spia alla Corte, il Cavalier Tialys, si mette in contatto con me ogni giorno grazie al magnetorisonatore, e mi tiene al corrente di quanto vanno scoprendo. In breve, posso dire che la Società dell'Opera del Santo Spirito scoprirà di qui a poco dove si trova la bambina, ma quelli non faranno nulla. La Corte Concistoriale ci metterà un po’ di più ma, quando ci riuscirà, passerà senz'altro all'azione, e subito». «Mi tenga informato se scopre altro». Lord Roke s'inchinò e schioccò le dita, e il falchetto azzurro appollaiato sulla staffa accanto alla porta spiegò le ali e volò sul tavolo. Era bardato con briglie, sella e staffe. Lord Roke gli montò in groppa in un attimo, e i due volarono fuori della finestra che Lord Asriel aveva aperto per loro. La lasciò aperta per un minuto, a dispetto dell'aria gelida, e si sedette sulla panca sottostante giocherellando con gli orecchi del suo daimon-leopardo delle nevi. «È venuta da me a Svalbard e l'ho ignorata» disse. «Ricorderai sicuramente che brutto colpo... Dovevo compiere un sacrificio, e il primo bambino ad arrivare è stato mia figlia... Quando però mi sono reso conto che con lei c'era un maschietto, che potevo risparmiarla, ho tirato il fiato. È stato quello l'errore fatale? Dopo, non l'ho degnata della minima attenzione, e invece lei è importante... Stelmaria?» «Ponderiamo bene la questione» disse il suo daimon. «Cosa può fare la bambina?» «Fare... non molto. Ma sa qualcosa?» «Può leggere l'aletiometro; ha accesso alla conoscenza». «Niente di speciale. Non è la sola. E dove diavolo può mai essere?» Bussarono alla porta accanto a lui, che si voltò subito. «Mio signore» disse l'ufficiale che entrò, «un angelo è appena arrivato alla porta occidentale – ferito –, insiste di dover parlare con lei». E un minuto dopo Baruch giaceva sul lettino da campo che era stato trasportato nella stanza principale. Era stato chiamato un aiutante di sanità, ma era chiaro che c'era poco da sperare per l'angelo: era ferito gravemente, aveva le ali strappate e gli occhi spenti. Lord Asriel gli si sedette accanto e buttò una manciata di erbe sui carboni del braciere. Come aveva scoperto Will con i fumi del suo fuoco, ciò fece sì che il corpo dell'angelo si stagliasse con maggior chiarezza. «Be’, signore» disse, «cosa è venuto a dirmi?» «Tre cose. La prego di lasciarmele dire tutte prima di parlare. Mi chiamo Baruch. Il mio compagno Balthamos e io apparteniamo al partito ribelle, e dunque ci siamo messi sotto le sue bandiere non appena le ha alzate. Ma volevamo portarle qualcosa di prezioso, perché il nostro potere è misero, e non molto tempo fa siamo riusciti a trovare la strada che porta al cuore della Montagna Annuvolata, la cittadella dell'Autorità nel Regno. E lì abbiamo saputo...» Dovette fermarsi un momento per respirare nel fumo delle erbe, che pareva rinfrancarlo. Continuò: «Abbiamo saputo la verità sull'Autorità. Abbiamo saputo che si è rinchiuso in una stanza di cristallo nei recessi della Montagna Annuvolata, e che non s'interessa più delle questioni spicciole del Regno. In compenso, si dedica allo studio di misteri più profondi. Al suo posto, governando in suo nome, c'è un angelo di nome Metatron. Ho buoni motivi per conoscere quell'angelo, anche se quando lo conobbi...» La voce di Baruch svanì. Gli occhi di Lord Asriel mandavano lampi, ma tenne la lingua a freno e aspettò che Baruch continuasse. «Metatron è superbo» riprese Baruch non appena ebbe ricuperato un po’ di forza, «e la sua ambizione non ha confini. L'Autorità lo ha scelto come Reggente quattromila anni fa, e insieme hanno steso i loro piani. Ora ne hanno uno nuovo, che il mio compagno e io siamo riusciti a scoprire. L'Autorità ritiene che gli esseri pensanti di ogni specie siano diventati pericolosamente indipendenti, sicché Metatron ha deciso di interferire in modo più attivo nelle questioni umane. Ha intenzione di spostare in segreto l'Autorità dalla Montagna Annuvolata a una cittadella stabile in qualche altro luogo, e di trasformare la montagna in una macchina da guerra. Pensa che le Chiese di tutti i mondi siano corrotte e deboli, che scendano a compromessi con troppa facilità... Vuole istituire un'inquisizione permanente in ogni mondo, gestita direttamente dal Regno. E la sua prima campagna sarà contro la sua repubblica, Lord Asriel...» Tremavano entrambi, angelo e uomo, ma uno per la debolezza e l'altro per l'eccitazione. Baruch chiamò a raccolta le poche forze che gli rimanevano e continuò: «La seconda cosa è questa. C'è un coltello che può aprire finestre tra i mondi, come pure in ciascuno di essi. Il suo potere è sconfinato, ma soltanto nelle mani di chi sa come usarlo. E questa persona è un ragazzino...» Ancora una volta l'angelo dovette fermarsi per riprendere fiato. Era spaventato: sentiva che si stava smembrando. Lord Asriel vedeva quali sforzi facesse per mantenersi integro, e sedeva in preda alla tensione stringendo forte i braccioli della sedia in attesa che Baruch continuasse. «Il mio compagno è con quel ragazzino, adesso. Volevamo portarlo direttamente da lei, ma lui ha rifiutato perché... Questa è la terza cosa che ho da dirle: lui e sua figlia sono amici. Ed egli non accetta di venire qui finché non l'avrà trovata. Lei è...» «Chi è questo ragazzino?» «È il figlio dello sciamano. Di Stanislaus Grumman». Lord Asriel era così sorpreso che si alzò involontariamente, mandando fiotti di fumo a turbinare attorno all'angelo. «Grumman aveva un figlio?» disse. «Grumman non era nato nel vostro mondo. E Grumman non era il suo vero nome. Il mio compagno e io siamo arrivati a lui grazie al suo desiderio di trovare il coltello. Lo abbiamo seguito, sapendo che ci avrebbe condotti a esso e al suo portatore, con l'intento di condurre qui il portatore. Ma il ragazzino ha rifiutato di...» Baruch dovette fermarsi ancora una volta. Lord Asriel tornò a sedersi, maledicendo la propria impazienza, e sparse altre erbe sul fuoco. Il suo daimon gli giaceva accanto, la coda che spazzava lentamente il pavimento in legno di quercia, gli occhi d'oro che non si staccavano dal volto angosciato dell'angelo. Baruch trasse alcuni lenti respiri, e Lord Asriel non ruppe il silenzio. Lo schiocco della corda sull'asta della bandiera sopra di loro era il solo suono udibile. «Parli pure con calma, signore» disse gentilmente Lord Asriel. «Sa dove si trova mia figlia?» «Himalaya... nel suo mondo» sussurrò Baruch. «Alte montagne. Una grotta vicino a una valle piena di arcobaleni...» «Un lungo cammino da qui in entrambi i mondi. È stato veloce». «È il solo dono che posseggo» disse Baruch, «oltre all'amore di Balthamos, che non rivedrò mai più». «E se voi l'avete trovata con tanta facilità...» «Vuol dire che qualsiasi altro angelo può farlo...» Lord Asriel prese un grande atlante dalla cassa delle mappe e lo sfogliò in cerca delle pagine che mostravano l'Himalaya. «Può essere preciso?» domandò. «Può mostrarmi il luogo esatto?» «Con il coltello...» cercò di dire Baruch, e Lord Asriel capì che l'angelo cominciava a vaneggiare. «Con il coltello lui può entrare e uscire dai mondi a piacimento... Si chiama Will. Ma sono in pericolo, lui e Balthamos... Metatron sa che conosciamo il suo segreto. Ci inseguivano... Mi hanno preso da solo ai confini del vostro mondo... Io ero suo fratello... Per questo siamo riusciti ad arrivare fino a lui nella Montagna Annuvolata. Una volta Metatron era Enoch, figlio di Iared, figlio di Maalaleèl... Enoch aveva molte mogli. Aveva la passione della carne... Mio fratello Enoch mi cacciò perché io... Oh, mio caro Balthamos...» «Dov'è la bambina?» «Sì. Sì. Una grotta... sua madre... valle piena di venti e arcobaleni... bandiere lacere sul santuario...» Si alzò per guardare l'atlante. Poi il daimon-leopardo delle nevi balzò in piedi con un solo rapido movimento e si lanciò verso la porta, ma era troppo tardi: l'aiutante di sanità che aveva bussato aveva anche aperto senza aspettare. Così si usava fare; non era colpa di nessuno, ma, scorgendo l'espressione sulla faccia del soldato che guardava alle sue spalle, Lord Asriel si voltò subito, appena in tempo per vedere Baruch lottare e tremare per serbare l'integrità della sua forma ferita. Lo sforzo era troppo grande. La corrente d'aria provocata dalla porta aperta andò a turbinare attorno al letto, e le particelle della forma dell'angelo, perduta la compattezza per lo scemare della sua forza, si scompigliarono e sparpagliarono, svanendo. «Balthamos!» giunse come un sussurro dall'aria. Lord Asriel posò la mano sul collo del daimon, che lo sentì tremare e lo calmò. L'uomo guardò l'aiutante di sanità. «Mio signore, chiedo umilmente...» «Non hai colpa. Porta i miei omaggi a Re Ogunwe. Sarei grato se lui e i miei altri comandanti potessero venire subito qui. Gradirei anche che si presentasse il signor Basilides con l'aletiometro. Infine, voglio la seconda squadriglia di girotteri armata e con il pieno di carburante, e che uno zeppelin-cisterna decolli immediatamente dirigendosi a sudovest. Invierò ulteriori istruzioni in volo». L'aiutante di sanità salutò e, dopo aver dato un'ultima rapida occhiata al letto vuoto, uscì e chiuse la porta. Lord Asriel batté sulla scrivania un compasso di ottone e attraversò la stanza per aprire la finestra meridionale. Molto più in basso, i fuochi eterni mandavano bagliori e fumo nell'aria abbuiata, e il clangore dei magli si udiva fino a quell'altezza nel vento che azzannava. «Be’, abbiamo saputo molte cose, Stelmaria» disse pacatamente. «Ma non abbastanza». Bussarono di nuovo alla porta, ed entrò l'aletiometrista. Era un uomo pallido e smilzo di mezza età; si chiamava Teukros Basilides, e il suo daimon era un usignolo. «Signor Basilides, buonasera» disse Lord Asriel. «Abbiamo un problema, e vorrei che lei trascurasse ogni altra cosa per dedicarsi a questo...» Ripeté all'uomo ciò che aveva detto Baruch, e gli mostrò l'atlante. «Localizzi questa grotta» disse. «Mi dia le coordinate con la massima precisione possibile. È il compito più importante che le sia mai stato affidato. Cominci subito, per favore». pestò i piedi con tanta forza da farseli dolere anche in sogno. «Tu non credi davvero a quello che dici, Roger, dunque non dirlo. Io mi sveglierò e non dimenticherò, ecco!» Si guardò attorno, ma non vide altro che occhi spalancati e volti afflitti, volti pallidi, volti scuri, volti vecchi, volti giovani, tutti i morti accalcati e ammassati insieme e silenziosi e dolenti. Il volto di Roger era diverso. La sua espressione era la sola dove ci fosse ancora speranza. Lei disse: «Perché mi guardi così? Perché non sei avvilito come gli altri? Come mai sei ancora pieno di speranza?» E lui rispose: «Perché Sei Assoluzione preventiva RELIQUIE, ROSARI, INDULGENZE, DISPENSE, CONDONI, BOLLE, I TRASTULLI DEI VENTI... JOHN MILTON «Ora, fra’ Pavel» disse l'Inquirente della Corte Concistoriale di Disciplina, «vorrei che lei rammentasse con esattezza, se può, le parole che ha sentito dire dalla strega sulla nave». Lo sguardo dei dodici membri della Corte trafisse la scarsa luce pomeridiana per fissare l'ecclesiastico alla sbarra, il loro ultimo teste. Era un prete con l'aspetto dello studioso e il suo daimon aveva forma di ranocchia. La Corte aveva già trascorso otto giorni nel vecchio college turrito di St Jerome ad ascoltare deposizioni. «Non riesco a farmi tornare in mente le parole precise della strega» disse fra’ Pavel stancamente. «Non avevo mai assistito a torture prima d'ora, come ho detto alla Corte ieri, e mi fanno sentire debole e infermo. Dunque, cosa abbia detto precisamente non posso dirlo, però ricordo il senso delle sue parole. La strega ha detto che i clan settentrionali hanno ravvisato nella bambina Lyra l'oggetto di una profezia che conoscevano da lungo tempo. Quella ragazzina avrà la possibilità di fare una scelta cruciale, da cui dipende la sorte di tutti i mondi. Inoltre, c'era un nome che richiamava alla mente un caso simile, tale da indurre la Chiesa a odiarla e a temerla». «E la strega ha rivelato quel nome?» «No. Prima che potesse pronunciarlo, un'altra strega, che era presente ma magicamente invisibile, è riuscita a ucciderla e a fuggire». «Dunque, in quell'occasione la signora Coulter non ha udito il nome?» «È così». «E poco dopo la signora Coulter è partita?» «Precisamente». «Cos'altro ha scoperto, dopo?» «Ho saputo che la bambina è andata nel mondo aperto da Lord Asriel, e che lì ha ricevuto l'aiuto di un ragazzino che possiede, o ha la facoltà di usare, un coltello dai poteri straordinari» disse fra’ Pavel. Poi si schiarì nervosamente la voce e continuò: «Posso parlare del tutto liberamente in quest'aula?» «In assoluta libertà, fra’ Pavel» disse la voce forte e chiara del Presidente. «Non sarà punito per averci detto cose che le sono state dette a loro volta. Prego, continui». Rassicurato, l'ecclesiastico proseguì: «Il coltello in possesso di questo bambino può aprire finestre tra i mondi. Per giunta, ha un potere ancora più grande di questo... prego, una volta ancora, ho paura di quanto sto per dire... Può uccidere gli angeli più potenti, e chi è più potente di loro. Non c'è nulla che quel coltello non possa distruggere». Stava tremando e contorcendosi, e il suo daimon-ranocchia cadde dall'orlo del banco dei testimoni sul pavimento per quanto era scosso. Fra’ Pavel lanciò un gemito e lo raccolse prontamente, facendolo bere dal bicchiere che aveva davanti. «E ha domandato altro sulla ragazzina?» disse l'Inquirente. «Ha scoperto il nome cui si riferiva la strega?» «Sì. Ancora una volta chiedo con insistenza l'assicurazione della Corte...» «Ce l'ha» tagliò corto il Presidente. «Non abbia timori. Non è un eretico. Riferisca ciò che ha saputo senza sprecare altro tempo». «Chiedo scusa, sinceramente. La ragazzina, dunque, è nella posizione di Eva, consorte di Adamo, madre di noi tutti e origine di ogni peccato». Le stenografe che prendevano nota di tutto erano monache dell'ordine di santa Filomela, votate al silenzio; ma alle parole di fra’ Pavel una di loro emise un rantolo soffocato, e ci fu un turbinare di mani mentre entrambe si facevano il segno della croce. Fra’ Pavel si contorse e continuò: «Vi invito a ricordare che l'aletiometro non predice; dice soltanto: “Se succede la tal cosa, allora le conseguenze saranno queste”. Ed esso dice che, se la bambina verrà tentata, al pari di Eva, è probabile che ceda. Dall'esito dipenderà... tutto. E se questa tentazione ha luogo, e la bambina cede, allora Polvere e peccato trionferanno». Nell'aula s'accampò il silenzio. Nella fioca luce che filtrava dalle vetrate piombate in raggi sghembi, c'erano milioni di particelle dorate, ma quella era polvere, non Polvere; nondimeno, più di un membro della Corte vedeva in esse l'immagine di quell'altra invisibile Polvere che si depositava su ogni essere umano, che rispettasse rigorosamente la legge o no. «Da ultimo, fra’ Pavel» disse l'Inquirente, «ci dica ciò che sa sull'attuale situazione della bambina». «Si trova nelle mani della signora Coulter» rispose fra’ Pavel. «E sono entrambe nell'Himalaya. È tutto quello che posso dire, per il momento. Potrei partire subito per informarmi sul luogo preciso, e riferire alla Corte non appena avrò saputo, ma...» Si fermò, accartocciandosi per la paura, e si portò il bicchiere alle labbra con mani tremanti. «Sì, fra’ Pavel?» disse padre MacPhail. «Non ci nasconda niente». «Credo, padre Presidente, che la Società dell'Opera del Santo Spirito ne sappia assai più di me in proposito». La voce di fra’ Pavel era ridotta a un sussurro. «È così?» disse il Presidente, con occhi che parevano irradiare ardore, tanto scintillavano. Il daimon di fra’ Pavel emise un debole gracidio. L'ecclesiastico conosceva la rivalità tra le diverse fazioni del Magisterium, e sapeva che era molto pericoloso venirsi a trovare nel loro fuoco incrociato, ma nascondere ciò che sapeva sarebbe stato ancor più pericoloso. «Ritengo» continuò tremando, «che siano molto vicini a scoprire la precisa ubicazione della bambina. Hanno fonti di conoscenza che a me sono precluse». «Proprio così» disse l'Inquirente. «E ha saputo tutto questo dall'aletiometro?» «Sì». «Molto bene. Fra’ Pavel, farebbe bene a proseguire su questa linea d'indagine. Qualunque tipo di aiuto le serva, di ordine clericale o segretariale, è a sua disposizione. La prego di lasciare il banco dei testimoni». Fra’ Pavel s'inchinò e, con il daimon-rana sulla spalla, raccolse i propri appunti e lasciò l'aula. Le monache si sgranchirono le dita. Padre MacPhail batté una matita sul piano di quercia che aveva davanti. «Sorella Agnese, sorella Monica» disse, «potete andare. Gradirei avere la trascrizione sulla mia scrivania questa sera stessa». Le due monache chinarono il capo e uscirono. «Signori» disse il Presidente usando l'appellativo di prammatica nella Corte Concistoriale, «ci aggiorniamo». I dodici membri, dal più anziano (padre Makepwe, decrepito e con occhi cisposi) al più giovane (padre Gomez, pallido e vibrante di zelo), raccolsero i loro appunti e seguirono il Presidente nella sala di consiglio, dove potevano sedere a un tavolo l'uno di fronte all'altro e parlare nella massima riservatezza. L'attuale Presidente della Corte Concistoriale era uno scozzese di nome Hugh MacPhail. Era stato eletto giovane: la carica di Presidente era a vita, e lui era ancora sulla quarantina; c'era dunque da aspettarsi che avrebbe deciso della sorte della Corte Concistoriale, e di conseguenza dell'intera Chiesa, per molti anni a venire. Era un uomo dai tratti duri, alto e imponente, con una foresta di capelli grigi, e se non era grasso doveva ringraziare la dura disciplina che aveva imposto al proprio corpo: beveva soltanto acqua e mangiava soltanto pane e frutta, e faceva ginnastica per un'ora al giorno sotto la sorveglianza di un istruttore di campioni d'atletica. Di conseguenza era magro e grinzoso e irrequieto. Il suo daimon era una lucertola. Non appena furono tutti seduti, padre MacPhail disse: «Tale è, dunque, lo stato delle cose. Pare che ci siano molti punti da tenere a mente. «In primo luogo, Lord Asriel. Una strega amica della Chiesa riferisce che egli sta radunando un grande esercito, comprendente forse anche forze angeliche. Le sue intenzioni, per quel che ne sa la strega, sono malevole verso la Chiesa, e verso l'Autorità in persona. «In secondo luogo, l'Intendenza Generale per l'Oblazione. I loro atti, dando il via al programma di ricerca di Bolvangar, e finanziando le attività della signora Coulter, suggeriscono che sperano di sostituire la Corte Concistoriale di Disciplina quale arma più potente ed efficace della Santa Chiesa. Ci hanno fatto le scarpe, signori. Essi hanno agito con fermezza e destrezza. Dovremmo essere puniti per aver lasciato, con la nostra mollezza, che succedesse una cosa simile. Ma tornerò fra breve sull'argomento e su quanto possiamo fare in proposito. «Terzo, il ragazzino della deposizione di fra’ Pavel, con il coltello che può compiere quelle cose straordinarie. Ovviamente dobbiamo trovarlo e impossessarci di quell'arma al più presto. «Quarto, la Polvere. Ho fatto i miei passi per sapere cos'ha scoperto in proposito l'Intendenza Generale per l'Oblazione. Uno dei teologi sperimentali che lavorava a Bolvangar è stato convinto a dirci cos'hanno appreso con precisione. Parlerò con lui questo pomeriggio, dabbasso». Uno o due preti si agitarono nervosamente sulle sedie, dal momento che “dabbasso” stava per i sotterranei dell'edificio: stanze piastrellate di bianco con prese di corrente ambarica, insonorizzate e ben asciutte. «Checché possiamo apprendere sulla Polvere, però» continuò il Presidente, «non deve distoglierci dal nostro scopo primario. L'Intendenza Generale per l'Oblazione cerca di capire gli effetti della Polvere: noi dobbiamo distruggerla definitivamente. Né più né meno. Se, per distruggere la Polvere, dovessimo distruggere anche l'Intendenza Generale per l'Oblazione, il Collegio dei Vescovi, ogni singolo ente con cui la Santa Chiesa compie l'opera dell'Autorità... ebbene, così sarà. Può darsi, signori, che la Santa Chiesa stessa abbia avuto origine per svolgere proprio questo compito e perire nel compierlo. Meglio un mondo senza Chiesa e Polvere, infatti, che un mondo in cui ogni giorno ci si debba dibattere sotto l'odioso peso del peccato. Meglio un mondo depurato di tutto questo!» Con occhi ardenti, padre Gomez annuì vigorosamente. «E infine» disse padre MacPhail, «la ragazzina. Un'altra semplice bambina, immagino. Questa Eva che sta per essere tentata e che, se i precedenti insegnano, cadrà, e la cui caduta porterà noi tutti alla rovina. Signori, di tutti i mezzi a disposizione per affrontare il problema, sto per proporvi il più radicale, e confido nella vostra approvazione. «Suggerisco di mandare un uomo a cercarla e a ucciderla prima ancora che possa cadere in tentazione». «Padre Presidente» interloquì subito padre Gomez, «io ho fatto penitenza preventiva ogni giorno della mia vita adulta. Ho studiato, mi sono esercitato...» Il Presidente alzò una mano. Penitenza e assoluzione preventive erano dottrine stabilite e sviluppate dalla Corte Concistoriale ma ignorate dalla Chiesa ufficiale. Esse prevedevano che si potesse fare penitenza per un peccato non ancora commesso, intensa e fervente penitenza accompagnata da fustigazione e flagellazione al fine di accumulare una – per così dire – riserva di credito. Quando la penitenza aveva raggiunto il livello stabilito per un particolare peccato, il penitente aveva garantita l'assoluzione anticipata, pur se poteva non essere mai chiamato a commettere quel peccato. Capitava, per esempio, che si rendesse necessario uccidere qualcuno: era assai meno penoso per l'assassino commettere il delitto in stato di grazia. «Pensavo proprio a lei» disse padre MacPhail gentilmente. «Ho l'approvazione della Corte? Sì. Quando padre Gomez ci lascerà, con la nostra benedizione, si ritroverà solo, non potrà più essere raggiunto o richiamato. Qualunque cosa accada, dovrà tirare dritto per la sua strada come lo strale di Dio, dritto sulla bambina, e abbatterla. Sarà invisibile; arriverà di notte, come l'angelo che distrusse gli Assiri; sarà silente. Quale sorte migliore la nostra, se ci fosse stato un padre Gomez a guardia dell'Eden! Non avremmo mai perduto il paradiso». Il giovane prete era sul punto di mettersi a piangere per l'orgoglio. Aveva la benedizione della Corte. E nel cantuccio più buio del soffitto, nascosto nell'oscurità delle travi di quercia, sedeva un omino non più alto di un palmo. I suoi talloni erano muniti di speroni, e non si perdeva una parola di quanto veniva detto. Nei sotterranei, l'uomo di Bolvangar, con indosso soltanto una camicia bianca sporca e calzoni laschi privi di cintura, stava sotto la lampadina nuda e si reggeva i pantaloni con una mano, tenendo nell'altra il suo daimon-coniglia. Davanti a lui, sull'unica sedia, sedeva padre MacPhail. «Dottor Cooper» cominciò il Presidente, «si segga». I soli oggetti nella cella erano la sedia, la cuccetta di legno e un bugliolo. La voce del Presidente echeggiò in modo sgradevole sulle piastrelle bianche che rivestivano pareti e soffitto. Il dottor Cooper si sedette sulla cuccetta. Non riusciva a staccare gli occhi dal magro Presidente dai capelli grigi. Si leccò le labbra secche, in attesa di sentire quale nuova disgrazia gli stava piombando addosso. «Dunque, lei era quasi riuscito a separare la bambina dal suo daimon?» disse padre MacPhail. Il dottor Cooper rispose tremando: «Ritenevamo che non servisse a niente aspettare, dal momento che l'esperimento doveva aver luogo comunque, e abbiamo messo la bambina nella stanza sperimentale, ma proprio allora è intervenuta la signora Coulter e l'ha portata nei suoi appartamenti». Il daimon-coniglia sgranò gli occhi e guardò con timore il Presidente, poi li richiuse e nascose il muso. «Non dev'essere stato facile» disse padre MacPhail. «L'intero programma era irto di difficoltà» si affrettò ad assentire il dottor Cooper. «Mi sorprende che lei non abbia chiesto l'aiuto della Corte Concistoriale, dove abbiamo nervi saldi». «Noi... Io... Noi supponevamo che il programma fosse autorizzato... Era di pertinenza dell'Intendenza Generale per l'Oblazione, ma ci avevano detto che aveva l'approvazione della Corte Concistoriale di Disciplina. Non vi avremmo mai preso parte, altrimenti. Mai!» «No, naturalmente. E ora passiamo ad altro. Ha idea» disse padre MacPhail arrivando al vero scopo della sua visita nel sotterraneo, «dell'oggetto delle ricerche di Lord Asriel? Quale può essere la fonte della formidabile energia che ha potuto usare a Svalbard?» Il dottor Cooper deglutì. Nel silenzio profondo una goccia di sudore gli cadde dal mento e finì ai suoi piedi, ed entrambi gli uomini poterono sentirne distintamente il rumore. «Be’...» cominciò il fisico, «uno della nostra squadra ha notato che il processo di separazione dava luogo a uno sprigionamento di energia. Riuscire a controllarla richiedeva forze enormi, ma, così come un'esplosione atomica viene provocata con esplosivi convenzionali, lo stesso avremmo potuto fare noi concentrando una forte corrente ambarica... Tuttavia egli non venne preso sul serio. Non prestai attenzione alle sue idee» si affrettò ad aggiungere, «sapendo che senza autorizzazione sarebbero potute passare per eretiche». «Molto saggio. E questo collega, adesso, dov'è?» «Era uno di quelli che sono morti durante l'assalto». Il Presidente sorrise. La sua espressione era così affabile che il daimon del dottor Cooper rabbrividì contro il suo petto. «Coraggio, dottor Cooper» disse padre MacPhail. «La vogliamo forte e ardimentoso! C'è molto lavoro da fare, una grande battaglia da combattere. Lei deve guadagnarsi il perdono dell'Autorità cooperando pienamente con noi, non nascondendoci niente, nemmeno le congetture più strampalate, nemmeno i pettegolezzi. Ora voglio che lei dedichi tutta la sua attenzione a ricordare le parole del suo collega. Faceva esperimenti? Ha lasciato appunti? Si è confidato con qualcun altro? Quali attrezzature usava? Pensi a tutto, dottor Cooper. Avrà carta e penna e tutto il tempo che le occorre. «E questa stanza non è molto confortevole. La trasferiremo in un luogo più idoneo. Le serve altro, in materia di mobili, per esempio? Preferisce un tavolo o una scrivania? Non vorrebbe una macchina per scrivere? O preferirebbe dettare a uno stenografo? «Lo comunichi alla guardia, e avrà tutto ciò che le serve. Ma voglio che in ogni momento, dottor Cooper, lei ripensi al suo collega e alla sua teoria. Il suo compito principale è ricordare, e se necessario riscoprire, tutto ciò che sapeva quell'uomo. Quando avrà deciso quali strumenti le servono, le faremo avere anche quelli. È un grande compito, dottor Cooper! È fortunato a vederselo affidare! Ringrazi l'Autorità». «Certamente, padre Presidente! Certamente!» Reggendosi la vita lasca dei calzoni, il fisico si alzò e s'inchinò quasi senza rendersene conto, più volte, mentre il Presidente della Corte Concistoriale di Disciplina lasciava la cella. Quella sera, il Cavalier Tialys, la spia gallivespiana, percorreva le stradine e i vicoletti di Ginevra per incontrarsi con la sua collega, Lady Salmakia. Era un viaggio pericoloso per entrambi: pericoloso, anche, per chiunque o qualunque cosa osasse sfidarli, ma certamente pieno di insidie per i piccoli gallivespiani. Più di un gatto in caccia aveva trovato la morte contro i loro speroni, ma soltanto una settimana prima il Cavaliere aveva quasi lasciato un braccio tra le zanne di un cane rognoso; solo il pronto intervento di Salmakia lo aveva salvato. Si trovarono nel settimo dei loro luoghi d'incontro prefissati, tra le radici di un platano in una squallida piazzetta, e si scambiarono le notizie. L'informatore di Lady Salmakia nella Società le aveva detto che poco prima di quella sera era stato amichevolmente invitato dal Presidente della Corte Concistoriale a discutere questioni di reciproco interesse. «Non ha perso tempo» disse il Cavaliere. «Mi ci gioco la testa, però, che non ha detto niente del suo sicario». Parlò a Lady Salmakia del piano per uccidere Lyra. Lei non si mostrò sorpresa. «Era la cosa più razionale da fare» disse. «Quella è gente molto razionale. Tialys, pensi che vedremo mai quella bambina?» «Non lo so, però mi piacerebbe. Stammi bene, Salmakia. Domani alla fontana». Il non detto, dietro questo rapido scambio di battute, era la sola cosa di cui non parlassero mai: la brevità delle loro vite rispetto a quelle degli umani. I gallivespiani vivevano nove o dieci anni, di rado di più, e Tialys e Salmakia avevano sette anni. Non temevano la vecchiaia; la loro gente moriva nel pieno vigore della giovinezza, d'improvviso, e la loro infanzia era brevissima; paragonata alla loro, però, la vita di una ragazzina come Lyra si sarebbe protratta ben più in là della loro, proprio come la vita delle streghe sopravanzava quella di Lyra stessa. Il Cavaliere tornò al college di St Jerome e cominciò a comporre il messaggio da inviare a Lord Roke col magnetorisonatore. Ma, mentre lui era all'appuntamento con Salmakia e le parlava, il Presidente mandava a chiamare padre Gomez. Nel suo studio, i due pregarono per un'ora, e poi padre MacPhail dette al giovane prete l'assoluzione preventiva che avrebbe reso l'assassinio di Lyra inesistente. Padre Gomez era come trasfigurato: la sicurezza morale che gli scorreva nelle vene rendeva i suoi occhi incandescenti. Parlarono delle cose spicciole, denaro e via discorrendo; poi il Presidente disse: «Non appena uscito di qui, padre Gomez, sarai completamente tagliato fuori, per sempre, e non potremo aiutarti in alcun modo. Non potrai mai tornare indietro, non avrai contatti con noi. Non posso offrirti miglior consiglio di questo: non cercare la bambina. Sarebbe fatica sprecata. Invece, cerca la tentatrice, e lei ti porterà dalla bambina». «Lei?» disse padre Gomez, sbalordito. «Sì, lei» ripeté padre MacPhail. «Abbiamo saputo molto dall'aletiometro. Il mondo da cui proviene la tentatrice è un mondo strano. Vedrai molte cose che ti turberanno e sorprenderanno, padre Gomez. Non lasciare che la loro stranezza ti distolga dal sacro dovere che devi compiere. Ho fede» aggiunse amabilmente, «nel potere della tua fede. Quella donna sta viaggiando, guidata dai poteri malefici, verso un luogo dove alla fine potrà incontrare la ragazzina in tempo per tentarla. Ciò accadrà, naturalmente, se non riusciremo ad allontanare la bambina dalla sua attuale ubicazione. Questo resta sempre il nostro piano principale. Tu, padre Gomez, sei la nostra ultima garanzia che i poteri malefici non prevarranno comunque, casomai quel piano dovesse fallire». Padre Gomez annuì. Il suo daimon, un grosso e iridescente scarabeo dal dorso verde, fece scattare le elitre. Il Presidente aprì un cassetto e porse al giovane prete un fascio piegato di fogli. «Qui c'è tutto quello che sappiamo sulla donna» disse, «sul mondo da cui proviene e sull'ultimo posto in cui è stata vista. Leggilo bene, mio caro Luis, e parti con la mia benedizione». Non aveva mai usato prima il nome di battesimo del prete. Padre Gomez sentì lacrime di gioia che gli pizzicavano gli occhi mentre dava il bacio d'addio al Presidente. E il Cavalier Tialys, di tutto questo, non seppe niente. tu sei Lyra». Poi lei capì cosa voleva dire. Si sentì girare la testa, anche in sogno; sentì che un grave fardello le pesava sulle spalle. E a renderlo più pesante ancora, il sonno la stava riavvolgendo, e il viso di Roger arretrava nell'ombra. «Be’, io... Io so... Ci sono altre specie di persone dalla tua parte, come la dottoressa Malone... Sai che c'è un'altra Oxford, Roger, simile alla nostra? Be’, lei... L'ho trovata in... Aiuterà... Ma c'è una sola persona che può davvero...» Era quasi impossibile adesso vedere il ragazzino, e i pensieri di Lyra si stavano sparpagliando come pecore in un prato. «Ma possiamo confidare in lui, Roger, ti assicuro» disse con un ultimo sforzo, Sette Mary, sola DA ULTIMO FECE LEVARE COME A DANZA I RIGOGLIOSI ALBERI, E NE DISTESE I RAMI CARICHI DI FRUTTI. JOHN MILTON Quasi nello stesso momento, la tentatrice che padre Gomez si accingeva a seguire veniva tentata a sua volta. «Grazie, no, no, non mi serve altro, basta, sinceramente, grazie» diceva la dottoressa Mary Malone all'anziana coppia che, nell'uliveto, cercava di darle altro cibo, cibo che lei non avrebbe mai potuto trasportare. I due vivevano lì, isolati e senza figli, ed erano spaventati dagli Spettri che avevano visto aggirarsi tra gli alberi grigioargentei: quando però Mary Malone era arrivata dalla stradina col suo zaino gli Spettri si erano presi paura ed erano spariti. L'anziana coppia aveva accolto Mary con gioia nella casa colonica circondata da magri vigneti, colmandola di vino, formaggio, pane e olive, e ora non voleva più lasciarla partire. «Devo andare» tornava a ripetere Mary, «grazie, siete stati proprio gentili... Non posso portare altro... oh, va bene, un'altra formaggetta... grazie...» Evidentemente i due anziani coniugi vedevano in lei un talismano contro gli Spettri. Lei avrebbe voluto esserlo. Nella settimana trascorsa a Cittagazze aveva visto devastazioni a sufficienza – adulti divorati dagli Spettri, bambini inselvatichiti e vagabondi – per aver orrore di quegli eterei vampiri. La sola cosa che sapeva era che sparivano non appena lei si avvicinava; ma non poteva fermarsi con chiunque richiedesse la sua presenza, doveva ripartire. Trovò spazio per l'ultima formaggetta di capra avvolta in una foglia di vite, sorrise e s'inchinò di nuovo, e bevve un ultimo sorso d'acqua dalla sorgente che gorgogliava tra i sassi grigi. Poi batté le mani sommessamente, imitando l'anziana coppia, si voltò con fermezza e partì. Sembrava più risoluta di quanto si sentisse in realtà. L'ultima comunicazione con quelle entità che lei chiamava particelle-Ombra e che Lyra chiamava Polvere era avvenuta sullo schermo del suo computer, e per loro ordine l'aveva distrutta. Adesso non sapeva che fare. Loro le avevano detto di passare attraverso il varco nella Oxford in cui era vissuta, la Oxford del mondo di Will, cosa che lei aveva fatto... per ritrovarsi stordita e tremante di meraviglia in quello straordinario altro mondo. Oltre a questo, il suo solo compito era trovare il bambino e la bambina, e poi... fare il serpente, qualunque cosa significasse. Così, aveva camminato, perlustrato e interrogato, senza trovare niente. Adesso però, mentre svoltava sul sentiero che si allontanava dall'uliveto, voleva darsi da fare per scovare qualche indicazione. Non appena fu lontana dalla piccola fattoria quanto bastava per avere la certezza di non essere disturbata, si sedette sotto un pino e aprì lo zaino. Sul fondo, avvolto in un telo di seta, c'era un libro che possedeva da vent'anni: una guida al metodo cinese di divinazione. L'I Ching. Lo aveva preso con sé per due ragioni. Una era sentimentale: glielo aveva regalato suo nonno, e lei l'aveva usato molto da scolaretta. L'altra era che Lyra, quando l'aveva incontrata per la prima volta in laboratorio, le aveva domandato: «Cos'è?» indicando sulla porta il poster che mostrava i simboli dell'I Ching; e poco dopo, nella sua spettacolare lettura del computer, Lyra aveva capito (così affermava) che la Polvere aveva molti altri modi per parlare con gli esseri umani, e uno di essi era il metodo cinese che usava quei simboli. Così, preparando in fretta il bagaglio per lasciare il suo mondo, Mary Malone aveva preso con sé il Libro dei Mutamenti, come veniva chiamato, e i piccoli steli di achillea con cui interpretarlo. Aprì il telo di seta per terra e cominciò a separare e contare, separare e contare e mettere da parte, cosa che aveva fatto tanto spesso quand'era un'adolescente curiosa e appassionata, e molto di rado in seguito. Aveva quasi dimenticato il metodo, ma di lì a poco scoprì che il rituale le tornava in mente, e con esso quel senso di calma e di attenzione concentrata che aveva così tanta parte nel parlare con le Ombre. Alla fine ebbe i numeri che indicavano l'esagramma a lei destinato, il gruppo di sei sbarrette spezzate o integre, e allora andò a cercare il significato. Questa era la parte più difficile, perché il libro si esprimeva con uno stile enigmatico. Lesse: Volgersi alla vetta per cibo e provviste porta fortuna. Guardarsi attorno con occhi acuti come una tigre dall'insaziabile bramosia. Sembrava incoraggiante. Continuò a leggere, seguendo il commento attraverso l'intricato percorso che la guidava, finché arrivò a: Se ne sta immobile la montagna; è una scorciatoia; reca pietruzze, porte e varchi. Doveva riflettere. Il termine “varchi” le riportò alla mente la misteriosa finestra nell'aria grazie alla quale era entrata in quel mondo; e le prime parole sembravano suggerirle di andare verso l'alto. Perplessa ma anche incoraggiata, mise via il libro e gli steli di achillea e imboccò il sentiero in salita. Quattro ore dopo moriva di caldo e di stanchezza. Il sole era basso sull'orizzonte. Lo scabro sentiero che aveva seguito era scomparso e lei stava arrancando con sempre maggior pena fra massi erratici e sassi più piccoli. Alla sua sinistra il pendio scendeva verso un paesaggio di uliveti e limoneti, di vigneti trasandati e mulini a vento abbandonati che giacevano smorti nella luce serale. Alla sua destra una falda detritica di pietruzze e ghiaia saliva verso una parete strapiombante di calcare in disfacimento. Stancamente alzò di nuovo lo zaino e posò il piede sulla pietra piatta successiva... ma prima ancora di aver trasferito su quella il peso del corpo, si bloccò. La luce stava colpendo qualcosa di strano, e lei si schermò gli occhi contro il bagliore che veniva dalla falda detritica per non perderlo di vista. Ed eccolo: quasi al modo in cui certe forme tridimensionali emergono da configurazioni palesemente casuali di macchie colorate, un alone di diversa qualità si stagliava contro la parete a strapiombo, al margine della falda detritica. E poi Mary ricordò cos'aveva detto l'I Ching: Una scorciatoia, pietruzze, porte e varchi. C'era una finestra come quella di Sunderland Avenue. Riusciva a distinguerla soltanto grazie all'inclinazione della luce: con il sole appena più alto probabilmente non l'avrebbe mai vista. Si avvicinò a quella macchia d'aria con ardente curiosità, dal momento che non aveva avuto il tempo di osservare la prima, essendo dovuta scappare il più in fretta possibile. Ora esaminò questa nei particolari, toccandone i bordi, girandole attorno per osservare come diventava invisibile dall'altro lato, notando la differenza assoluta fra questo e quello, e quasi sentendosi ribollire la mente per l'eccitazione di fronte a quel fenomeno. Il portatore del coltello che l'aveva aperta, più o meno al tempo della Rivoluzione americana, era stato troppo frettoloso nel chiuderla, ma se non altro l'aveva aperta in un punto alquanto simile al mondo da quest'altra parte: accanto a una parete rocciosa. Ma la roccia sull'altro lato era diversa, non calcare ma granito, e quando Mary passò nell'altro mondo non si ritrovò ai piedi di una parete strapiombante ma quasi in vetta a un piccolo affioramento roccioso che si affacciava su una vasta pianura. Anche lì era sera, e lei si sedette per riprendere fiato e riposarsi le membra e gustarsi la meraviglia in santa pace. Vasta luce dorata, e una prateria o savana senza confini, quale non aveva mai visto prima nel suo mondo. Per cominciare, la maggior parte di essa era coperta di erba in una varietà infinita di sfumature color camoscio, marrone, verde, ocra, giallo, oro, e la lunga luce serale ne mostrava distintamente le ondulazioni: la prateria era percorsa in lungo e in largo da quelli che sembravano fiumi di roccia dalla superficie verdognola. In secondo luogo, sparsi nella pianura c'erano gli alberi più alti che Mary avesse mai visto. Partecipando a una conferenza di fisica sulle alte energie in California, la giovane aveva avuto il tempo di vedere le grandi sequoie, e di meravigliarsene: ma, qualunque cosa fossero, quegli alberi erano alti almeno una volta e mezzo più delle sequoie. Il loro fogliame era fitto e verde scuro, gli enormi tronchi rosso dorati nella greve luce serale. E infine, mandrie di creature, troppo lontane per distinguerle distintamente, pascolavano nella prateria. Nel loro movimento c'era qualcosa di strano che Mary non riusciva a capire. Era mortalmente stanca, e anche affamata e assetata. Nei pressi, però, sentì il gradito gocciolio di una sorgente, e soltanto un minuto dopo la trovò: uno stillicidio di acqua da una fessura muscosa, e un rigagnolo che scendeva lungo il pendio. Bevve a lungo con gusto e riempì le bottiglie, e poi cercò un posto dove sdraiarsi comodamente, dal momento che il buio scendeva con rapidità. Appoggiata alla roccia, avvolta nel sacco a pelo, mangiò un po’ di pane campagnolo e la formaggetta di capra, e poi cadde in un sonno profondo. Si svegliò ai primi raggi del sole che la colpivano in faccia. L'aria era fredda, e la rugiada si era posata in goccioline sui suoi capelli e sul sacco a pelo. Rimase sdraiata per qualche minuto a godersi la novità, con la sensazione di essere la prima creatura umana vivente. Si mise seduta, sbadigliò, si stiracchiò, rabbrividì e si lavò alla sorgente gelata prima di mangiare un paio di fichi secchi e dare un'occhiata intorno. Dietro la piccola altura su cui si era ritrovata, il terreno scendeva gradualmente e poi risaliva; la vista più ampia l'aveva di fronte, sull'immensa pianura. Le lunghe ombre degli alberi si stendevano ora verso di lei, e Mary scorse stormi di uccelli che le volteggiavano davanti, così piccoli, in confronto all'imponente volta verde, da sembrare granelli di polvere. Rimessosi lo zaino in spalla, si avviò nell'erba fitta della prateria, diretta al gruppo d'alberi più vicino ma pur sempre distante sette od otto chilometri. L'erba era alta fino al ginocchio e in mezzo vi crescevano piccoli arbusti che non arrivavano alla caviglia, simili al ginepro; e c'erano fiori come papaveri, come ranuncoli, come fiordalisi che davano sfumature diverse al paesaggio; e poi vide una grossa ape, delle dimensioni di un polpastrello del pollice, che ispezionava la corolla di un fiore azzurro facendolo piegare e dondolare. Ma non appena quella lasciò i petali e riprese il volo, Mary vide che non era un insetto, perché un attimo dopo raggiunse la sua mano e le si posò su un dito mettendole il becco aguzzo come un ago sulla pelle con estrema delicatezza e riprendendo il volo quando si accorse che non c'era nettare. Era un minuscolo colibrì, le sue ali dal piumaggio bronzeo si muovevano troppo in fretta perché lei potesse distinguerle. Non c'era biologo in terra che non l'avrebbe invidiata, se avesse potuto vedere ciò che stava vedendo lei! Si rimise in marcia e si ritrovò vicina a un branco di quelle creature al pascolo che aveva visto la sera precedente. Avevano le dimensioni di un cervo o di un'antilope, e anche lo stesso colore, ma ciò che la costrinse a immobilizzarsi e a sfregarsi gli occhi era la disposizione delle gambe. Si allungavano in una formazione a losanga: due al centro, una sul davanti e una sotto la coda, così che l'animale si muoveva con una strana andatura dondolante. Le sarebbe piaciuto esaminarne lo scheletro e vedere come funzionava. Da parte loro le creature al pascolo la guardarono con occhi scarsamente curiosi, senza mostrarsi allarmate. Mary avrebbe voluto avvicinarsi e avere il tempo di osservarle, ma il caldo stava aumentando e l'ombra degli alberi era invitante... e in fondo, c'era tempo per tutto. Di lì a poco uscì dall'erba e si ritrovò su uno di quei fiumi di pietra che aveva scorto dall'altura: altra cosa di cui meravigliarsi. In passato dovevano essere state delle specie di colate laviche. Il colore sottostante era scuro, quasi nero, ma la superficie era più chiara, come se fosse stata levigata o resa compatta per schiacciamento. Era liscia come un tratto di strada ben asfaltata del suo mondo, e decisamente si camminava meglio lì sopra che tra l'erba. Mary seguì quella su cui si trovava, che si dirigeva verso gli alberi facendo un'ampia curva. Più si avvicinava, più la giovane era sbalordita dall'enorme grossezza dei tronchi, larghi – valutò – come la casa in cui viveva, e alti... alti come... Non riusciva nemmeno a fare un paragone. Quando arrivò al primo tronco, posò le mani sulla corteccia rosso-oro profondamente rugosa. Il terreno era coperto da resti di foglie color marrone lunghe come la sua mano, soffici e fragranti a camminarci sopra, che le arrivavano fino alla caviglia. Di lì a poco fu assediata da un nugolo di cose volanti simili a moscerini, come pure da un piccolo stormo di minuscoli colibrì, da una farfalla gialla con l'apertura alare di un palmo, e da troppi esseri striscianti per sentirsi a suo agio. L'aria era piena di brusii, ronzii, brulichii. Camminava sul suolo di quel fitto d'alberi con la sensazione di essere all'interno di una cattedrale: la stessa immobilità, lo stesso senso di vertigine nelle strutture, lo stesso timore reverenziale in lei. Le era occorso più tempo di quanto pensasse per arrivare fin lì. Doveva essere quasi mezzogiorno, perché i raggi di luce che trapassavano la calotta verde erano quasi verticali. In preda al torpore, Mary si domandava perché mai le creature al pascolo non cercassero l'ombra degli alberi in quel momento caldo del giorno. Lo scoprì presto. Troppo accaldata per proseguire, si sdraiò per riposare tra le radici di uno degli alberi giganteschi, con la testa sullo zaino, e si assopì. I suoi occhi erano chiusi da una ventina di minuti e non era ancora immersa nel sonno, quando d'improvviso, da molto vicino, ecco giungere uno schianto fragoroso che scosse il terreno. Poi ce ne fu un altro. Preoccupata, Mary si mise a sedere per riscuotersi e vide un oggetto circolare, un metro circa di diametro, che ruzzolava al suolo, si fermava e cadeva su un lato. E poi un altro tonfo, più lontano: Mary vide la cosa massiccia piombare a terra e la guardò schiantarsi contro l'enorme radice del tronco più vicino e rotolare via. Il solo pensiero che uno di quegli oggetti potesse caderle addosso bastò a indurla a raccattare lo zaino e uscire di corsa dal bosco. Cos'erano? Capsule da semi? Guardando con cautela verso l'alto, Mary tornò sotto la volta verde per osservare l'oggetto caduto più vicino. Lo mise ritto e lo fece rotolare fuori dal bosco, poi lo lasciò cadere sull'erba per osservarlo meglio. Era perfettamente circolare, e spesso come il palmo della sua mano. C'era un foro al centro, dov'era stato attaccato all'albero. Non era pesante, ma incredibilmente duro, e coperto da peli fibrosi su tutta la circonferenza: ci si poteva fare scorrere sopra facilmente la mano in un senso ma non nell'altro. Mary provò a piantarci il coltello e non lasciò alcun segno. Le parve di avere le dita più lisce. Le annusò: c'era una leggera fragranza sotto l'odore della polvere. Tornò a guardare la capsula da semi. Al centro c'era un lieve luccicore, e non appena tornò a toccare l'oggetto lo sentì scivolare sotto le dita. Trasudava una specie di olio. Mary lasciò cadere la cosa e pensò a come poteva essersi evoluto quel mondo. Se la sua ipotesi su quegli universi era giusta, ed essi erano i mondi molteplici della teoria quantica, allora qualcuno di essi doveva essersi staccato dal suo molto prima degli altri. Ed era evidente che in quel mondo l'evoluzione aveva favorito enormi alberi e grandi creature con uno scheletro strutturato a losanga. Stava cominciando a capire quanto fossero ristretti i suoi orizzonti scientifici. Niente botanica, niente geologia, niente biologia di sorta... era ignorante come un neonato. E poi sentì un basso rombo come di tuono, difficile da localizzare fino a quando vide una nuvola di polvere che si spostava lungo una di quelle strade rocciose... verso il gruppo di alberi, e verso di lei. Era lontana più di un chilometro, ma non si muoveva lentamente, e d'un tratto lei ebbe paura. Tornò dentro il bosco. Trovò una nicchia tra due grosse radici e vi si accoccolò, scrutando da sopra quei lignei baluardi in direzione della nuvola di polvere in avvicinamento. Ciò che vide le dette il capogiro. Dapprima le parve una banda di motociclisti. Poi pensò che si trattasse di animali muniti di ruote. Ma non era possibile. Gli animali non potevano avere ruote. Gli occhi la ingannavano. Eppure era ciò che vedeva. Erano circa una dozzina. Più o meno della stessa taglia delle creature al pascolo, ma più snelli e grigi, con teste munite di corna e corte proboscidi da elefante. Avevano la stessa struttura a forma di losanga dei pascolanti, ma dovevano aver sviluppato in qualche modo, sulla zampa anteriore e posteriore, una ruota. Ma non esistevano ruote in natura, insisteva la sua mente; non potevano esistere; ci voleva un asse munito di cuscinetti che fosse completamente separato dalla parte rotante; non poteva darsi, era impossibile... Poi, quando gli animali si fermarono a una cinquantina di metri da lei e la polvere si depositò, Mary decifrò di colpo l'arcano e non poté fare a meno di ridere forte, tossicchiando di piacere. Le ruote erano capsule da semi. Perfettamente tonde, incredibilmente dure e leggere... non potevano essere progettate meglio. La creatura posava al centro della capsula lo zoccolo della zampa anteriore e posteriore e usava le due zampe laterali per spingersi sul terreno e spostarsi. Pur meravigliandosi, Mary era anche un po’ preoccupata perché le corna di quegli animali sembravano quantomai appuntite, e anche dalla distanza a cui si trovava riusciva a scorgere nel loro sguardo curiosità e intelligenza. E gli animali la stavano cercando. Uno di essi aveva scorto la capsula da semi che lei aveva allontanato dal bosco e lasciò la strada per dirigersi verso quella. Quando la raggiunse, la mise ritta con la proboscide e la fece rotolare verso i compagni. Tutti si radunarono attorno alla capsula e la toccarono delicatamente con le proboscidi possenti e sinuose, e Mary si scoprì a interpretare i tenui schiocchi, scatti e sibili che essi emettevano come segni di disapprovazione: qualcuno l'aveva manomessa, non era una bella cosa. Poi Mary pensò: “Mi trovo qui per uno scopo, anche se ancora non lo capisco. Fatti coraggio. Prendi l'iniziativa”. Così si alzò e gridò, con grande imbarazzo: «Da questa parte. Sono qui. Ho dato un'occhiata alla vostra capsula da semi. Mi spiace. Non fatemi del male, per favore». All'istante, le teste degli animali ruotarono per guardarla, le proboscidi si alzarono, occhi lampeggianti la fissarono. Tutte le orecchie erano ritte. Mary uscì dal riparo di radici e li affrontò. Mostrò i palmi delle mani, rendendosi conto che un simile gesto non significava niente per creature senza mani. Nondimeno, fu la sola cosa che seppe fare. Raccolto lo zaino, attraversò l'erba e andò sulla strada. Da vicino – a nemmeno cinque passi di distanza – poté osservare assai meglio il loro aspetto, ma la sua attenzione era attratta da quel qualcosa di vivo e consapevole nel loro sguardo, da un intelletto. Quelle creature erano diverse dagli animali al pascolo quasi come un umano da una mucca. Mary indicò se stessa e disse: «Mary». La creatura più vicina allungò la proboscide. Mary si accostò ancora di più e l'altra le toccò il petto, laddove si era toccata lei. Poi Mary sentì la propria voce tornarle dalla gola della creatura: «Merry». «Cosa sei?» domandò Mary, e «Cossasei?» ripeté la creatura. Mary non riuscì a far altro che rispondere: «Sono un'umana». «Sonno unumana» disse la creatura, e poi successe qualcosa di ancor più strano: le creature risero. I loro occhi si strinsero, le proboscidi ondeggiarono, scossero le teste... e dalle loro gole uscì un suono inconfondibile d'ilarità. Mary non poté farne a meno: rise a sua volta. Poi un'altra creatura si fece avanti e le toccò la mano con la proboscide. Mary offrì anche l'altro palmo al tocco morbido, setoloso, indagatore. «Ah» disse, «hai l'odore dell'olio della capsula da semi...» «Capsulla dissemi» disse la creatura. «Se riuscite a emettere suoni nella mia lingua, un giorno potremo comunicare, forse. Dio sa come. Mary» ripeté la ragazza, indicando di nuovo se stessa. Niente. Loro guardavano. Lei tornò a ripetere: «Mary». La creatura più vicina si toccò il petto con la proboscide e parlò. Erano tre sillabe o due? La creatura parlò di nuovo, e stavolta Mary riuscì a fatica a ripeterne i suoni: «Mulefa» disse, esitante. Le altre ripeterono «Mulefa» con la sua voce, ridendo, e dando perfino l'impressione di prendere in giro la creatura che aveva parlato. «Mulefa!» ripeterono, come se fosse una battuta di spirito. «Be’, dal momento che ridete, suppongo che non mi mangerete» disse Mary. E da quel momento la disinvoltura e la socievolezza che s'instaurarono fra lei e quelle creature le tolsero di dosso ogni inquietudine. Anche il gruppo si rilassò: avevano da fare, non stavano gironzolando a vuoto. Mary vide che una delle creature aveva una sella o un basto sulla schiena, e altre due vi caricarono sopra la capsula da semi, assicurandola a cinghie con abili e complessi movimenti della proboscide. Quando erano ferme stavano in equilibrio sulle zampe laterali, e quando si muovevano ruotavano sia la zampa anteriore sia quella posteriore per guidare il corpo. I loro movimenti erano pieni di grazia e potenza. Una di loro andò sul bordo della strada e alzò la proboscide per lanciare un richiamo squillante. Tutto il branco di pascolanti alzò gli occhi e cominciò a trottare verso le creature. Quando le raggiunse, si fermò pazientemente in disparte consentendo alle creature su ruote di passarlo in rassegna controllando, tastando, contando. Poi Mary vide che una di esse s'insinuava sotto un pascolante e lo mungeva con la proboscide; poi la creatura su ruote andò verso di lei e alzò delicatamente la proboscide fino alla bocca di Mary. Da principio Mary arretrò, ma tale era l'aspettativa negli occhi della creatura che la ragazza tornò ad avvicinarsi e aprì le labbra. La creatura le versò in bocca un poco di quel latte dolce e leggero. La guardò deglutire e poi gliene dette dell'altro, ripetutamente. I suoi gesti erano così agili e delicati che Mary buttò istintivamente le mani al collo della creatura e la baciò, fiutandone il pelame odoroso di polvere e sentendo la forte ossatura sottostante e la muscolatura possente della proboscide. Poco dopo, la creatura dominante emise un altro suono meno squillante del primo e la mandria di pascolanti si allontanò. I mulefa si accingevano a partire. Mary era felice di essere stata ben accolta e le dispiaceva che ora se ne andassero, ma le sorprese non erano finite. Una delle creature si stava abbassando, inginocchiandosi sulla strada, e muoveva la proboscide nella sua direzione; le altre la stavano tutte esortando e invitando... Non c'erano dubbi: stavano offrendosi di portarla, di prenderla con loro. Un'altra raccolse lo zaino e lo assicurò sulla sella di una terza, e Mary salì goffamente sulla schiena di quella inginocchiata, domandandosi dove doveva mettere le gambe... davanti o dietro la creatura? E a cosa doveva reggersi? Ma, prima ancora di poter decidere, la creatura si era alzata, e il gruppo cominciò a muoversi lungo la strada con Mary che cavalcava in mezzo a loro. «perché lui è Will». Otto Vodka SONO UN EMIGRATO IN TERRA STRANIERA. ESODO Balthamos sentì che Baruch era morto nel momento stesso in cui accadeva. Pianse a dirotto e si librò nell'aria notturna al di sopra della tundra, battendo le ali e singhiozzando la propria angoscia nelle nuvole; e passò un po’ di tempo prima che riuscisse a ricomporsi e a tornare da Will, che era ben sveglio, coltello in mano, e scrutava l'oscurità umida e gelida. «Cosa c'è?» domandò Will non appena l'angelo gli comparve accanto tremante. «C'è pericolo? M'inseguono...» «Baruch è morto» disse piangendo Balthamos, «il mio caro Baruch è morto...» «Quando? Dove?» Ma Balthamos non sapeva dirlo; sapeva soltanto che metà del suo cuore se n'era andata per sempre. Non poteva star fermo: si levò in aria di nuovo, perlustrando il cielo come sperando di trovare Baruch in una nuvola o nell'altra, chiamando, piangendo, chiamando; e poi fu sopraffatto dal senso di colpa, e si abbassò per sollecitare Will a nascondersi e a stare calmo, promettendogli di vegliare su di lui senza posa; e poi il peso del suo affanno lo schiacciò a terra, ed egli rammentò ogni istante in cui Baruch aveva dato prova di bontà e coraggio, ed erano migliaia, e lui non ne aveva dimenticato nessuno; e pianse al pensiero che un'indole così benevola dovesse sparire per sempre, e tornò a librarsi nel cielo, guardandosi attorno in ogni direzione, sconsiderato e dissennato e dolente, maledicendo anche l'aria, le nuvole, le stelle. Alla fine Will disse: «Balthamos, vieni qui». L'angelo obbedì al suo ordine, inerme. Nella gelida oscurità della tundra, il ragazzino che rabbrividiva nel mantello gli disse: «Devi stare tranquillo, adesso. Sai che ci sono entità qui attorno che ci attaccherebbero al minimo rumore. Ti posso difendere con il coltello, se sei vicino, ma se ti attaccassero lassù non potrei far niente per proteggerti. E se morissi anche tu sarebbe la fine anche per me. Balthamos, ho bisogno che tu mi guidi da Lyra. Ti prego di non scordarlo. Baruch era forte... sii forte anche tu. Sii come lui, per me». Da principio Balthamos non parlò, ma poi rispose: «Sì. Sì, naturalmente devo esserlo. Ora dormi, Will, e io farò la guardia, non ti deluderò». Will si fidava di lui. E di lì a poco si riaddormentò. Quando si svegliò, fradicio di rugiada e gelato fino all'osso, l'angelo gli era accanto. Il sole si era appena alzato, e le canne e le piante acquatiche avevano tutte la cima dorata. Prima ancora che Will potesse muoversi, Balthamos disse: «Ho deciso quel che devo fare. Starò con te giorno e notte, e lo farò con gioia e dedizione, per amore di Baruch. Ti guiderò fino da Lyra, se posso, e poi vi guiderò entrambi da Lord Asriel. Ho vissuto migliaia d'anni, e a meno che non mi uccidano vivrò per altre migliaia, ma non ho mai conosciuto una creatura che mi spingesse a fare il bene o a essere gentile con la stessa forza di Baruch. Ho sbagliato molte volte, ma ogni volta la sua bontà era lì per riscattarmi. Ora non più, dovrò cercare di far senza. Forse sbaglierò, ogni tanto, ma ci proverò lo stesso». «Baruch sarebbe fiero di te» disse Will, rabbrividendo. «Posso volare, ora, per vedere dove siamo?» «Sì» rispose Will, «vola alto e dimmi com'è il territorio più avanti. Camminare in questo acquitrino sta diventando fastidioso». Balthamos si librò in aria. Non aveva detto a Will tutto ciò che lo angustiava, perché voleva fare del suo meglio per non preoccuparlo, ma sapeva che l'angelo Metatron, il Reggente, cui erano sfuggiti per un pelo, si era impresso bene in mente la faccia di Will. E non soltanto quella, ma tutto ciò che di lui sapevano vedere gli angeli, incluse parti di cui Will stesso non conosceva l'esistenza, come quell'aspetto del suo carattere che Lyra avrebbe chiamato il suo daimon. Will era in grande pericolo per via di Metatron, adesso, e prima o poi Balthamos avrebbe dovuto dirglielo, ma non ancora. Era troppo difficile, in quel momento. Will, ritenendo che si sarebbe scaldato più in fretta camminando che raccogliendo combustibile per accendere un fuoco, si mise lo zaino in spalla, avvolse se stesso e zaino nel mantello e si avviò verso sud. C'era un sentiero, fangoso e con solchi e buchi profondi, segno che la gente a volte lo percorreva; ma l'orizzonte piatto era così lontano da ogni parte che egli aveva la sensazione di non avanzare di un passo. Poco tempo dopo, quando la luce fu più intensa, la voce di Balthamos risuonò al suo fianco: «A circa mezza giornata di cammino s'incontra un largo fiume con una città dove c'è un pontile di attracco per le navi. Ho volato alto quanto basta per scoprire che il fiume si dirige per un lungo tratto a sud e poi a nord. Se riuscissi a imbarcarti, potresti muoverti molto più velocemente». «Bene» disse Will con ardore. «E questo sentiero porta in città?» «Prima attraversa un paesino con una chiesa e case coloniche e frutteti». «Mi chiedo che lingua parlino. Spero che non mi rinchiudano perché non la conosco». «Quale tuo daimon» disse Balthamos, «tradurrò per te. Ho imparato molte lingue umane; riuscirò certamente a capire quella che parlano in quel Paese». Will riprese la marcia. Procedeva a fatica e in modo meccanico, ma se non altro procedeva, e se non altro ogni passo lo avvicinava a Lyra. Il paesino era un posto squallido: un ammasso di baracche di tavole con recinti che ospitavano renne, e cani che abbaiavano mentre lui si avvicinava. Il fumo usciva dai magri comignoli ed esitava sui tetti di lastre di pietra. Il suolo era fangoso e gl'imprigionava i piedi: doveva esserci stata un'inondazione di recente, poiché sulle pareti delle case c'era il segno del fango all'altezza di metà porta, e travi di legno spezzate con fogli sghembi di lamiera ondulata avevano preso il posto delle tettoie, delle verande e degli annessi alle case spazzati via dall'onda di piena. Non era questa, però, la caratteristica più strana del luogo. Sulle prime Will aveva creduto di aver perso l'equilibrio, era perfino inciampato due o tre volte: le costruzioni erano fuori piombo di due o tre gradi, pendevano tutte dalla stessa parte. La cupola della chiesetta era attraversata da una brutta crepa. C'era stato un terremoto? I cani abbaiavano furiosamente, ma non osavano avvicinarsi. Da buon daimon, Balthamos aveva assunto la forma di un cagnone bianco come la neve con occhi neri, folto pelo e coda arricciata, e ringhiava con tanta convinzione che i veri cani si tenevano alla larga. Erano magri e rognosi, e le poche renne che si scorgevano erano fiacche e piene di croste. Will si fermò al centro del paesino e si guardò attorno domandandosi quale direzione prendere, e mentre se ne stava fermo scorse più avanti due o tre uomini che lo fissavano. Erano le prime persone che vedeva nel mondo di Lyra. Indossavano pesanti cappotti di feltro, stivali infangati, berretti di pelliccia e non avevano uno sguardo amichevole. Il cagnone bianco si trasformò in passero e volò sulla spalla di Will. Nessuno batté ciglio per questo: ciascuno di quegli uomini aveva un daimon, come Will si rese conto, cani per lo più... come c'era da aspettarsi in quel mondo. Sulla sua spalla, Balthamos sussurrò: «Continua a camminare. Non guardarli negli occhi. Prosegui dritto per la tua strada. È la cosa più dignitosa da fare». Will riprese a camminare. Sapeva come non dare nell'occhio: era la sua dote migliore. Prima ancora che li raggiungesse, gli uomini avevano perso interesse per lui. Ma poi una porta si aprì nella casa più grande sulla strada, e una voce urlò qualcosa. Balthamos disse sottovoce: «Il prete. Devi essere cortese con lui. Voltati e inchinati». Will obbedì. Il prete era un colosso dalla barba grigia e indossava una tonaca nera; aveva un daimon-cornacchia sulla spalla. I suoi occhi irrequieti scrutarono il viso e il corpo di Will, esaminandolo da capo a piedi. Gli fece un cenno. Will andò verso la porta e s'inchinò di nuovo. Il prete disse qualcosa, e Balthamos mormorò: «Sta domandando da dove vieni. Digli quello che ti pare». «Parlo inglese» disse Will lentamente e con chiarezza. «Non conosco altre lingue». «Ah, inglese» urlò il prete, giulivo, nella stessa lingua. «Mio caro giovanotto! Benvenuto nel nostro paese, nella nostra non più perpendicolare Kholodnoye! Come ti chiami, e dove sei diretto?» «Mi chiamo Will e sto andando a sud. Ho perso le tracce della mia famiglia e sto cercando di ritrovarla». «Allora devi entrare e ristorarti un po’» disse il prete, posando un braccio pesante sulle spalle di Will e spingendolo dentro casa. Il daimon-cornacchia dell'uomo stava dando segni di vivo interesse per Balthamos. Ma l'angelo seppe trarsi d'impiccio: diventò un topo e strisciò dentro la camicia di Will come in preda alla timidezza. Il prete li fece entrare in un salotto invaso dall'odore di tabacco dove un samovar in ghisa fumava tranquillamente su un tavolinetto. «Come ti chiami?» domandò il prete. «Dimmelo di nuovo». «Will Parry. E io come devo chiamarla?» «Otyets Semyon» rispose il prete, accarezzando il braccio di Will mentre lo accompagnava verso una sedia. «Otyets significa “padre”. Sono un prete della Santa Chiesa. Il mio nome di battesimo è Semyon, e il nome di mio padre era Boris, sicché sono Semyon Borisovič. Come si chiama tuo padre?» «John Parry». «John è Ivan. Dunque tu sei Will Ivanovič, e io sono padre Semyon Borisovič. Da dove vieni, Will Ivanovič, e dove stai andando?» «Mi sono perso» rispose Will. «Ero in viaggio con la mia famiglia verso sud. Mio padre è soldato, ma stava esplorando l'Artico; poi è successo qualcosa e ci siamo persi di vista. Sto andando a sud perché so che eravamo diretti lì». Il prete aprì le braccia e disse: «Un soldato? Un esploratore dall'Inghilterra? Da secoli, niente di più interessante ha pestato le stradacce di Kholodnoye, ma in quest'epoca di sommovimenti chi può sapere che non ricompaia domani? Tu stesso sei il benvenuto, Will Ivanovič. Devi fermarti nella mia casa, stanotte: parleremo e mangeremo insieme. Lydia Alexandrovna!» urlò. Arrivò in silenzio un'anziana donna. L'uomo le parlò in russo, lei annuì e, preso un bicchiere, vi versò fino all'orlo il tè caldo del samovar. Portò il bicchiere a Will, assieme a un piattino di marmellata con un cucchiaino d'argento. «Grazie» disse Will. «La marmellata è per zuccherare il tè» disse il prete. «Lydia Alexandrovna la fa con i mirtilli». Risultato: il tè era tanto leggero quanto amaro, ma Will lo sorbì comunque. Il prete continuava a sporgersi in avanti per guardarlo da vicino e gli prese le mani per sentire se erano fredde, poi gli accarezzò le ginocchia. Per distoglierlo, Will domandò perché gli edifici del paese pendevano. «La terra ha tremato» rispose il prete. «È già tutto scritto nell'Apocalisse di san Giovanni. I fiumi vanno controcorrente... Il grande fiume poco lontano da qui scorreva verso nord nel mar Artico. Dalle montagne dell'Asia centrale è andato a nord per migliaia e migliaia d'anni, da quando l'Autorità di Dio Padre Onnipotente ha creato la terra. Ma quando la terra ha tremato e sono arrivate la nebbia e le inondazioni, tutto è cambiato, sicché ora il grande fiume va a sud per una settimana e più prima di svoltare e tornare a nord. È il mondo alla rovescia. Dov'eri quando c'è stato il terremoto?» «Molto lontano da qui» disse Will. «Non sapevo cosa stesse succedendo. Quando la nebbia si è alzata, avevo perso la mia famiglia e adesso non so dove mi trovo. Lei mi ha detto il nome di questo posto, ma dove si trova? Dove siamo?» «Portami quel librone sull'ultimo scaffale» disse Semyon Borisovič. «Te lo mostro». Il prete accostò la sedia al tavolo e si umettò le dita prima di voltare le pagine del grande atlante. «Qui» disse, posando l'unghia sporca su un punto della Siberia centrale, molto a est degli Urali. Il fiume vicino scorreva come aveva detto il prete, dalla parte settentrionale delle montagne del Tibet verso l'Artico. Will guardò attentamente l'Himalaya, ma non vide niente di simile alla mappa abbozzata da Baruch. Semyon Borisovič continuava a parlare, sollecitando Will a rivelargli particolari della sua vita, della sua famiglia, di casa sua, e il ragazzino, abile simulatore, dava risposte quasi complete. In quel momento la governante portò un po’ di zuppa di barbabietole e di pane nero, e, dopo che il prete ebbe recitato una lunga preghiera, mangiarono. «Be’, come possiamo passare la giornata, Will Ivanovič?» domandò Semyon Borisovič. «Giochiamo a carte o preferisci chiacchierare?» Versò un altro bicchiere di tè dal samovar, e Will lo prese con titubanza. «Non so giocare a carte» disse, «e ho fretta di rimettermi in cammino. Se riesco a raggiungere il fiume, per esempio, pensa che sia possibile trovare un passaggio su un vapore per andare a sud?» Il faccione del prete si rabbuiò, ed egli si fece il segno della croce con un guizzo delicato del polso. «Ci sono disordini in città» disse. «Lydia Alexandrovna ha una sorella che è arrivata da lì e ha detto che una nave porta orsi su per il fiume. Orsi corazzati. Vengono dall'Artico. Hai visto orsi corazzati mentre eri a nord?» Il prete era sospettoso, e Balthamos sussurrò così sottovoce da essere udito soltanto da Will: «Sta’ attento». Will capì subito perché lo diceva: il suo cuore aveva cominciato a pulsare quando Semyon Borisovič aveva parlato degli orsi, per ciò che Lyra gli aveva raccontato in proposito. Doveva cercare di nascondere le emozioni. Disse: «Eravamo lontani da Svalbard, e gli orsi erano impegnati nelle loro faccende». «Sì, l'ho sentito dire anch'io» annuì il prete, con sollievo di Will. «Ma adesso stanno lasciando la loro patria per andare a sud. Hanno una nave, e la gente della città non lascerà che si riforniscano. Hanno paura degli orsi. E così dev'essere... sono figli del demonio. Tutte le cose che vengono da nord sono diaboliche. Come le streghe... figlie del male! La Chiesa avrebbe dovuto metterle tutte a morte molti anni fa. Streghe... fa’ in modo di non avere mai niente da spartire con loro, Will Ivanovič, capito? Sai cosa faranno quando avrai l'età giusta? Cercheranno di sedurti. Useranno tutti gli artifici più scaltri che possiedono, la carne, la pelle morbida, paroline dolci, e ti prenderanno il seme – capisci cosa intendo? – ti prosciugheranno e svuoteranno! Ti prenderanno il futuro, i figli che verranno, lasciandoti senza niente. Dovrebbero essere messe a morte, tutte fino all'ultima». Il prete alzò una mano verso lo scaffale accanto alla sedia e tirò giù una bottiglia e due bicchierini. «Adesso ti offrirò da bere, Will Ivanovič» disse. «Sei giovane... dunque te ne darò soltanto un goccio. Ma stai crescendo, e perciò devi conoscere certe cose, come il gusto della vodka. Lydia Alexandrovna ha raccolto le bacche l'anno scorso, e io ho distillato il liquore, e in questa bottiglia c'è il risultato... il solo piacere che Otyets Semyon Borisovič e Lydia Alexandrovna condividono!» Rise e stappò la bottiglia, colmando i bicchierini fino all'orlo. Quei discorsi facevano sentire Will terribilmente a disagio. Cosa doveva fare? Come rifiutare di bere senza essere scortese? «Otyets Semyon» disse alzandosi, «lei è stato molto gentile, e io vorrei potermi fermare a gustare la sua bevanda e ad ascoltarla, dal momento che mi ha detto cose interessantissime. Ma lei capirà che sono preoccupato per la mia famiglia, e sono ansioso di ricongiungermi con essa, sicché credo proprio di dover andare». Il prete sporse le labbra nel folto della barba e si accigliò, ma poi si strinse nelle spalle e disse: «Be’, se proprio devi, andrai. Ma prima devi bere la tua vodka. Alzati con me, adesso! Prendi, e tutta d'un fiato, così!» Buttò indietro il bicchiere, vuotandolo di colpo, poi alzò il corpo mastodontico e si accostò vicinissimo a Will. Nelle sue grasse dita sporche il bicchiere sembrava minuscolo, ma era colmo fino all'orlo del liquido chiaro, e Will sentiva l'odore inebriante del liquore e di sudore rancido e di macchie di cibo sulla tonaca dell'uomo, e gli girava la testa prima ancora d'aver bevuto. «Bevi, Will Ivanovič!» urlò il prete con cordialità minacciosa. Will alzò il bicchiere e buttò giù senza esitazioni, d'un fiato, il forte liquore oleoso. Adesso avrebbe dovuto lottare duramente per non sentirsi male. Ma c'era un'altra prova da superare. Semyon Borisovič si chinò dalla sua immensa altezza e afferrò le spalle di Will. «Ragazzo» disse, e poi chiuse gli occhi e cominciò a intonare una preghiera o un salmo. Esalazioni di tabacco, alcol e sudore scaturivano con forza dalla sua persona, ed era vicino quanto bastava perché il suo barbone, fluttuando su e giù, spazzolasse la faccia di Will. Il ragazzino trattenne il respiro. Le mani del prete si muovevano dietro le spalle di Will, e poi Semyon Borisovič lo abbracciò stretto baciandogli le guance, destra, sinistra e ancora destra. Will sentiva i piccoli artigli di Balthamos che gli entravano nella spalla e rimase immobile. Gli girava la testa, gli si rivoltava lo stomaco ma non si mosse. Quando il supplizio ebbe fine, il prete fece un passo indietro e lo spinse fuori. «Va’, dunque» disse. «Va’ a sud, Will Ivanovič. Va’». Will raccolse mantello e zaino e cercò di camminare dritto mentre lasciava la dimora del prete e prendeva la strada per uscire dal paese. Camminò per un paio d'ore, sentendo che la nausea gradualmente svaniva, sostituita da un lento, martellante mal di testa. Balthamos a un certo punto lo fece fermare e gli posò le mani fredde sul collo e sulla fronte, e il dolore diminuì un poco, mentre il ragazzino si riprometteva di non bere mai più vodka in vita sua. E nel tardo pomeriggio il sentiero si allargò e lasciò i canneti, e Will vide davanti a sé la città, e oltre quella una distesa d'acqua così vasta da sembrare un mare. Anche da quella distanza Will vide che c'erano disordini. Sbuffi di fumo eruttavano dietro i tetti, seguiti pochi secondi dopo da spari. «Balthamos» disse, «devi tornare daimon. Stammi vicino e bada ai pericoli». Si accostarono ai bordi della squallida cittadina, dove gli edifici pendevano ancor più pericolosamente che nel paesino e dove le inondazioni avevano lasciato segni di fango sui muri molto al di sopra della testa di Will. La periferia della città era deserta, ma mentre egli andava verso il fiume le esplosioni, le urla e il crepitio delle fucilate diventavano sempre più forti. E lì, se non altro, c'era gente: persone che guardavano dalle finestre dei piani superiori, persone che si sporgevano impaurite dagli angoli delle case per sorvegliare la riva, dove le dita metalliche delle gru e i picchi di carico e gli alberi di grandi navi superavano in altezza le cime dei tetti. Un'esplosione scosse i muri, e caddero vetri da una finestra vicina. La gente si tirò indietro e poi tornò a scrutare, mentre urla più fitte si levavano nell'aria fumosa. Will raggiunse l'angolo della strada e guardò la sponda. Quando il fumo e la polvere si diradarono un poco, vide un battello rugginoso fermo al largo, che lottava contro la corrente del fiume. Su un molo una folla di persone armate di fucile o di pistola si ammassava intorno a un cannone che, mentre lui guardava, sparò di nuovo. Una vampa, un violento rinculo e, vicino al battello, uno spruzzo imponente. Will si schermò gli occhi con la mano. C'erano alcune figure sul battello, ma – si sfregò gli occhi, anche se sapeva cosa aspettarsi – non erano umane. Erano immense creature metalliche, o esseri in pesanti armature, e sul castello di prua del battello fiorì d'improvviso una corolla di fuoco, e la gente si mise a urlare spaventata. La fiamma guizzò in aria, alzandosi e avvicinandosi e spargendo all'intorno faville e fumo, poi piombò con fragore d'inferno accanto al cannone. Gli uomini urlarono e si dispersero, e qualcuno corse avvolto dalle fiamme al bordo dell'acqua e si tuffò, subito catturato e portato via dalla corrente. Will si ritrovò vicino un uomo con l'aspetto di un insegnante e disse: «Parla inglese?» «Sì, sì, per la verità...» «Cosa succede?» «Gli orsi stanno attaccando, e noi cerchiamo di respingerli, ma è difficile, abbiamo un solo cannone e...» Lo scaglia-fuoco sul battello lanciò un altro schizzo di pece bollente, che stavolta cadde ancor più vicino al cannone. Tre grosse esplosioni immediatamente successive fecero capire che aveva colpito le munizioni, e gli artiglieri se la dettero a gambe, lasciando la grossa canna penzolante verso terra. «Ah» piagnucolò l'uomo, «brutta cosa, non possono più sparare...» Il comandante del battello fece ruotare la prua e diresse l'imbarcazione verso la riva. Molta gente urlava preoccupata e disperata, soprattutto quando un altro fiotto di fiamma divampò sul castello di prua, e alcuni uomini armati di fucile spararono un colpo o due prima di squagliarsela, ma stavolta gli orsi non fecero fuoco e di lì a poco il battello si spostava di lato verso la banchina, le macchine che ruggivano per contrastare la corrente del fiume. Due marinai (uomini, non orsi) saltarono giù dalla murata per dar volta alle bitte con i cavi, e fischi e pianti di rabbia si levarono dai cittadini contro quei traditori umani. I marinai fecero finta di niente e corsero ad abbassare una passerella. Poi, mentre tornavano a bordo, un colpo partì non molto lontano da Will, e uno dei marinai cadde. Il suo daimon – una gabbianella – svanì come la fiamma di una candela spenta da un soffio. La reazione degli orsi fu di pura rabbia. Subito lo scaglia-fuoco fu riacceso e voltato verso la riva, e la massa fiammeggiante volò in alto per poi piombare con centinaia di schizzi incandescenti sopra i tetti. E in cima alla passerella apparve un orso più grosso di tutti gli altri, una materializzazione di forza rivestita di ferro, e i proiettili che piovvero su di lui fischiarono e rimbombarono e tonfarono inutilmente a terra senza lasciare la minima scalfittura sulla possente corazza. Will domandò all'uomo che aveva accanto: «Perché attaccano la città?» «Vogliono rifornirsi di combustibile. Ma noi non abbiamo rapporti con gli orsi. Stanno lasciando il loro regno per risalire il fiume, va’ a sapere perché... Dobbiamo combattere. Pirati... filibustieri...» Il grosso orso era sceso dalla passerella, e ammassati dietro di lui ce n'erano altri, così pesanti che il battello sbandava; e Will vide che gli uomini sul molo erano tornati al cannone e stavano infilando un proiettile nella culatta. Gli venne un'idea, e corse sulla banchina, nello spazio vuoto fra gli orsi e gli artiglieri. «Ferma!» urlò. «Smettete di combattere. Fatemi parlare con l'orso». Ci fu una stasi improvvisa, e tutti restarono immobili, stupefatti da quello strano comportamento. L'orso stesso, che stava facendo appello a tutta la sua forza per caricare gli artiglieri, s'era fermato dov'era, anche se ogni fibra del suo corpo vibrava di ferocia. I suoi grossi artigli erano piantati nel terreno e gli occhi neri lampeggiavano di rabbia sotto l'elmetto di ferro. «Chi sei? Cosa vuoi?» ruggì in inglese, dal momento che Will aveva parlato in quella lingua. Gli astanti si guardavano esterrefatti e chi riusciva a capire traduceva per gli altri. «Mi batterò con te in singolar tenzone» urlò Will, «e, se perdi, la battaglia deve finire». L'orso non fece una piega. Quanto alla gente, non appena capì ciò che aveva detto Will, si mise a urlare, fischiare e fare versacci con risate beffarde. Non continuarono a lungo, però, perché Will si voltò a fronteggiare la folla con sguardo gelido, padrone di sé, assolutamente immobile, fino a quando le risa cessarono. Sentiva il merlo-Balthamos che gli tremava sulla spalla. Quando la gente tacque, Will gridò: «Se costringo l'orso ad arrendersi, dovrete rifornirli di combustibile. Poi loro riprenderanno il viaggio e vi lasceranno in pace. Dovete accettare. In caso contrario, andrete incontro alla distruzione». Sapeva che il gigantesco orso era soltanto pochi passi dietro di lui, ma non si voltò; rimase a osservare i cittadini che parlavano, gesticolavano, discutevano, e un minuto dopo una voce urlò: «Ragazzo! È l'orso che deve accettare!» Will si voltò. Deglutì, trasse un respiro profondo e urlò: «Orso! Devi accettare. Se perdi, la battaglia deve cessare, potrai avere il combustibile e andartene lungo il fiume». «Impossibile» ruggì l'orso. «Sarebbe ignominioso lottare con te. Sei debole come un'ostrica fuori del guscio. Non posso battermi con te». «D'accordo» disse Will, tutta la sua attenzione concentrata adesso sul feroce bestione che aveva davanti. «Non sarebbe un combattimento leale. Tu hai la corazza e io no. Puoi staccarmi la testa con una zampata. Facciamo dunque in modo di equilibrare le cose. Dammi un pezzo della tua armatura, quello che vuoi. L'elmo, per esempio. Così saremo alla pari e non dovrai vergognarti di combattere con me». Con un ringhio che esprimeva odio, rabbia, scherno, l'orso alzò una zampaccia e slacciò la catena che faceva da sottogola all'elmo. E allora ci fu un profondo silenzio su tutta la riva. Nessuno parlò... nessuno si mosse. Tutti capivano che stavano per assistere a qualcosa di mai visto, ma nessuno sapeva a cosa. Gli unici rumori, adesso, erano lo sciaguattio del fiume contro i pilastri di legno, il pulsare delle macchine, e gli strilli continui dei gabbiani in alto; e poi lo schianto, quando l'orso lanciò l'elmo ai piedi di Will. Will posò lo zaino e ci mise sopra l'elmo. Riusciva a stento ad alzarlo. Era fatto di una singola lastra di ferro, scura e ammaccata, con fori per gli occhi in alto e una catena massiccia in basso. Era lungo come l'avambraccio di Will, e spesso come il suo pollice. «Dunque, questa sarebbe la tua armatura» disse Will. «Be’, non mi pare molto robusta. Non so se posso farci affidamento. Controlliamo...» Prese il coltello dallo zaino, posò la lama contro la parte anteriore dell'elmo e ne affettò un angolo come se fosse burro. «Proprio come immaginavo» disse, e tagliò ancora e di nuovo, riducendo l'oggetto massiccio a un cumulo di frammenti in meno di un minuto. Si chinò a raccoglierne una manciata. «Ecco la tua corazza» disse, lasciando cadere a pioggia i frammenti sugli altri ai suoi piedi. «Ed ecco il mio coltello. Dal momento che il tuo elmo non può servirmi, combatterò senza. Sei pronto, orso? Ritengo che siamo alla pari. In fondo, anch'io posso staccarti la testa col mio coltello». Immobilità assoluta. Gli occhi neri dell'orso lampeggiavano come pece, e Will sentì una goccia di sudore pizzicargli la spina dorsale. Poi la testa dell'orso si mosse. L'animale la scosse e fece un passo indietro. «Un'arma troppo potente» disse. «Non posso affrontarla. Ragazzo, hai vinto». Will sapeva che un secondo dopo la gente avrebbe cominciato ad applaudire, a schiamazzare e fischiare, sicché ancor prima che l'orso finisse di pronunciare la parola “vinto”, egli si era voltato urlando, per zittire la folla: «Ora dovete mantenere la promessa. Pensate ai feriti e cominciate a riparare le case. Lasciate che gli orsi attracchino e facciano rifornimento». Sapeva che sarebbe occorso un minuto per tradurre e lasciare che il messaggio si diffondesse tra la folla, e sapeva anche che quel momento di indugio avrebbe impedito al sollievo e alla rabbia di esplodere, così come banchi di sabbia deviano e rompono la forza di un fiume. L'orso guardava e capiva quel che il ragazzino stava facendo e perché, e sapeva ancor meglio dello stesso Will quale grande risultato avesse ottenuto quel piccolo uomo. Will ripose il coltello nello zaino e scambiò un'altra occhiata con l'orso, ma di tipo diverso, stavolta. I due si avvicinarono, e alle loro spalle gli orsi cominciarono a disarmare lo scaglia-fuoco; altre due imbarcazioni manovrarono per accostarsi alla banchina. Sulla riva, alcuni cittadini iniziarono a darsi da fare, ma molti altri si ammassarono per osservare Will, incuriositi da quel ragazzino e dal potere che aveva sugli orsi. Per Will era giunto il momento di tornare invisibile, sicché compì la magia che in passato era riuscita a distogliere ogni tipo di curiosità da sua madre e li aveva salvaguardati per anni. Naturalmente non era magia, ma un semplice modo di comportarsi. Si fece dimesso e con occhi inespressivi e spenti, e in meno di un minuto era diventato privo d'interesse e di attrattiva per l'umana attenzione. Semplicemente, la gente si scocciò di quel ragazzino ottuso e lo scordò, dandogli le spalle. Ma l'attenzione dell'orso non era umana, e lui capì cosa stava succedendo, e sapeva che quello era un altro straordinario potere in mano a Will. Si avvicinò e chiese pacatamente, con voce che pareva profonda come il pulsare delle macchine: «Come ti chiami?» «Will Parry. Puoi fabbricarti un altro elmo?» «Sì. Cosa cerchi?» «Navigherete sul fiume. Voglio venire con voi. Sono diretto alle montagne e il fiume è la via più veloce. Mi prendete con voi?» «Sì. Voglio vedere quel coltello». «Lo mostrerò soltanto a un orso fidato. C'è un orso di cui ho sentito parlare e di cui potrei fidarmi. È il re degli orsi, buon amico della bambina che sto andando a cercare sulle montagne. Lei si chiama Lyra Linguargentina. L'orso si chiama Iorek Byrnison». «Sono io Iorek Byrnison». «So chi sei» disse Will. Il battello stava caricando il combustibile, i carri ferroviari venivano portati sotto la murata e inclinati in modo che il carbone finisse nella stiva attraverso gli scivoli, e la polvere nera si alzava tutt'attorno. Non visto dai cittadini, tutti affaccendati a raccogliere vetri o a mercanteggiare sul prezzo del combustibile, Will seguì il re degli orsi sulla passerella e a bordo del battello. Nove Controcorrente ... UN'OMBRA SULLA MENTE ECCO CHE PASSA COME QUANDO A MEZZODÌ IL SOLE POSSENTE UNA NUBE AVVOLGE. EMILY DICKINSON «Fammi vedere il coltello» disse Iorek Byrnison. «Conosco i metalli. Niente che sia fatto di ferro o d'acciaio ha misteri per un orso. Ma non ho mai visto un coltello come il tuo, e mi piacerebbe dargli un'occhiata da vicino». Will e il re orso erano sul castello di prua del battello a vapore, nei raggi caldi del sole al tramonto, e l'imbarcazione avanzava veloce controcorrente; erano carichi di combustibile, c'era cibo che Will poteva mangiare, e lui e Iorek Byrnison stavano studiandosi l'un l'altro. Lo avevano già fatto una prima volta. Will porse il coltello a Iorek, e l'orso lo prese con delicatezza. Il pollice artigliato opposto alle altre quattro dita gli permetteva di maneggiare gli oggetti con la stessa destrezza di un umano, e Iorek girò e rigirò il coltello osservandolo da vicino, facendolo risplendere alla luce, tastandone il filo – il filo d'acciaio – su un rottame di ferraccio. «Questo bordo della lama è quello con cui hai tagliato la mia corazza» disse. «L'altro è proprio strano. Non saprei dire cos'è, cosa può fare, com'è fatto. Ma voglio capirlo. Come ne sei entrato in possesso?» Will gli raccontò quasi tutto ciò che era successo, evitando soltanto di parlare di sé: di sua madre, dell'uomo che aveva ucciso, di suo padre. «Hai combattuto per questo, e perso due dita?» domandò l'orso. «Mostrami la ferita». Will porse la mano. Grazie alla pomata di suo padre, la pelle si era cicatrizzata, ma era ancora molle. L'orso l'annusò. «Muschio sanguigno» disse. «E qualcos'altro che non so identificare. Chi te l'ha dato?» «L'uomo che mi ha detto come avrei dovuto usare il coltello. Poi è morto. Aveva una pomata in una scatola di corno, e mi ha curato la ferita. Ci avevano provato anche le streghe, ma il loro incantesimo non aveva funzionato». «E cosa ti ha detto di fare con il coltello?» domandò Iorek Byrnison, restituendolo con delicatezza a Will. «Di usarlo in guerra al fianco di Lord Asriel» rispose Will. «Ma prima devo liberare Lyra Linguargentina». «Allora ti aiuteremo» disse l'orso, e il cuore di Will ebbe un guizzo di gioia. Nei due giorni successivi Will seppe perché gli orsi stavano andando nell'Asia centrale, così lontano dalla loro patria. Da quando il cataclisma aveva spaccato i mondi, tutto il ghiaccio dell'Artico aveva cominciato a sciogliersi, e in acqua erano comparse nuove e strane correnti. Dal momento che la loro esistenza dipendeva dal ghiaccio e dalle creature che vivevano nei mari gelati, gli orsi avevano capito subito che, se fossero rimasti dov'erano, sarebbero morti d'inedia; essendo creature ragionevoli, avevano trovato una soluzione al problema. Sarebbero migrati in un luogo in cui ci fossero neve e ghiaccio in abbondanza; avrebbero raggiunto le montagne più alte, la catena che toccava il cielo, a mezzo mondo di distanza ma incrollabile, eterna, e ricolma di neve. Da orsi di mare sarebbero diventati orsi di montagna, perlomeno per il tempo necessario perché il mondo si ricomponesse. «Dunque non siete in guerra?» domandò Will. «I nostri vecchi nemici sono spariti con le foche e i trichechi. Se ne incontreremo di nuovi, sappiamo come combattere». «Pensavo che ci fosse in arrivo una grande guerra che avrebbe coinvolto tutti. Da quale parte starete, in quel caso?» «Dalla parte che favorisce gli orsi. Da quale, sennò? Però ho un certo rispetto per alcuni che non sono orsi. Uno era un uomo che pilotava un pallone. È morto. L'altro è la strega Serafina Pekkala. Il terzo è la ragazzina Lyra Linguargentina. In primo luogo, farò tutto ciò che può servire agli orsi. Poi tutto ciò che può servire alla ragazzina, o alla strega, o a vendicare la morte del mio amico Lee Scoresby. Ecco perché ti aiuterò a togliere Lyra Linguargentina dalle grinfie dell'abominevole Coulter». Raccontò a Will di come lui e pochi altri suoi sudditi avessero nuotato fino alla foce del fiume e pagato il noleggio di quel battello in oro sonante, e arruolato un equipaggio, e sfruttato l'innalzamento dell'Artico per farsi portare dal fiume il più possibile nell'entroterra... fiume che aveva le sorgenti proprio nelle propaggini settentrionali delle montagne che cercavano e in cui era tenuta prigioniera Lyra... finora le cose erano andate bene. Intanto il tempo passava. Durante il giorno Will sonnecchiava in coperta, riposando, ricuperando le forze, perché era esausto fin nel midollo delle ossa. Osservava il paesaggio che cominciava a cambiare: la steppa ondulata lasciava il posto a basse colline erbose e poi ad altopiani dove talora si scorgeva qualche gola o cascata; e il battello continuava a procedere verso sud. Will parlava con il capitano e con l'equipaggio, per dovere di cortesia, ma mancandogli la disinvoltura immediata di Lyra con gli estranei gli risultava difficile trovare qualcosa da dire; e in ogni caso quegli uomini erano poco interessati a lui. Quello, per loro, era soltanto un lavoro, e quando fosse finito se ne sarebbero andati senza degnare di un'occhiata nessuno; inoltre non amavano molto gli orsi, soltanto il loro oro. Will era un forestiero, e fintantoché pagava il cibo poteva fare quello che voleva, per quanto li riguardava. Inoltre lui aveva quello strano daimon, così simile a quello delle streghe: un momento era qui e il momento dopo era sparito. Superstiziosi come la maggior parte dei marinai, erano ben felici di starne alla larga. Anche Balthamos, dal canto suo, se ne stava quieto. A volte il dolore lo attanagliava così a fondo che non riusciva a sopportarlo, sicché lasciava il battello e volava alto tra le nubi, inseguendo ogni chiazza di luce o un certo sapore dell'aria, una stella cadente o qualche corrente ascensionale che gli rammentavano esperienze condivise con Baruch. Quando parlava, nottetempo nel buio della cabina in cui dormiva Will, era soltanto per riferirgli quanta distanza avevano percorso, e quanta ancora li separava dalla grotta e dalla valle. Forse pensava che Will avesse scarsa considerazione di lui, anche se, cercandola, ne avrebbe trovata in abbondanza nel ragazzino. Diventava sempre più conciso e formale, ma mai sarcastico; se non altro, manteneva la promessa. Quanto a Iorek, esaminava in modo ossessivo il coltello. Lo osservava per ore intere, saggiandone entrambi i fili, piegandolo, esponendolo alla luce, toccandolo con la lingua, annusandolo, e perfino ascoltando il suono dell'aria tagliata dai suoi movimenti. Will non si preoccupava per il coltello, dal momento che Iorek era un vero artista con i metalli, né per Iorek stesso, data la delicatezza con cui le sue zampe possenti lo maneggiavano. Un giorno Iorek andò da Will e disse: «Quest'altro filo. Fa qualcosa che non mi hai detto. Di cosa si tratta, e come funziona?» «Non posso mostrartelo qui» rispose Will, «perché il battello si muove. Non appena ci fermeremo, ti farò vedere». «Riesco a figurarmi qualcosa» disse l'orso, «ma non a capire quel che mi figuro. È la cosa più strana ch'io abbia mai visto». E restituì il coltello a Will con un'intensa, sconcertante occhiata delle sue pupille nerissime. Intanto il fiume aveva cambiato colore, incontrando i resti della prima inondazione scaturita dall'Artico. Will vedeva che il sommovimento aveva sconvolto la terra in modo diverso a seconda dei luoghi: paesi interi erano immersi nell'acqua fino ai tetti e centinaia di persone private di tutto cercavano di ricuperare quel che potevano con barche a remi e canoe. La terra, nel punto in cui si trovavano, doveva essere sprofondata un poco, perché il fiume si allargava e rallentava, ed era difficile per il comandante tracciare la rotta vera in quelle vaste e torbide correnti. L'aria era più calda, e il sole più alto nel cielo, e gli orsi non riuscivano a rinfrescarsi: alcuni nuotavano accanto al battello in navigazione, sentendo il gusto delle loro acque native in quel Paese straniero. Infine il fiume tornò a restringersi e a farsi profondo, e di lì a poco davanti a loro cominciarono a ergersi le montagne del grande altopiano asiatico centrale. Un giorno Will vide una striscia di bianco all'orizzonte, e la guardò innalzarsi sempre più, separandosi via via in vette e creste intercalate da valichi, e così alte che sembrava di poterle toccare con mano, distanti pochi chilometri... invece erano ancora lontane, ma immense, e si avvicinavano di ora in ora e ogni volta che le guardava gli sembravano sempre più alte, incredibilmente. La maggior parte degli orsi non avevano mai visto montagne, soltanto le scogliere sulla loro isola di Svalbard, e rimanevano senza parole mentre guardavano quei giganteschi bastioni ancora lontani. «Cosa cacceremo, qui, Iorek Byrnison?» domandò uno di loro. «Ci sono foche sulle montagne? Come riusciremo a vivere?» «C'è neve e c'è ghiaccio» fu la risposta del re. «Staremo bene. E ci sono animali selvatici in abbondanza. Per un po’ la nostra vita sarà diversa. Ma ce la caveremo, e quando le cose torneranno come una volta, e l'Artico sarà di nuovo gelato, saremo ancora vivi per fare ritorno e riprendercelo. Se fossimo rimasti lì, saremmo morti d'inedia. Preparatevi a vedere cose strane e a nuove abitudini, miei orsi». A un certo punto il battello non poté più proseguire, perché il letto del fiume si era ristretto ed era diventato basso. Il comandante fermò l'imbarcazione in un fondovalle che in condizioni normali doveva essere tappezzato d'erba e di fiori montani, dove il fiume serpeggiava su letti di ghiaia; ma la valle era adesso un lago, e il comandante asserì che non si poteva andare oltre perché la chiglia avrebbe raschiato il fondo, nonostante la grande piena venuta dal Nord. Così accostarono al bordo della valletta, dove un affioramento roccioso formava una specie d'imbarcadero, e scesero a terra. «Dove siamo?» domandò Will al comandante, il cui inglese era scarso. Il comandante scovò una vecchia carta sbrindellata e ne toccò un punto con la pipa dicendo: «Noi qui in questa valle, ora. Prendi, su!» «Grazie infinite» disse Will domandandosi se doveva offrirsi di pagarla, ma il comandante si era già allontanato per sorvegliare le operazioni di sbarco. Di lì a poco, una trentina di orsi con tutto il loro armamento si trovavano sulla stretta sponda. Il comandante urlò un ordine e l'imbarcazione cominciò a muoversi goffa e lenta controcorrente, manovrando per guadagnare il centro del fiume e lanciando un urlo di sirena che echeggiò a lungo nella valle. Will si sedette su un masso a leggere la mappa. Se aveva visto giusto, la valle in cui Lyra era prigioniera doveva trovarsi in qualche luogo a sudest, e la via migliore per arrivarci era un valico di nome Sungchen. «Orsi, tenete a mente questo posto» disse Iorek Byrnison ai suoi sudditi. «Quando verrà il momento di tornare nell'Artico, ci raduneremo qui. Ora andate per la vostra strada, cacciate, nutritevi, e vivete. Non fate guerra. Non siamo qui per combattere. Se una guerra ci minacciasse, vi chiamerò». Gli orsi erano per lo più creature solitarie che si radunavano soltanto in caso di guerra o di necessità. Ora che si trovavano ai margini di una terra innevata, erano impazienti di andarsene, ognuno per sé, a esplorarla per proprio conto. «Possiamo andare, Will» disse Iorek Byrnison, «in cerca di Lyra». Will prese lo zaino e partirono. La prima parte del viaggio fu piacevole. Il sole era caldo, ma i pini e i rododendri riparavano le loro spalle dal calore, e l'aria era pulita e chiara. Il terreno era sassoso, ma i sassi erano ricoperti di muschio e aghi di pino, e i pendii che essi risalivano non erano scoscesi. Will si gustava, addirittura, quell'esercizio fisico. I giorni trascorsi sul battello, il riposo forzato lo avevano rimesso in forze. Quando si era imbattuto in Iorek, aveva pochissime energie. Lui non lo sapeva, ma l'orso sì. E non appena furono soli Will mostrò a Iorek come funzionava l'altro filo di lama del coltello. Aprì un mondo dove una foresta pluviale dei Tropici fumava e gocciava, e i cui vapori erano carichi di profumi grevi che si diffondevano nell'aria rarefatta dei monti. Iorek osservò da vicino, toccò il bordo della finestra con la zampa e lo fiutò, poi passò dall'altra parte nell'aria calda per guardarsi attorno in silenzio. Gli urli delle scimmie e i canti degli uccelli, lo stridere degli insetti e il gracidio delle rane e l'incessante stillicidio dell'umidità condensata arrivavano fino a Will, rimasto all'esterno. Poi Iorek tornò indietro e guardò Will vicino alla finestra, gli chiese di vedere di nuovo il coltello, portandosi il filo argenteo della lama così vicino al muso che Will temette per l'incolumità dei suoi occhi. Lo esaminò a lungo e glielo restituì limitandosi a commentare: «Avevo ragione: non avrei mai potuto competere con questo». Si rimisero in cammino, parlando poco, cosa che si addiceva a entrambi. Iorek Byrnison catturò una gazzella e ne mangiò la maggior parte, lasciando i tagli più teneri a Will perché li cuocesse; e poi arrivarono a un paesino e, mentre Iorek aspettava nel bosco, Will scambiò una delle sue monete d'oro con un pane schiacciato fatto in casa e frutta secca, un paio di stivali in pelle di yak e un panciotto di una pelle che sembrava montone, perché le notti si stavano facendo fredde. Riuscì anche a domandare notizie sulla valle degli arcobaleni. Balthamos lo aiutò assumendo la forma di cornacchia, come il daimon dell'uomo con cui Will parlava, e facendo sì che i due s'intendessero meglio, e Will ebbe indicazioni utili e chiare. C'erano altri tre giorni di cammino. Ormai stavano arrivando. E anche gli altri. I reparti di Lord Asriel, la squadriglia di girotteri e gli zeppelin-cisterna, avevano raggiunto il varco tra i mondi: quello nel cielo sopra Svalbard. Avevano ancora molta strada da fare, ma volavano ininterrottamente, fermandosi soltanto per lavori essenziali di manutenzione, e il comandante, l'africano Re Ogunwe, si metteva in contatto due volte al giorno con la fortezza di basalto. Aveva a bordo un operatore gallivespiano che, grazie al magnetorisonatore, gli permetteva di sapere tutto ciò che accadeva con la stessa rapidità di Lord Asriel. Le notizie erano sconcertanti. La piccola spia, Lady Salmakia, aveva sorvegliato di nascosto le due potenti armi della Chiesa, la Corte Concistoriale di Disciplina e la Società dell'Opera del Santo Spirito, decise a passare sopra alle loro divergenze e a unire le loro conoscenze. La Società aveva un aletiometrista più veloce e più abile di fra’ Pavel e grazie a lui la Corte Concistoriale sapeva ora con precisione dove si trovava Lyra, e non soltanto: sapeva che Lord Asriel aveva inviato dei reparti a liberarla. Senza perdere tempo, la Corte aveva armato una squadriglia di zeppelin, e nello stesso giorno un battaglione di Guardie Svizzere aveva cominciato a imbarcarsi sui dirigibili in attesa a mezz'aria accanto al lago di Ginevra. Così ogni parte sapeva che l'altra si stava dirigendo verso la grotta nelle montagne. Ed entrambe sapevano che chi fosse arrivato là per primo avrebbe avuto il sopravvento, ma non c'erano grandi differenze: i girotteri di Lord Asriel erano più veloci degli zeppelin della Corte Concistoriale, ma avevano un viaggio più lungo da compiere ed erano condizionati dalla minore velocità degli zeppelin-cisterna. E c'era un'altra considerazione da fare: chiunque avesse trovato Lyra per primo avrebbe dovuto combattere con l'altro esercito per portarsela via. Sarebbe stato più facile per la Corte Concistoriale, dal momento che non era loro intenzione prenderla viva. Loro stavano andando là per ucciderla. Lo zeppelin che portava il Presidente della Corte Concistoriale portava anche altri passeggeri di cui egli non conosceva l'esistenza. Il Cavalier Tialys aveva ricevuto sul magnetorisonatore un messaggio che ordinava a lui e a Lady Salmakia di nascondersi a bordo del dirigibile. Quando gli zeppelin avessero sorvolato la valle, loro due sarebbero dovuti arrivare alla grotta in cui era prigioniera Lyra per loro conto e fare di tutto per proteggerla fino a quando Re Ogunwe non fosse giunto a liberarla. La salvezza della ragazzina aveva la priorità su ogni altra cosa. Salire a bordo dello zeppelin era pericoloso per le spie, non foss'altro per il fatto che dovevano imbarcare anche il loro equipaggiamento. A parte il magnetorisonatore, le cose più preziose erano un paio di larve d'insetto e il cibo per nutrirle. Quando l'insetto adulto si fosse sviluppato, sarebbe stato più che mai simile a una libellula, ma un tipo di libellula del tutto sconosciuto nei mondi di Will o di Lyra. In primo luogo, erano molto più grosse. I gallivespiani allevavano con cura queste creature, e gli insetti di ogni clan differivano da quelli degli altri. Il clan del Cavalier Tialys allevava possenti libellule striate di rosso e giallo, dagli appetiti vigorosi e brutali, mentre quella nutrita da Lady Salmakia si sarebbe rivelata una creatura più esile, velocissima, con corpo color blu-elettrico e la facoltà di risplendere al buio. Ogni spia aveva un certo numero di queste larve e, nutrendole attentamente con la giusta quantità di olio e miele, poteva sia tenerle allo stato di vita larvale sia farle diventare rapidamente adulte. Tialys e Salmakia avevano ora trentasei ore, correnti atmosferiche permettendo, per far crescere quelle larve: tale era infatti la durata del volo, e loro dovevano far raggiungere agli insetti lo stato adulto prima che gli zeppelin atterrassero. Il Cavaliere e la sua collega trovarono un angolino dietro una paratia e vi si nascosero al meglio mentre il dirigibile veniva caricato e rifornito di combustibile; poi le macchine cominciarono a rombare facendo tremare da cima a fondo la leggera struttura; la squadra a terra sciolse gli ormeggi e gli otto zeppelin si levarono nel cielo notturno. La loro specie avrebbe considerato il paragone un insulto mortale, ma i due gallivespiani sapevano rimpiattarsi con la stessa scaltrezza dei topi. Dal loro nascondiglio i due riuscivano a sentire quasi tutto ciò che veniva detto a bordo, e ogni ora si mettevano in contatto con Lord Roke, imbarcato sul girottero di Re Ogunwe. C'era una cosa, però, che non potevano apprendere sullo zeppelin, dal momento che il Presidente si guardava bene dal farvi cenno, ovvero la questione dell'assassino, padre Gomez, già preventivamente assolto per il peccato che avrebbe commesso qualora la missione della Corte Concistoriale fosse fallita. Padre Gomez era da qualche altra parte, e non c'era nessuno che lo seguisse. Dieci Ruote ECCO, UNA NUVOLETTA, COME UNA MANO D'UOMO, SALE DAL MARE. I RE «Sì» disse la ragazzina dai capelli rossi, nel giardino del casinò abbandonato. «L'abbiamo vista, Paolo e io. È passata di qui giorni fa». Padre Gomez domandò: «E ricordate com'era?» «Sembrava accaldata» rispose il bambino. «La faccia sudata, proprio». «Quanti anni aveva, secondo voi?» «Circa...» disse la ragazzina, «penso quaranta o cinquanta. Non l'abbiamo vista da vicino. Forse trenta. Ma aveva caldo, come dice Paolo, e aveva un grosso zaino, più grosso del tuo, quello grosso...» Paolo le sussurrò qualcosa, torcendo gli occhi per osservare il prete mentre bisbigliava. Il sole gli brillava in faccia. «Sì» disse la ragazzina, spazientita. «Lo so. Gli Spettri» continuò, rivolta a padre Gomez, «non aveva paura degli Spettri. Se ne andava in giro per la città senza preoccuparsi nemmeno un po’. Non ho mai visto un adulto fare una cosa simile, proprio. Sembrava che non ne conoscesse nemmeno l'esistenza. Come te» aggiunse, guardandolo con aria di sfida. «Sono molte le cose che non so» disse padre Gomez con dolcezza. Il bambino tirò la bambina per la manica e sussurrò di nuovo. «Paolo dice» riprese la piccina rivolta al prete, «che pensa che tu stia andando a riprendere il coltello». Padre Gomez si sentì venire la pelle d'oca. Ricordò la deposizione di fra’ Pavel durante l'inchiesta alla Corte Concistoriale; il bambino doveva riferirsi a quel coltello. «Se posso» disse, «lo farò. Il coltello proviene da qui, vero?» «Dalla Torre degli Angeli» rispose la ragazzina, indicando la torre quadrata di pietra sopra i tetti rossobruni. Risplendeva nel sole di mezzogiorno. «E il bambino che l'ha rubato ha ucciso nostro fratello Tullio. Gli Spettri lo hanno preso, proprio. Vuoi ucciderlo, e va bene. E la bambina... era una bugiarda, cattiva come lui». «C'era anche una bambina?» domandò il prete, cercando di non mostrarsi troppo interessato. «Una sporca bugiarda» inveì la ragazzina dai capelli rossi. «Li avevamo quasi uccisi entrambi, ma poi sono arrivate delle donne, donne volanti...» «Streghe» disse Paolo. «Streghe, e non potevamo affrontarle. Li hanno portati via, bambino e bambina. Non sappiamo dove sono finiti. Ma la donna è arrivata più tardi. Pensavamo che anche lei avesse qualche specie di coltello per tenere lontani gli Spettri, proprio. E forse ce l'hai anche tu» aggiunse, alzando il mento per fissarlo sfrontatamente. «Non ho coltelli» disse padre Gomez. «Ma ho un sacro dovere da compiere. Forse proprio quello di difendermi da quegli... Spettri». «Sì» annuì la ragazzina, «forse. Comunque, se la vuoi, è andata a sud, verso le montagne. Non sappiamo dove. Ma puoi domandare, ti diranno se è passata, perché non c'è nessuno come lei a Ci'gazze, non c'è mai stato prima e non c'è adesso. È facile da trovare». «Grazie, Angelica» disse il prete. «Vi benedico, figlioli miei». Si mise in spalla il fagotto, lasciò il giardino e si avviò soddisfatto per le strade silenziose. Dopo tre giorni in compagnia delle creature su ruote, Mary Malone sapeva molte cose sul loro conto, ed esse ne sapevano molte sul suo. Quella prima mattina la trasportarono per circa un'ora sulla strada di basalto fino a un insediamento su un fiume, e il viaggio fu scomodo; la giovane non aveva niente cui aggrapparsi, e la groppa della creatura era dura. Viaggiavano a una velocità che la spaventava, ma il fragore delle loro ruote sulla strada dura e il battito dei loro zoccoli scattanti la esaltava al punto di farle ignorare la scomodità. E durante la corsa Mary capì molto sulla fisiologia delle creature. Come i pascolanti, il loro scheletro aveva una struttura a losanga, con un arto a ogni vertice. In qualche momento del loro lontano passato, una schiatta di creature ancestrali doveva aver sviluppato quella struttura trovandola conveniente, proprio al modo in cui generazioni di creature striscianti per anni nel mondo di Mary avevano sviluppato una spina dorsale. La strada di basalto scendeva gradualmente, e dopo un po’ la pendenza aumentò, sicché le creature poterono procedere a ruota libera. Tiravano su le zampe laterali e svoltavano piegandosi su un lato o sull'altro, sfrecciando a una velocità che Mary riteneva terrificante, anche se doveva ammettere che la creatura che stava cavalcando non le comunicava la minima sensazione di pericolo. Se avesse avuto qualcosa cui reggersi, se la sarebbe goduta un mondo. Ai piedi della discesa di oltre un chilometro e mezzo c'era un folto di alti alberi, accanto a un fiume che serpeggiava sul terreno piatto ed erboso. Poco lontano Mary scorse un bagliore che sembrava provenire da una distesa d'acqua più grande, ma non perse tempo a osservarla perché le creature si stavano dirigendo verso un insediamento in riva al fiume, e lei moriva dalla curiosità di vederlo. C'erano venti o trenta capanne che formavano quasi un cerchio, fatte – Mary dovette schermarsi gli occhi per vedere – di travicelli di legno rivestiti da una sorta di cannicciata ricoperta di fango a mo’ di pareti e con paglia sui tetti. Altre creature su ruote erano al lavoro: chi riparava un tetto, chi salpava una rete dal fiume; altre portavano arbusti per il fuoco. Dunque, avevano un linguaggio, e conoscevano il fuoco, e avevano formato una società. E da quel momento nei pensieri di Mary si creò una rettifica: la parola “creature” diventò la parola “popolo”. Quegli esseri non erano umani, ma erano un popolo, disse Mary a se stessa: non sono loro, siamo noi. Erano vicinissimi, adesso, e vedendo il gruppo in arrivo alcuni residenti del villaggio chiamarono gli altri esortandoli a guardare. La brigata sulla strada rallentò e si fermò, e Mary smontò brutalmente, sapendo che in seguito avrebbe sentito dolori dappertutto. «Grazie» disse al suo... al suo cosa? Al suo destriero? Alla sua bicicletta? Entrambe le cose erano sbagliate e assurde, data l'amorevolezza di quegli occhi lucenti. Optò per... amico. Questi alzò la proboscide e imitò le sue parole: «Azzie» disse, e tutti risero di nuovo di gusto. Mary prese lo zaino dall'altra creatura (azzie! azzie!) e si avviò con loro lasciando il basalto per il suolo di terra battuta del villaggio. E poi cominciò la sua vera e propria incorporazione. Nei giorni che seguirono imparò così tante cose che le parve di essere tornata bambina, disorientata dalla scuola. Ciò che più conta, il popolo su ruote sembrava altrettanto meravigliato da lei. Dalle sue mani, per cominciare. Non si stancavano mai, di quelle: con le loro proboscidi delicatamente ne tastavano le giunture, ne studiavano i pollici, le nocche e le unghie, piegandole dolcemente, e la osservavano a bocca aperta quando lei prendeva lo zaino, si portava il cibo alla bocca, si grattava, si pettinava, si lavava. In cambio, loro si lasciarono esaminare le proboscidi. Erano incredibilmente flessibili, e lunghe quasi quanto il suo braccio, più spesse laddove si univano alla testa, e forti quanto bastava per fracassarle il cranio, si diceva Mary. Le protuberanze simili a dita sull'estremità erano in grado di sviluppare un'enorme forza o potevano rivelarsi estremamente delicate; si sarebbe detto che le creature potessero variare la consistenza della pelle rendendole simili a falangi: ora morbide come velluto, ora dure come legno. Di conseguenza, potevano usarle sia per un compito delicato come la mungitura di un pascolante, sia per compiti più duri come spezzare o sagomare rami. A poco a poco Mary si rese conto che le proboscidi svolgevano una parte essenziale anche nella comunicazione. Un movimento della proboscide poteva modificare il significato di un suono, talché la parola che suonava come cià significava “acqua” quand'era accompagnata da un ondeggiamento da sinistra a destra, “pioggia” quando la proboscide si raggrinziva in alto, “tristezza” quando si raggrinziva in basso, e “germogli d'erba” quando faceva un rapido scatto a sinistra. Non appena se ne rese conto, Mary si mise a imitare quei gesti facendo compiere al braccio gli stessi movimenti, e quando le creature capirono che la ragazza stava cominciando a parlare con loro andarono in brodo di giuggiole. Una volta avviata la comunicazione (per lo più nel loro linguaggio, anche se Mary riuscì a insegnare ai mulefa alcune parole della propria lingua: sapevano dire “azzie”, “erba”, “albero”, “cielo” e “fiume”, e pronunciare il suo nome, con qualche difficoltà), i progressi furono assai rapidi. La parola che li indicava come popolo era mulefa, ma il singolo individuo era zalif. Mary ebbe il sospetto che ci fosse una differenza tra il suono che indicava uno zalif maschio e uno zalif femmina, ma era così impercettibile che lei non riusciva a coglierla. Cominciò a prender nota di tutto e a redigere un dizionario. Ma, prima di farsi assorbire completamente, prese la brossura malconcia e gli steli di achillea e domandò all'I Ching: devo rimanere qui o andare altrove e continuare a cercare? La risposta fu: Stare immobili, così che l'inquietudine si dissolva; poi, passato il tumulto, è facile comprendere le grandi leggi. E poi: Come la montagna è immobile in sé, così il saggio non permette al suo volere di andare oltre il punto in cui si trova. Non si poteva essere più chiari. Mary ripose gli steli di achillea e chiuse il libro, e poi si rese conto di aver attirato attorno a sé un cerchio di creature che la osservavano. Una disse: Domanda? Permesso? Curiosa. Mary rispose: Prego. Guarda. Le proboscidi si mossero con estrema delicatezza, smistando gli steli con gli stessi gesti da lei compiuti per contare, o voltando le pagine del libro. Una delle cose che più meravigliava i mulefa era che lei possedesse due mani: ciò le permetteva di reggere un libro e voltarne le pagine al tempo stesso. Si divertivano un mondo nel vederle intrecciare le dita, o fare tutti quei giochi che fanno i bambini con le mani, o portare ripetutamente l'indice sul pollice, lo stesso movimento che in quel preciso istante Ama stava compiendo nel mondo di Lyra per tenere lontani gli spiriti maligni. Dopo aver esaminato gli steli di achillea e il libro, li avvolsero con cura nel panno e li riposero nello zaino di Mary. Lei era felice e rassicurata dal messaggio dell'antica Cina, giacché significava che la cosa che più desiderava in quel momento era proprio quella che doveva fare. Da quel momento Mary poté dedicarsi a cuor sereno a imparare quanto più poteva sui mulefa. Apprese che c'erano due sessi, e che vivevano in coppie monogame. La prole aveva un'infanzia lunga: dieci anni almeno; cresceva molto lentamente, se lei interpretava bene le loro spiegazioni. In quell'accampamento c'erano cinque giovani, uno ormai quasi adulto e gli altri fra infanzia e maturità, ed essendo più minuti degli adulti non riuscivano a usare le ruote di capsule da semi. I giovani dovevano muoversi come i pascolanti, con le quattro zampe sul terreno, ma per la loro vitalità e sventatezza (si lanciavano su Mary di corsa evitandola all'ultimo momento, cercavano di arrampicarsi sugli alberi, sguazzavano nell'acqua bassa e via discorrendo) apparivano goffi, come se non fossero mai nel loro elemento. Di contro, la velocità, la possanza e la grazia degli adulti erano sorprendenti, e Mary capiva con quanta bramosia i giovani aspettassero il momento in cui sarebbero potuti salire sulle ruote. Un giorno vide il più maturo dei giovani andare quatto quatto nel magazzino dov'era tenuto in serbo un certo numero di capsule e cercare di infilare lo zoccolo anteriore nel foro centrale: quando tentò di sollevarsi, piombò a terra di colpo intrappolandosi, e il rumore attirò un adulto. Il giovane lottava per rimettersi ritto, lanciando gnaulii preoccupati, e Mary non poté fare a meno di ridere nel vedere il genitore indignato, e il figlio colpevole che riusciva ad alzarsi all'ultimo momento e a darsela a gambe. Le capsule da semi erano chiaramente della massima importanza per loro, e dopo poco Mary cominciò a capire quanto davvero fossero preziose. I mulefa, tanto per cominciare, spendevano gran parte del tempo nella manutenzione delle ruote. Alzando e piegando abilmente lo zoccolo riuscivano a estrarlo dal foro, poi usavano le proboscidi per esaminare a fondo la ruota, pulirne il bordo, controllare se c'erano rotture. Lo zoccolo era incredibilmente robusto: uno sperone di corno o di osso ad angolo retto con la zampa, e leggermente ricurvo in modo che la parte più alta, nel mezzo, sopportasse il peso quando s'insinuava dentro il foro. Un giorno Mary osservò uno zalif che esaminava il foro della ruota anteriore, toccandolo ripetutamente, alzando e ritraendo la proboscide come per sentirne l'odore. Mary ricordò l'olio che si era ritrovata sulle dita quando aveva esaminato la prima capsula da semi. Con il permesso dello zalif, controllò lo zoccolo e scoprì che la sua superficie era liscia e scivolosa come nient'altro al mondo. Al punto che le sue dita non riuscivano a soffermarvisi. Sembrava che l'intero zoccolo fosse impregnato di quell'olio leggermente odoroso e, dopo aver visto numerosi individui del villaggio esaminare, saggiare, controllare lo stato delle loro ruote e zoccoli, Mary cominciò a domandarsi chi fosse nato per primo: la ruota o lo zoccolo? Il corridore o l'albero? Naturalmente, c'era un terzo elemento da considerare: la geologia. Le creature potevano usare le ruote soltanto in un mondo che forniva loro strade naturali. Doveva esserci qualche caratteristica del contenuto minerale di quelle colate laviche che le aveva fatte distendere come nastri sulla vasta savana e diventare resistentissime all'erosione atmosferica o alle spaccature. A poco a poco Mary si rese conto di come ogni cosa fosse collegata e soprattutto, in modo palese, controllata dai mulefa. Essi conoscevano l'ubicazione di ogni branco di pascolanti, di ogni macchia di alberi da ruote, di ogni ciuffo di dolcerba, e conoscevano ogni individuo all'interno dei branchi, e ogni singolo albero, e discutevano della loro prosperità e della loro sorte. In un'occasione vide i mulefa selezionare un branco di pascolanti, scegliendo alcuni individui e raggruppandoli lontano dagli altri per poi ucciderli spezzando loro il collo con la possente proboscide. Nulla andò sprecato. Reggendo con la proboscide schegge di pietra affilate come rasoi, i mulefa scuoiarono e sventrarono gli animali in pochi minuti, e poi ebbe inizio un'operazione di alta macelleria: le frattaglie vennero separate dalla carne tenera e dalle giunture legnose, si asportò il grasso, si misero da parte corna e zoccoli, il tutto con un'efficienza che Mary osservava deliziata, con lo stesso piacere che le procurava la visione di ogni cosa ben fatta. Dopo poco, strisce di carne erano appese a seccare al sole, altre ricoperte di sale e avvolte in foglie; le pelli venivano liberate del grasso, tenuto da parte per altri usi, e poi immerse a conciare in buche piene d'acqua e corteccia di quercia; e il giovane quasi adulto si trastullava con un paio di corna, fingendo di essere un pascolante e facendo ridere i compagni. Quella sera ci fu carne fresca da mangiare, e Mary se ne rimpinzò. I mulefa, con la stessa perizia, sapevano come trovare il pesce migliore, e quando e dove tendere con successo le loro reti. Cercando qualcosa con cui tenersi occupata, Mary andò dai costruttori di reti per dare una mano. Quando vide come lavoravano, non da soli ma in coppia, muovendo insieme le proboscidi per fare i nodi, capì perché le sue mani li avevano così meravigliati: lei, naturalmente, poteva fare i nodi da sola. Da principio sentì che questa capacità la avvantaggiava... non aveva bisogno degli altri, e poi si rese conto di quanto ciò la isolasse. Forse a tutti gli esseri umani capitava lo stesso. E da quel momento Mary usò una sola mano per annodare le fibre, dividendo il lavoro con uno zalif femmina cui si era legata in modo particolare, dita e proboscide che si muovevano all'unisono. Ma, di tutte le cose viventi che il popolo su ruote maneggiava, quelle che richiedevano più cure erano le capsule da semi. C'erano una mezza dozzina di boschetti nell'area occupata da quel gruppo. Ce n'erano altri più lontani, ma venivano sfruttati e curati da altri gruppi. Ogni giorno una squadra andava a controllare lo stato di salute dei possenti alberi e a raccogliere ogni capsula caduta. Era chiaro che i mulefa ci guadagnavano; ma quale beneficio traevano gli alberi da quello scambio? Un giorno Mary capì. Mentre cavalcava con il drappello, si udì un crac improvviso, e tutti si bloccarono, circondando un individuo la cui ruota si era spaccata. Ogni drappello si portava dietro una o due ruote di scorta, e lo zalif poté di lì a poco rimettersi in marcia, ma la ruota rotta fu accuratamente avvolta in un telo e riportata all'insediamento. Lì venne aperta e privata dei semi – chiari, ovali e piatti, grossi come l'unghia del mignolo di Mary – ciascuno dei quali fu esaminato con cura. Le spiegarono che le capsule da semi non si sarebbero mai rotte senza il costante martellio cui erano sottoposte sulle dure strade, e anche che i semi non germogliavano facilmente. Senza le attenzioni dei mulefa, gli alberi sarebbero tutti morti. Ogni specie dipendeva dall'altra, e in questo l'olio svolgeva un ruolo indispensabile. Non era facile da spiegare, ma sembrava proprio che le creature dicessero che l'olio era il centro del loro pensiero e del loro sentire; che i giovani non avevano la saggezza dei più anziani perché, non usando le ruote, non potevano assorbire l'olio attraverso gli zoccoli. Fu allora che Mary cominciò a individuare il legame fra i mulefa e un problema che aveva assillato gli ultimi anni della sua vita. Ma prima che potesse fare ulteriori indagini in proposito (e le conversazioni con i mulefa erano lunghe e complesse, perché loro amavano sostenere, spiegare e illustrare le argomentazioni con dozzine di esempi, come se non scordassero mai niente e tutto ciò che conoscevano dovesse essere sempre sfruttato come riferimento), l'insediamento venne attaccato. Mary fu la prima a veder arrivare gli aggressori, anche se non sapeva cosa fossero. Successe in un tardo pomeriggio, mentre aiutava a riparare il tetto di una capanna. I mulefa costruivano capanne di un solo piano, non essendo grandi scalatori, ma Mary era felice di arrampicarsi, e poteva sistemare la paglia e fissarla con legature usando ambo le mani, ora che conosceva la tecnica, assai più velocemente di loro. Mary si era dunque puntellata sui travicelli di una capanna e afferrava i fasci di cannucce che le venivano lanciati, godendosi la fresca brezza che arrivava dall'acqua e attenuava il calore del sole, quando i suoi occhi scorsero un baluginio bianco. Proveniva dal lontano scintillio che nei suoi pensieri era il mare. Si schermò gli occhi e vide una... due... di più... una flottiglia di alte barche con vele bianche che uscivano dalla foschia di calore, ancora distanti, ma che si dirigevano con silenziosa leggiadria verso la foce del fiume. Mary! urlò lo zalif sotto di lei. Cosa guardi? Lei non conosceva il termine “vele”, o “barca”, sicché disse alto, bianco, molti. Subito lo zalif lanciò un grido d'allarme e tutti coloro che lo sentirono smisero di lavorare e corsero al centro dell'accampamento, chiamando i più giovani. In un minuto, tutti i mulefa erano pronti a scappare. Atal, l'amica di Mary, urlò: Mary! Mary! Vieni! Tualapi! Tualapi! Era successo tutto così in fretta che Mary non aveva avuto il tempo di muoversi. Adesso le vele bianche erano già entrate nel fiume e procedevano svelte controcorrente. Mary era impressionata dalla disciplina degli equipaggi: viravano con estrema rapidità, le vele si muovevano insieme come un nugolo di storni, cambiando direzione simultaneamente. Ed erano così belle, quelle smilze vele bianche come neve che si alzavano, si piegavano e si gonfiavano... Erano almeno una quarantina, e risalivano il fiume a una velocità che Mary non si aspettava. Ma non vide marinai a bordo, e allora si rese conto che non si trattava affatto di imbarcazioni: erano uccelli giganteschi, e le vele erano le loro ali, una a prua e una a poppa, tenute alte e piegate e orientate dalla potenza dei loro muscoli. Non c'era tempo per fermarsi a studiarli, perché avevano già raggiunto la riva e la stavano scalando. Avevano collo di cigno e becchi lunghi un braccio. Le loro ali erano alte il doppio di lei, e – guardando indietro, ora spaventata, da sopra la spalla mentre correva – avevano zampe possenti: non sorprendeva che si muovessero così svelti sull'acqua. Mary corse veloce dietro i mulefa, che stavano urlando il suo nome mentre uscivano dall'accampamento riversandosi sulla strada. Li raggiunse appena in tempo: la sua amica Atal la stava aspettando e appena Mary le montò in groppa cominciò a martellare il suolo con le zampe affrettandosi dietro i compagni. Gli uccelli, che sulla terra non si muovevano veloci come sull'acqua, rinunciarono presto all'inseguimento e tornarono al campo. Sfondarono i magazzini, stridendo e borbottando e alzando i grandi becchi aguzzi mentre ingollavano la carne secca, la frutta conservata e le granaglie. Tutto ciò che era commestibile sparì in un minuto. E poi i tualapi trovarono il magazzino delle ruote, e tentarono di spaccare le grosse capsule da semi, inutilmente. Mary sentì la tensione e l'ansia dei suoi amici radunati intorno a lei, mentre osservavano dalla sommità dell'altura e vedevano una capsula dopo l'altra sbattute a terra, prese a calci, grattate dagli artigli delle possenti zampe, anche se niente valeva a scalfirle. Ciò che preoccupava i mulefa era che molte di esse venivano spinte e fatte ruzzolare verso l'acqua, dove fluttuavano pesantemente a valle verso il mare. Poi i grandi uccelli bianchi cominciarono a demolire tutto ciò che vedevano con brutali sventagliate di zampa e martellanti, squarcianti, squassanti beccate. I mulefa attorno a Mary mormoravano, quasi cantilenando per l'angoscia. Io aiuto disse Mary. Ricostruiremo. Ma le orrende creature non avevano ancora finito; tenendo alte le bellissime ali, si accovacciarono nel caos che avevano creato e si svuotarono le budella. Il lezzo veniva portato dal vento lungo il pendio; cumuli e pozze di sterco verdognolo e nerastro, bianco e marrone, costellavano i travicelli spezzati, la paglia sparsa. Poi, con quei movimenti goffi che sulla terra davano loro un'andatura spaccona, gli uccelli tornarono all'acqua e scivolarono sul filo della corrente verso il mare. Soltanto quando l'ultima ala bianca svanì nel caligo pomeridiano i mulefa tornarono sulla strada. Erano in preda all'angoscia e alla pena, ma ciò che più li preoccupava era la scorta di capsule da semi. Delle quindici che avevano accumulato, ne restavano soltanto due. Le altre erano state spinte in acqua ed erano perdute. Ma c'era un banco di sabbia nella prima ansa del fiume, e Mary pensava di poter ricuperare una ruota arenata lì, sicché, con grande sorpresa e preoccupazione dei mulefa, si tolse i vestiti, si legò un pezzo di corda in vita e nuotò verso l'ansa. Sul banco di sabbia trovò non una ma cinque delle preziose ruote e, infilata la corda nei loro centri molli, tornò indietro a nuoto faticosamente trascinandole nell'acqua. I mulefa erano pieni di gratitudine. Loro non entravano mai in acqua e pescavano soltanto dalla riva, stando ben attenti a mantenere asciutti piedi e ruote. Mary sentì di aver fatto infine qualcosa di veramente utile per loro. A tarda notte, dopo un pasto frugale a base di dolciradiche, le spiegarono perché erano stati così in pena per le ruote. C'era stata un'epoca in cui le capsule da semi abbondavano, e in cui il mondo era ricco e pieno di vita, e i mulefa vivevano con i loro alberi in perpetua armonia. Ma qualcosa di brutto era successo molti anni prima; qualche virtù essenziale doveva essere scomparsa dal mondo perché, nonostante gli sforzi e l'amore e le cure dei mulefa, gli alberi di ruote stavano morendo. Undici Le libellule UNA VERITÀ DETTA CON CATTIVI INTENDIMENTI NUOCE PIÙ DI TUTTE LE BUGIE. WILLIAM BLAKE Ama arrancava sul sentiero della grotta, pane e latte nella sacca sulla schiena, un gran peso sul cuore. Cosa diavolo poteva inventare per arrivare alla ragazzina addormentata? Giunse accanto al sasso dove, secondo le indicazioni della donna, doveva lasciare il cibo. Posò la sacca, ma non tornò a casa; si arrampicò ancora un poco, superò la grotta passando tra i folti rododendri e andando ancora più su, dove gli alberi si diradavano e cominciavano gli arcobaleni. Lì, la bambina e il suo daimon si misero a giocare: si arrampicavano sulle lastre di roccia attorno alle cascatelle biancoverdi, oltre i gorghi e attraverso gli spruzzi iridati fino a quando le sue ciglia e i suoi capelli, e la pelliccia del suo scoiattolo non s'imperlarono di milioni di goccioline. Il gioco consisteva nell'arrivare in cima senza sfregarsi gli occhi, malgrado la tentazione, e di lì a poco la luce solare scintillò e si franse in tonalità rosse, gialle, verdi, azzurre e tutta la gamma intermedia, ma lei non poteva passarsi la mano sugli occhi per vedere meglio fino a quando non fosse arrivata in cima, altrimenti avrebbe perso. Il suo daimon Kulang balzò sul sasso al bordo della cascatella più alta, e la bambina sapeva che si sarebbe subito voltato a controllare che lei non si sfregasse gli occhi... ma così non fu. Il daimon era immobile e guardava in avanti. Ama si sfregò le ciglia, dal momento che il gioco era annullato dallo stupore che attanagliava il suo daimon. Mentre si alzava per guardare sopra la cresta di roccia, aprì di scatto la bocca e così rimase, perché sopra di lei c'era la faccia di una creatura che non aveva mai visto e che la fissava: un orso, ma immenso, terrificante, grosso almeno quanto quattro orsi bruni della foresta, e color bianco-avorio, con il naso nero, occhi neri e artigli lunghi come pugnali. Li separava soltanto la lunghezza di un braccio. Ama riusciva a distinguere ogni singolo pelo sul suo testone. «Chi è?» disse la voce di un bambino, e Ama, pur non capendo le parole, ne colse facilmente il senso. Dopo un momento il ragazzino comparve accanto all'orso: aveva un aspetto feroce, con occhi minacciosi e il mento in fuori. Ed era un daimon, quello che aveva accanto, a forma di uccello? Un uccello stranissimo, comunque, come lei non ne aveva mai visti. Ora volò verso Kulang e disse concisamente: Amici. Non vi faremo del male. Il grande orso bianco era rimasto immobile. «Sali» disse il ragazzo, e di nuovo Kulang tradusse per lei. Guardando l'orso con timore superstizioso, Ama si arrampicò accanto alla cascatella e si fermò timidamente sulle rocce. Kulang diventò una farfalla e le si posò per un momento sulla guancia, ma la lasciò subito per svolazzare attorno all'altro daimon, che stava immobile sulla mano del ragazzino. «Will» disse questi, indicando se stesso, e lei rispose: «Ama». Ora che riusciva a vederlo bene, le faceva paura tanto quanto l'orso; aveva una ferita orribile: gli mancavano due dita. Quando se ne accorse, Ama si sentì venire la pelle d'oca. L'orso percorse un tratto del torrentello latteo e poi si sdraiò nell'acqua come se volesse rinfrescarsi. Il daimon del ragazzino si librò in aria e svolazzò con Kulang fra gli arcobaleni, e i due cominciarono presto a intendersi. E di cosa mai potevano parlare, se non di una grotta con una ragazzina addormentata? Le parole uscirono di botto dalla bocca di Ama, in risposta: «So dov'è! E viene tenuta addormentata da una donna che dice di essere sua madre, ma nessuna madre sarebbe tanto crudele, no? Le dà da bere qualcosa per farla dormire, ma io ho delle erbe che possono svegliarla, se soltanto riesco ad arrivare fino a lei!» Will non poteva far altro che scuotere il capo e aspettare che Balthamos traducesse. Ci volle più di un minuto. «Iorek» disse Will, e l'orso avanzò pesantemente lungo il letto del torrente, leccandosi i baffi perché aveva appena mangiato un pesce. «Iorek» disse Will, «questa bambina dice di sapere dove si trova Lyra. Andrò con lei a guardare, mentre tu te ne starai qui a fare la guardia». Iorek Byrnison, saldo nella corrente, annuì in silenzio. Will nascose lo zaino e allacciò la fibbia del coltello prima di cominciare a calarsi attraverso gli arcobaleni con Ama. Doveva sfregarsi gli occhi e scrutare in mezzo al baluginio per vedere dove metteva i piedi, e la nebbiolina che colmava l'aria era gelida. Quando raggiunsero il fondo della cascata, Ama fece segno che dovevano procedere con cautela e senza fare rumore, e Will la seguì lungo il pendio fra sassi muscosi e grandi tronchi di pino rugosi, dove danzava una luce maculata di un verde intenso, e miliardi d'insetti stridevano e cantavano. Continuarono a scendere per un bel tratto, e sempre la luce solare li seguiva fin dentro la valle, mentre i rami sopra di loro continuavano a svettare nel cielo luminoso. Poi Ama si fermò. Will si nascose dietro il tronco possente di un cedro e guardò ciò che la bambina stava indicando. Oltre un viluppo di foglie e rami, Will vide il fianco di uno strapiombo che si ergeva sulla destra, e un po’ discosta... «La signora Coulter» sussurrò, mentre il cuore gli sobbalzava in petto. La donna comparve da dietro la roccia e scosse una frasca frondosa prima di lasciarla cadere e di sfregarsi le mani. Aveva spazzato il pavimento? Aveva le maniche arrotolate e i capelli raccolti in un fazzoletto. Will non aveva mai immaginato che potesse avere un aspetto così... domestico. Ama stava bisbigliando concitata: aveva paura di quel daimon-scimmiotto dorato cui piaceva strappare le ali ai pipistrelli mentre erano ancora vivi. «C'è qualcun altro con lei?» domandò Will. «Nessun soldato, o gente del genere?» Ama non sapeva. Non aveva mai visto soldati, ma il suo popolo parlava di uomini strani e terrificanti (ma forse erano fantasmi) scorti nottetempo sul fianco della montagna... Ma c'erano sempre stati fantasmi sulle montagne, lo sapevano tutti. Dunque potevano anche non avere niente a che fare con la donna. “Bene” pensò Will, “se Lyra è nella grotta e la signora Coulter non la lascia uscire, dovrò andare a farle una visitina”. Disse: «Che medicina hai? Perché ci tieni tanto a svegliarla?» Ama gli spiegò. «E dov'è, adesso?» A casa, rispose lei. Nascosta. «Bene. Aspetta qui e non avvicinarti. Quando vedrai la donna, non devi dirle che mi conosci. Non hai mai visto né me né l'orso. Quando le porterai altro cibo?» «Mezz'ora prima del tramonto» rispose il daimon di Ama. «Allora prendi con te la medicina» disse Will. «C'incontreremo qui». La bambina lo guardò con grande apprensione mentre imboccava il sentiero. Di sicuro lui non credeva a quanto gli aveva detto circa il daimon-scimmiotto, altrimenti non sarebbe salito alla grotta con tanta noncuranza. In verità, Will era molto inquieto. Sembrava che tutti i suoi sensi fossero all'erta, tanto che egli riusciva a percepire gli insetti più minuti che aleggiavano nei raggi del sole e il fruscio e il movimento delle nuvole sopra di lui, anche se i suoi occhi non si staccavano dall'ingresso della grotta. «Balthamos» sussurrò, e il daimon-angelo gli volò sulla spalla sotto forma di uccellino dagli occhi lucenti e dalle ali rosse. «Stammi vicino e tieni d'occhio lo scimmiotto». «Allora guarda sulla tua destra» disse, secco, Balthamos. E Will vide una macchia di luce splendente all'ingresso della grotta, una macchia che aveva faccia e occhi e sorvegliava i loro movimenti. Era distante soltanto una ventina di passi. Will si fermò e lo scimmiotto dorato volse il capo per guardare nella grotta, disse qualcosa e si voltò di nuovo. Will tastò il manico del coltello e riprese a camminare. Quando raggiunse la grotta, la donna lo stava aspettando. Era seduta comodamente sulla seggiolina di tela, con un libro in grembo, e lo osservò in silenzio. Indossava indumenti da viaggio color cachi, ma di così buon taglio da esaltare la bellezza del suo corpo come se fossero il massimo dell'alta moda, e il mazzolino di fiorellini rossi che si era appuntata sul davanti della camicia sembrava il più elegante dei gioielli. I suoi capelli rilucevano e gli occhi scuri scintillavano, e le gambe nude sembravano d'oro alla luce del sole. La donna sorrise. Will dovette fare uno sforzo per non ricambiare: era così poco avvezzo alla dolcezza e all'amabilità che una donna può mettere in un sorriso da sentirsi profondamente scosso. «Tu sei Will» disse lei con voce bassa, inebriante. «Come fai a conoscere il mio nome?» domandò con durezza Will. «Lyra lo ripete nel sonno». «Dov'è?» «Al sicuro». «Voglio vederla». «Allora vieni» disse lei, alzandosi e lasciando cadere il libro sulla sedia. Per la prima volta da quand'era in sua presenza Will guardò il daimon-scimmiotto. Aveva la pelliccia lunga e lustra, ogni singolo pelo sembrava fatto d'oro fino, molto più sottile del pelo umano, e il suo muso e le mani erano nere. Will, l'ultima volta, ne aveva vista la faccia distorta dall'odio la sera in cui lui e Lyra erano andati a riprendersi l'aletiometro rubato da Sir Charles Latrom nella casa di Oxford. Lo scimmiotto aveva cercato di azzannarlo fino al momento in cui Will aveva spazzato l'aria con il coltello costringendo il daimon ad arretrare, per poter chiudere la finestra e ritirarsi in un mondo diverso. Will pensò che niente al mondo l'avrebbe costretto a volgergli le spalle, adesso. Balthamos, in forma d'uccello, stava all'erta, e Will avanzò con cautela nella grotta e seguì la signora Coulter fino alla piccola figura sdraiata immobile nella penombra. Ed eccola, la sua più cara amica, addormentata. Come sembrava piccina! Will era stupito che quel viluppo di forza e fiamma che era Lyra da sveglia potesse sembrare così dolce e mite nel sonno. Sul suo collo Pantalaimon giaceva in forma di moffetta, con il pelo lustro, e Lyra aveva i capelli umidicci incollati sulla fronte. Will s'inginocchiò accanto a lei e le scostò i capelli. Il volto di Lyra era caldo. Con la coda dell'occhio Will vide che lo scimmiotto dorato si acquattava per prendere lo slancio e saltargli addosso, e portò la mano al coltello, ma la signora Coulter scosse lievissimamente la testa e il daimon si mise tranquillo. Senza darlo a vedere, Will si stava stampando in mente l'esatta conformazione della grotta: la forma e la taglia di ogni sasso, la pendenza del suolo, l'altezza precisa del soffitto sopra la ragazzina addormentata. Avrebbe dovuto orientarvisi al buio, e quella era la sola possibilità di studiarla che avesse. «Dunque, vedi? È al sicuro» disse la signora Coulter. «Perché la tiene qui? E perché non lascia che si svegli?» «Sediamoci». La donna non prese la sedia ma si accoccolò con lui sui sassi muscosi all'ingresso della grotta. Sembrava così gentile, e c'era tanto buonsenso nei suoi occhi che la diffidenza di Will crebbe. Sentiva che ogni sua parola era una bugia, che ogni atto nascondeva una minaccia, che ogni sorriso era una maschera di falsità. Be’, l'avrebbe imbrogliata a sua volta: doveva farle credere di essere inoffensivo. In fondo, egli aveva ingannato ogni insegnante, ogni poliziotto e ogni assistente sociale che in passato si erano mostrati interessati a lui o alla sua casa: da una vita si preparava a quel momento. “Bene” pensò. “Posso affrontarti”. «Vuoi qualcosa da bere?» domandò la signora Coulter. «Ne prenderò anch'io... Puoi fidarti. Guarda». Tagliò un frutto brunastro e rugoso e lo strizzò raccogliendone il succo torbido in due bicchierini. Ne sorseggiò uno e offrì l'altro a Will, che bevve a sua volta e trovò quella bevanda fresca e dolce. «Come sei arrivato fin qui?» domandò lei. «Non è stato difficile seguirla». «Evidentemente. Hai preso tu l'aletiometro di Lyra?» «Sì» disse Will, lasciando a lei l'incombenza di stabilire se sapeva leggerlo o no. «E hai anche il coltello, vero?» «Glielo ha detto Sir Charles?» «Sir Charles? Oh... Carlo, naturalmente. Sì, è stato lui. Si direbbe un oggetto portentoso. Posso vederlo?» «No, ovviamente no» rispose lui. «Perché tiene Lyra qui?» «Perché le voglio bene» dichiarò lei. «Sono sua madre. È in grave pericolo e voglio che non le accada niente». «Pericolo di cosa?» domandò Will. «Be’...» disse lei; si chinò in avanti per posare a terra il bicchiere, sicché i capelli le penzolarono su ambo i lati del volto. Quando tornò seduta, se li spinse dietro le orecchie con tutt'e due le mani, e Will sentì la fragranza di qualche profumo mescolato con quello del suo corpo, e si sentì a disagio. Se la signora Coulter si era accorta della sua reazione, non lo dette a vedere. Riprese: «Senti, Will, non so come hai conosciuto mia figlia, e non so cosa sai, e davvero non so se posso fidarmi di te, ma sono comunque stanca di dover mentire. Dunque, eccoti la verità. «Ho saputo che mia figlia è minacciata dalla stessa gente cui appartenevo io... la Chiesa. A dirla tutta, ritengo che vogliano ucciderla. Dunque mi trovo di fronte a un dilemma, come puoi capire: obbedire alla Chiesa o salvare mia figlia. Per giunta, ero una fedele seguace della Chiesa. Non c'era persona più zelante di me; le dedicavo la mia vita; la servivo con passione. Ma avevo questa figlia... «So di non averla accudita come si deve quand'era piccina. Mi è stata portata via e l'hanno cresciuta degli estranei. Forse è per questo che non riesce a fidarsi di me. Ma, mentre cresceva, ho visto la minaccia che incombeva su di lei, e per tre volte ho cercato di salvarla. Sono dovuta diventare una rinnegata e sono stata costretta a nascondermi in questo posto lontano, dove pensavo che fossimo al sicuro; ma adesso... sapendo che ci hai trovate con tanta facilità... be’, capirai che questo mi preoccupa. La Chiesa non tarderà a raggiungerci. E vogliono ucciderla, Will. Non la lasceranno in vita». «Perché? Perché la odiano così tanto?» «Per quello che, secondo loro, è destinata a fare. Non so di cosa si tratti; vorrei saperlo, perché in tal caso potrei badare meglio alla sua sicurezza. Ma so per certo che la odiano, e loro non hanno alcuna pietà». Si era chinata in avanti, parlando in fretta, sommessa e da vicino. «Perché ti dico tutto questo?» continuò. «Posso fidarmi di te? Penso di doverlo fare. Non posso più scappare, non ho altri posti dove andare. E se davvero sei amico di Lyra, devi essere anche amico mio. E io ho bisogno di amici, ho bisogno di aiuto. Ho tutti contro, adesso. La Chiesa distruggerà anche me, assieme a Lyra, se ci trovano. Sono sola, Will, soltanto io e mia figlia in una grotta, mentre le forze di tutti i mondi ci braccano. Ed ecco che arrivi tu, a dimostrare quanto sia facile scovarci. Cosa conti di fare, Will? Cosa vuoi?» «Perché la tiene addormentata?» domandò Will, eludendo decisamente le domande. «Perché cosa succederebbe, se la svegliassi? Scapperebbe subito via. E non resterebbe in vita cinque giorni». «Ma perché non le spiega tutto e non lascia decidere a lei?» «Pensi che mi ascolterebbe? E pensi che, quand'anche mi ascoltasse, mi crederebbe? Non si fida di me. Mi odia, Will. Dovresti saperlo. Mi disprezza. Io, be’... non so come dirlo... l'amo al punto che per lei ho rinunciato a tutto – una bella carriera, una grande felicità, rango sociale e ricchezza – tutto, per venire in questa grotta tra i monti e vivere di pane secco e frutta acerba soltanto per tenerla in vita. E se per questo devo farla dormire, be’... così sia. Ma devo tenerla in vita. Tua madre non farebbe forse lo stesso per te?» Will ebbe un moto di stizza perché la signora Coulter aveva osato tirare in ballo sua madre per sostenere le sue argomentazioni. Poi quel primo impulso fu aggravato dal pensiero che sua madre, a dirla tutta, non lo aveva protetto; era sempre stato lui a doverla proteggere. Che la signora Coulter amasse Lyra più di quanto Elaine Parry amava lui? Ma questo era ingiusto: sua madre non stava bene. O la signora Coulter non si era resa conto della tempesta di sentimenti suscitata in Will dalle sue semplici parole, o era mostruosamente astuta. I suoi begli occhi guardavano con dolcezza Will che arrossiva e si dimenava imbarazzato: per un attimo la signora Coulter gli era parsa arcana come la figlia. «Ma cosa intendi fare?» chiese la donna. «Be’, ora ho visto Lyra» rispose Will, «ed è viva, questo è chiaro; e al sicuro, suppongo. Era questo che intendevo fare. E ora che l'ho fatto posso andare ad aiutare Lord Asriel come credo sia mio dovere». Queste parole sorpresero un poco la donna, che tuttavia si controllò. «Non intendi... Pensavo che potessi aiutarci...» disse lei con calma assoluta, non chiedendo ma constatando. «Con il coltello. Ho visto ciò che hai fatto in casa di Sir Charles. Potresti aiutarci a metterci in salvo, no? Non puoi aiutarci a fuggire?» «Devo andare, adesso» disse Will alzandosi. Lei tese la mano. Un mesto sorriso, una scrollata di spalle e un cenno col capo come a un abile avversario che abbia fatto una buona mossa sulla scacchiera: ecco ciò che diceva il suo corpo. Will si sorprese ad ammirarla, perché era bella, e perché sembrava proprio una Lyra più complessa e più dotata e più profonda. Non riusciva a non farsela piacere. Così le strinse la mano, scoprendola salda, fresca e morbida. La donna si rivolse allo scimmiotto dorato, rimasto seduto dietro di lei fino a quel momento, e i due si scambiarono un'occhiata che Will non riuscì a interpretare. Poi guardò di nuovo Will con un sorriso. «Arrivederci» disse lui, e lei replicò pacatamente: «Arrivederci, Will». Il ragazzino lasciò la grotta, sapendo d'essere seguito dallo sguardo di lei, senza voltarsi mai. Non c'era segno di Ama. Percorse a ritroso il sentiero da cui era arrivato, lasciandolo soltanto nel momento in cui sentì il rumore della cascata. «Mente» disse a Iorek Byrnison mezz'ora dopo. «È ovvio che mente. Mentirebbe anche se questo peggiorasse la sua situazione: le piace troppo mentire perché possa smettere». «Dunque, qual è il tuo piano?» domandò l'orso, che si crogiolava al sole, steso a pancia in giù su una chiazza di neve tra i sassi. Will camminava avanti e indietro, domandandosi se non poteva ricorrere allo stratagemma che aveva già funzionato a Headington: usare il coltello per spostarsi in un altro mondo e poi trovare un punto vicinissimo a quello in cui era Lyra, passare in quell'altro mondo, far passare anche Lyra da quella finestra per portarla in salvo e richiudere subito il varco. Era la cosa più ovvia da fare: perché esitava? Balthamos lo sapeva. Nelle sue fattezze d'angelo, splendente come una foschia di calore al sole, disse: «Sei stato sciocco ad andare da lei. Ora la sola cosa che vuoi è rivederla». Iorek emise un basso ringhio. Dapprima Will pensò che stesse mettendo in guardia Balthamos, ma poi con un po’ d'imbarazzo si rese conto che l'orso stava dando ragione all'angelo. Non c'erano stati molti scambi di parole tra i due fino a quel momento; i loro modi di essere erano troppo diversi, ma era chiaro che sull'argomento la pensavano allo stesso modo. E Will aggrottò la fronte, ma era vero. Era stato ammaliato dalla signora Coulter. Tutti i suoi pensieri gravitavano attorno a lei: se pensava a Lyra, era per domandarsi come doveva essere sua madre mentre lei cresceva; se pensava alla Chiesa, era per chiedersi quanti preti e cardinali subivano il fascino di quella donna; se pensava a suo padre morto, era per domandarsi se lui l'avrebbe detestata o ammirata; e se pensava a sua madre... Sentì una stretta al cuore. Si allontanò dall'orso e si fermò su un sasso da cui poteva dominare l'intera vallata. Nell'aria fredda e rarefatta riusciva a sentire il lontano toc-toc di qualcuno che tagliava la legna, sentiva il campanaccio legato al collo di una pecora, sentiva il fruscio delle cime degli alberi sottostanti e lontani. Le più piccole fenditure nelle montagne all'orizzonte erano chiare e nette ai suoi occhi, come pure gli avvoltoi che volteggiavano sopra qualche cadavere recente distante molti chilometri. Non c'erano dubbi in proposito: Balthamos aveva ragione. La donna lo aveva affatturato. Era piacevole e allettante pensare a quei begli occhi e alla dolcezza di quella voce, e ricordare il modo in cui lei aveva alzato le braccia per tirarsi indietro i capelli lucenti... Con uno sforzo di volontà, Will tornò in sé e sentì all'istante un altro suono: un lontano ronzio. Si guardò attorno per localizzarlo e stabilì che proveniva da nord, la stessa direzione da cui erano arrivati Iorek e lui. «Zeppelin» disse la voce dell'orso facendo sobbalzare Will che non aveva sentito avvicinarsi la grossa creatura. Iorek gli stava accanto e guardava nella stessa direzione, poi si rizzò sulle zampe, diventando alto due volte Will, lo sguardo intento. «Quanti?» «Otto» rispose Iorek dopo un minuto, e poi anche Will li vide: macchioline allineate. «Puoi dire quanto ci metteranno ad arrivare qui?» domandò Will. «Saranno qui subito dopo il tramonto». «Dunque non sarà molto buio. Peccato». «Qual è il tuo piano?» «Aprire un varco, portare Lyra in un altro mondo e poi richiudere la finestra prima che sua madre possa seguirci. La bambina ha un rimedio per svegliare Lyra, ma non riesce a spiegare con chiarezza come si usa, sicché devo entrare nella grotta con lei. Però non voglio farle correre rischi. Forse potresti distrarre la signora Coulter mentre noi due agiamo». L'orso fece un grugnito e chiuse gli occhi. Will si guardò attorno in cerca dell'angelo, e ne vide la forma delineata da goccioline d'umidore nella luce del pomeriggio. «Balthamos» disse, «ora tornerò nel bosco per cercare un posto sicuro in cui aprire la prima finestra. Ho bisogno di te per fare la guardia; devi dirmi se lei arriva... lei o quel suo daimon». Balthamos annuì e aprì le ali per scuotersi di dosso le gocce di umidità. Poi si librò nell'aria fredda e volteggiò sulla valle, mentre Will cominciava a cercare un mondo in cui Lyra fosse al sicuro. Nell'intercapedine scricchiolante e traballante dello zeppelin di comando le libellule stavano nascendo. Lady Salmakia si chinò sul bozzolo socchiuso di quella color blu elettrico liberandone le ali diafane e umidicce, badando che la sua faccia fosse la prima cosa a imprimersi negli occhi multisfaccettati dell'insetto, accarezzandone le sottili nervature, sussurrando il proprio nome alla lucente creatura, insegnandole chi era. Di lì a pochi minuti il Cavalier Tialys avrebbe fatto la stessa cosa con la sua. Per il momento, però, stava inviando un messaggio sul magnetorisonatore, e tutta la sua attenzione era concentrata sul movimento dell'archetto e delle sue dita. Trasmise: A Lord Roke: Mancano tre ore di tempo stimato all'arrivo nella valle. La Corte Concistoriale di Disciplina intende inviare una squadra alla grotta non appena toccheranno terra. Essa verrà divisa in due unità. La prima si aprirà la strada fino alla grotta e ucciderà la bambina, prendendone la testa come prova della sua morte. Se possibile, cattureranno la donna; in caso contrario, la uccideranno. La seconda unità deve prendere il ragazzino vivo. Tutti gli altri affronteranno i girotteri di Re Ogunwe. Reputano che i girotteri arriveranno poco dopo gli zeppelin. Secondo i suoi ordini, Lady Salmakia e io lasceremo entro breve lo zeppelin e voleremo direttamente alla grotta, dove cercheremo di difendere la ragazzina dalla prima unità tenendola a bada fino all'arrivo dei rinforzi. Aspetto la sua risposta. La risposta arrivò quasi subito: Al Cavalier Tialys: Alla luce del suo rapporto, il piano subirà un cambiamento. Al fine di impedire al nemico di uccidere la bambina, che sarebbe l'esito peggiore, lei dovrà, con Lady Salmakia, cooperare con il ragazzino. Dal momento che egli ha il coltello, ha l'iniziativa; se dunque apre un altro mondo per portarvi la ragazzina, lasciatelo fare e seguitelo. Stategli a fianco per tutto il tempo. Il Cavalier Tialys replicò: A Lord Roke: Messaggio ricevuto e compreso. Salmakia e io partiremo all'istante. La piccola spia chiuse il magnetorisonatore e radunò l'equipaggiamento. «Tialys» si sentì un sussurro dal buio, «sta nascendo. Devi venire subito». Tialys si arrampicò sul montante dove la sua libellula si sforzava di venire al mondo e la liberò delicatamente dal bozzolo rotto. Accarezzandole la testa possente, ne distese le forti antenne, ancora umidicce e arricciate, e lasciò che la creatura saggiasse l'odore della sua pelle fino a quando fu completamente in sua balia. Salmakia stava bardando la sua libellula con il materiale che si portava dietro ovunque: redini in filo di ragno, staffe al titanio, una sella in pelle di colibrì. Non pesavano quasi niente. Tialys fece lo stesso con la propria, allentando le cinghie sul corpo dell'insetto, stringendo, regolando. La libellula avrebbe portato quella bardatura fino alla morte. Poi si buttò svelto lo zaino sulle spalle e aprì un varco nella tela cerata del rivestimento dello zeppelin. Accanto a lui, Salmakia aveva montato la propria libellula e ora la spronava attraverso la fenditura nei turbini di vento. Le lunghe ali fragili tremarono mentre usciva dallo strappo, e poi la gioia del volo s'impossessò della creatura che si lanciò nel vento. Pochi istanti dopo, Tialys la raggiunse nell'aria turbinante con la sua cavalcatura impaziente di affrontare le tenebre incombenti. I due volteggiarono nelle correnti gelide, persero pochi secondi a orientarsi e poi puntarono decisamente verso la valle. Dodici La rottura ANCORA IN VOLO, IL SUO SGUARDO ERA RIVOLTO INDIETRO, COME SE LA SUA PAURA ANCORA LO SEGUISSE. EDMUND SPENSER Al cader della notte, ecco come stavano le cose. Nella torre adamantina, Lord Asriel andava avanti e indietro per la stanza. La sua attenzione era concentrata sulla figurina accanto al magnetorisonatore, e ogni altro messaggio veniva trasferito, ogni parte della sua mente era rivolta alle notizie che giungevano alla barretta minerale posta sotto la luce della lampada. Re Ogunwe sedeva nella cabina del girottero e studiava un piano per sventare i disegni della Corte Concistoriale di cui era venuto a conoscenza grazie al gallivespiano infiltrato nel loro velivolo. Il navigatore stava buttando giù degli schemi su un foglio di carta che tese poi al pilota. La cosa essenziale era la velocità: chi avesse fatto atterrare i soldati per primo avrebbe avuto il sopravvento. I girotteri erano più veloci degli zeppelin, ma erano ancora lontani. Negli zeppelin della Corte Concistoriale, le Guardie Svizzere stavano controllando gli armamenti. Le loro balestre erano mortali fino a una distanza di cinquecento metri, e un arciere poteva caricare e lanciare quindici dardi al minuto. La cocca a spirale, fatta di osso, imprimeva al dardo una rotazione che rendeva l'arma precisa come un fucile. L'arma, naturalmente, era anche silenziosa, cosa che poteva rivelarsi estremamente utile. La signora Coulter giaceva sveglia all'ingresso della grotta. Lo scimmiotto dorato era irrequieto e frustrato: i pipistrelli avevano lasciato la caverna sul far della sera e non c'era niente e nessuno da torturare. Tormentava il sacco a pelo della signora Coulter spiaccicando fra le piccole dita cornee qualche malcapitata luccimosca che risiedeva nella grotta, spalmandone la luminescenza su un sasso. Lyra giaceva accaldata e quasi altrettanto irrequieta, profondamente addormentata, imprigionata nell'oblio dall'intruglio che la madre le aveva fatto bere soltanto un'ora prima. C'era un sogno che l'assillava da molto tempo, e adesso era tornato, e piccoli gemiti di commiserazione e di rabbia e della sua tipica risolutezza le scuotevano il petto e la gola, inducendo Pantalaimon a digrignare i denti di moffetta per solidarietà. Non molto lontano, sotto i pini scossi dal vento nel sentiero del bosco, Will e Ama si stavano dirigendo verso la grotta. Will aveva cercato di spiegare ad Ama cosa intendeva fare, ma il daimon della ragazzina non riusciva a capire, e quando Will aprì una finestra e la mostrò alla ragazzina, lei si spaventò tanto che quasi svenne. Will doveva muoversi piano e parlare lentamente perché gli stesse vicina, visto che lei rifiutava di dargli la polvere del santone e perfino di spiegargli come andava usata. Alla fine fu costretto a dirle soltanto: «Non fare alcun rumore e seguimi» e a sperare che gli obbedisse. Iorek, nella sua armatura, non era molto lontano da lì e aspettava i soldati degli zeppelin per tenerli a bada e dare a Will il tempo di agire. Ciò che nessuno di costoro sapeva era che anche le squadre di Lord Asriel erano vicine: ogni tanto il vento portava un lontano strepito agli orecchi di Iorek, che conosceva il rumore degli zeppelin ma non aveva mai sentito un girottero, sicché non vi badava. Balthamos avrebbe potuto dirlo a entrambi, ma da un pezzo Will era preoccupato per lui. Ora che avevano trovato Lyra, l'angelo aveva ricominciato a rinchiudersi nel suo dolore: era silenzioso, distratto e imbronciato. E questo, a sua volta, rendeva più difficile parlare con Ama. Mentre sostavano sul sentiero, Will disse all'aria: «Balthamos? Ci sei?» «Sì» rispose l'angelo in tono piatto. «Balthamos, ti prego di starmi accanto. Stammi vicino e avvertimi dei pericoli. Ho bisogno di te». «Non ti ho ancora abbandonato» disse l'angelo. Fu quanto di meglio Will seppe cavargli. Sopra di loro, nell'aria vorticosa, Tialys e Salmakia si libravano sulla valle, cercando di individuare la grotta. Le libellule facevano tutto ciò che veniva loro ordinato, ma i loro corpi non sopportavano bene il freddo e inoltre venivano pericolosamente sbatacchiate dal vento tumultuoso. I loro cavalieri le fecero abbassare al riparo degli alberi, e poi volare di ramo in ramo orientandosi nell'oscurità incombente. Will e Ama si arrampicarono nel chiar di luna ventoso fino al punto più vicino all'ingresso della grotta ma invisibile dalla grotta stessa. Per caso quel punto era dietro un cespuglio frondoso appena fuori del sentiero, e lì Will ritagliò una finestra in aria. Il solo mondo che riuscì a trovare, con la stessa conformazione di terreno, era un nudo spiazzo roccioso dove la luna, dal cielo stellato, candiva il suolo d'un bianco d'osso dove piccoli insetti brulicavano stridendo e colmando il silenzio di ronzii. Ama lo seguì nel varco, incrociando furiosamente pollice e indice per proteggersi dai demoni che sicuramente infestavano quel luogo orrendo; e il suo daimon, adeguandosi subito, diventò una lucertola e corse sopra i sassi, veloce sulle zampette. Will si accorse che c'era un problema. Nasceva dal fatto che la luna splendente sulle rocce color osso avrebbe avuto l'effetto di un proiettore non appena lui avesse aperto una finestra nella grotta della signora Coulter. Doveva aprirla velocemente, far passare Lyra dall'altra parte e richiuderla subito. Avrebbero potuto svegliarla in questo mondo, dov'era più al sicuro. Si fermò sul pendio risplendente e disse ad Ama: «Dobbiamo essere rapidissimi e silenziosissimi. Nessun rumore, nemmeno un bisbiglio». Lei capì, anche se era spaventata. Il pacchettino con la polverina era nel taschino sul petto della sua camicia: se n'era accertata decine di volte, e lei e il suo daimon avevano fatto così tante prove che erano ormai sicuri di poter agire anche nel buio totale. Si arrampicarono sulle rocce bianche e Will valutò con cura la distanza fino a quando reputò d'aver trovato il punto da cui accedere all'interno della grotta. Poi prese il coltello e ritagliò un foro minimo, da cui spiare, non più grande del cerchio che poteva formare con pollice e indice. Vi applicò subito un occhio per non far passare il chiarore di luna e guardò. Ce l'avevano fatta: aveva calcolato giusto. Davanti a sé vedeva l'ingresso della grotta, le rocce scure contro il cielo nero; vedeva la figura della signora Coulter, addormentata, con il daimon dorato accanto; riusciva perfino a scorgere la coda dello scimmiotto che spazzava lentamente il sacco a pelo. Cambiando l'angolo di visuale e guardando meglio, vide la roccia dietro la quale era sdraiata Lyra. Ma non scorse la ragazzina. Era troppo vicino? Chiuse quella finestra, fece un passo indietro e ne aprì un'altra. Lyra non c'era. «Senti» disse ad Ama, «la donna l'ha spostata e non riesco a vedere dov'è. Sarò costretto a entrare e a ispezionare la grotta per trovarla, e a tagliare un varco subito dopo. Dunque sta’ indietro... Tienti lontana in modo ch'io non ti tagli accidentalmente quando torno. Se per qualche motivo dovessi restare intrappolato, torna indietro e aspetta vicino all'altra finestra, quella da cui siamo entrati». «Dovremmo entrare entrambi» disse Ama, «perché io so come svegliarla e tu no, inoltre conosco la grotta meglio di te». Aveva la faccia risoluta, le labbra serrate, i pugni chiusi. Il suo daimon-lucertola si dotò di un collare squamoso e lo aprì a ventaglio. Will disse: «Oh, d'accordo. Ma entreremo velocemente e nel massimo silenzio, e tu farai esattamente quel che ti dico, e subito, capito?» Lei annuì, tastandosi di nuovo il taschino dove teneva il rimedio. Will praticò una piccola apertura, bassa, guardò dall'altra parte e l'allargò velocemente attraversandola carponi in un attimo. Ama lo seguiva da presso, e in tutto la finestra rimase aperta per meno di dieci secondi. Si accovacciarono sul pavimento della grotta dietro un roccione, con Balthamos accanto, cercando di abituare gli occhi al nuovo mondo. Dentro la grotta il buio era più fitto, e anche più ricco di suoni: il vento negli alberi, per lo più, ma sotto quello c'era un altro suono. Era il rombo dei motori degli zeppelin, e non era molto lontano. Con il coltello nella destra, Will si alzò cautamente e si guardò attorno. Ama stava facendo lo stesso, e il suo daimon dagli occhi di gufo scrutava in ogni dove, ma Lyra non era in fondo alla caverna. Non c'erano dubbi in proposito. Will sporse la testa dal masso e fissò intensamente l'ingresso, dove la signora Coulter e il suo daimon giacevano addormentati. E poi ebbe un tuffo al cuore. Lyra era lì, immersa in un sonno profondo, accanto alla signora Coulter. Le loro sagome si erano fuse nell'oscurità: non sorprendeva che lui non l'avesse vista. Will sfiorò la mano di Ama e indicò. «Dobbiamo agire con la massima cautela» sussurrò. All'esterno stava succedendo qualcosa. Il rombo degli zeppelin era adesso molto più forte del vento tra gli alberi, e c'erano anche luci che si muovevano brillando attraverso i rami. Più in fretta prendevano Lyra e meglio era, e ciò significava lanciarsi subito, prima che la signora Coulter si svegliasse, aprire una finestra, portare Lyra al sicuro e richiudere il varco. Sussurrò tutto questo ad Ama. Lei annuì. Poi, quando Will stava per lanciarsi, la signora Coulter si svegliò. Si mosse e disse qualcosa, e subito lo scimmiotto dorato balzò in piedi. Will ne vedeva la sagoma all'ingresso della grotta, accovacciata, attenta, e poi la signora Coulter si mise seduta, schermandosi gli occhi contro la luce esterna. La mano sinistra di Will era stretta sul polso di Ama. La signora Coulter si alzò, vestita di tutto punto, agile, vigile, non come chi si sia appena svegliato. Forse era sempre stata sveglia. Lei e lo scimmiotto dorato erano accovacciati all'ingresso della grotta, scrutavano e ascoltavano, e la luce degli zeppelin spazzava le cime degli alberi e i motori rombavano, e le grida, le voci maschili chiamavano o davano ordini suggerendo che bisognava muoversi in fretta, molto in fretta. Will strinse il polso di Ama e scattò in avanti, guardando a terra per non inciampare, correndo veloce e tenendosi curvo. Arrivò accanto a Lyra, che era profondamente addormentata con Pantalaimon sul collo, e alzò il coltello e tastò con cura, e un momento dopo ci sarebbe stata una finestra attraverso cui portare Lyra in salvo... Ma alzò gli occhi. Verso la signora Coulter. Si era voltata in silenzio e il bagliore del cielo, riflesso dalla parete umida della grotta, le colpì il volto che per un momento non fu più il suo: era il volto della madre di Will, pieno di rimprovero, e il cuore del ragazzino cadde preda dello sgomento; e mentre lui affondava il coltello la sua mente vacillò, e con una torsione e uno schianto la lama finì a terra in pezzi. Era rotta. Ora Will non poteva più aprire una via di fuga. Disse ad Ama: «Svegliala. Fallo subito». Poi si alzò, pronto a combattere. Per prima cosa avrebbe strozzato lo scimmiotto. Era tutto teso a intercettarne il balzo, e scoprì di avere ancora in mano il manico del coltello: avrebbe potuto servirsene per colpirlo. Ma nessuno lo attaccò, né lo scimmiotto dorato né la signora Coulter. Costei si limitò a spostarsi un poco per consentire alla luce esterna di illuminare la pistola che reggeva in mano. Così facendo, parte di quella luce illuminò anche Ama: la bambina stava spargendo della polvere sul labbro superiore di Lyra, badando che lei la inspirasse, e a tal fine gliela spingeva nelle narici usando la coda di Kulang come un pennello. Will sentì una variazione nei suoni provenienti dall'esterno: un'altra nota si era aggiunta al rombo degli zeppelin. Gli sembrava familiare, come un'intrusione dal suo mondo, e riconobbe il pulsare di un elicottero. Poi altri suoni si aggiunsero, e altri ancora, e altre luci spazzarono gli alberi in eterno movimento diffondendo un fulgore verde intenso. La signora Coulter si voltò rapidamente nel sentire quei suoni, troppo rapidamente perché Will potesse saltarle addosso e disarmarla. Quanto al daimon-scimmiotto, fissava Will senza batter ciglio, rannicchiato e pronto al balzo. Lyra si muoveva e mormorava. Will si chinò e le strinse la mano, e l'altro daimon, Kulang, scosse Pantalaimon, sollevandogli la testa ciondolante, bisbigliando. All'esterno ci fu un grido, e un uomo cadde dal cielo schiantandosi con un crac nauseabondo a meno di cinque metri dall'ingresso della grotta. La signora Coulter non arretrò, lo guardò freddamente e poi tornò a fissare Will. Un momento dopo, dall'alto, giunse una scarica di fucileria, seguita subito da uno scoppio di urla, e il cielo si riempì di esplosioni, di crepitii di fiamme, di colpi d'arma da fuoco. Lyra lottava per riprendere conoscenza, ansimando, gemendo, borbottando, tirandosi su per ricadere subito indietro pesantemente, e Pantalaimon sbadigliava, si stiracchiava, schiaffeggiava alla cieca l'altro daimon, buttandosi su un fianco come un cencio, con i muscoli che rifiutavano di agire. Will, intanto, ispezionava il pavimento della caverna per ricuperare con cura i pezzi del coltello rotto. Non c'era tempo per domandarsi come fosse successo, o se lo si poteva riparare: lui era il portatore del coltello e doveva raccoglierne i frammenti e tenerli in serbo. Ogni volta che ne trovava uno, lo raccattava con cura, ogni fibra del suo corpo consapevole delle dita perdute, e lo infilava nel fodero. Riusciva a scorgerli con facilità perché il metallo catturava la luce esterna: erano sette pezzi, il più piccolo dei quali costituito dalla punta. Li raccolse tutti e poi tornò a concentrarsi sui rumori esterni nel tentativo di trovarvi un senso. Gli zeppelin si libravano al di sopra degli alberi e c'erano uomini che si calavano lungo funi, ma il vento impediva ai piloti di tener fermi i velivoli. Intanto, i primi girotteri erano giunti sopra lo strapiombo. Per il poco spazio disponibile potevano atterrare soltanto uno alla volta, e poi i fucilieri africani sarebbero dovuti scendere calandosi dalla parete rocciosa. Uno di loro era stato abbattuto da un colpo fortunato partito dagli zeppelin ondeggianti. Entrambe le parti, adesso, avevano dei caduti. Alcuni erano stati uccisi fra cielo e terra; molti altri erano feriti e giacevano sullo strapiombo o tra gli alberi. Ma nessuno aveva ancora raggiunto la grotta, al cui interno il potere era ancora nelle mani della signora Coulter. Will disse, sovrastando il rumore: «Cosa intende fare?» «Prendervi prigionieri». «Come ostaggi? E cosa potrebbero mai farsene? Ci vogliono comunque morti». «Una parte sì, di sicuro» disse lei. «Ma l'altra non credo. Dobbiamo sperare che vinca l'africano». Sembrava contenta, e nel bagliore esterno Will vide che il suo volto era pieno di gioia, di vita e di energia. «Ha rotto il coltello» disse Will. «Non io. Io lo volevo intero, per portarlo via. Sei stato tu a romperlo». Si sentì la voce affannata di Lyra: «Will?» mormorò. «C'è Will?» «Lyra!» esclamò lui, e le si inginocchiò accanto. Ama la stava aiutando a mettersi seduta. «Cosa succede?» domandò Lyra. «Dove siamo? Oh, Will, stavo facendo un sogno...» «Siamo in una grotta. Non muoverti troppo in fretta, o ti girerà la testa. Fa’ con calma. Raccogli le forze. Hai dormito per giorni e giorni». Le palpebre di Lyra erano ancora pesanti, e lei era assillata da profondi sbadigli, ma aveva un bisogno disperato di svegliarsi, e Will l'aiutò ad alzarsi, facendole appoggiare un braccio sulle sue spalle e sopportandone quasi tutto il peso. Ama guardava schiva perché, ora che la strana ragazzina era sveglia, se ne sentiva intimidita. Will inspirava l'odore del corpo addormentato di Lyra con profonda soddisfazione: era lì, era vera. Si sedettero su un masso. Lyra gli teneva la mano e si sfregava gli occhi. «Cosa succede, Will?» sussurrò. «Ama ha trovato una polvere per svegliarti» rispose lui con calma, e Lyra si volse verso la bambina, vedendola per la prima volta, e le mise una mano sulla spalla per ringraziarla. «Sono arrivato il più in fretta possibile» continuò Will, «ma ci sono anche dei soldati. Non so chi siano. Usciremo di qui al più presto». Fuori, il rumore e la confusione avevano raggiunto il culmine; un girottero era stato falciato dalla mitraglia di uno zeppelin mentre i fucilieri saltavano sulla cima dello strapiombo, ed era avvolto dalle fiamme che, oltre a uccidere l'equipaggio, impedivano agli altri girotteri di atterrare. Un altro zeppelin, intanto, aveva trovato una radura un po’ più in basso nella valle, e i balestrieri che ne erano sbarcati stavano ora correndo sul sentiero per dar manforte agli altri. La signora Coulter stava cercando di vedere il più possibile dall'ingresso della grotta, e adesso alzò la pistola tenendola con ambo le mani e prese accuratamente la mira prima di sparare. Will vide la vampata uscire dalla canna, ma non sentì niente tra le esplosioni e gli spari che venivano da fuori. “Se lo rifà” pensò, “le salto addosso e la stendo” e si voltò per dirlo a Balthamos, ma l'angelo non era al suo fianco. Invece, vide Will con sgomento, se ne stava accovacciato contro la parete della grotta, tremante e gemebondo. «Balthamos!» disse Will con irruenza. «Vieni qui, non possono farti del male! E tu devi aiutarci! Puoi combattere, lo sai, non sei un vile... e noi abbiamo bisogno di te...» Ma, prima che l'angelo potesse rispondere, accadde qualcos'altro. La signora Coulter lanciò un grido e si portò la mano alla caviglia, e contemporaneamente lo scimmiotto dorato ghermì qualcosa a mezz'aria, con un ringhio di gioia. Una voce – una voce femminile, ma per così dire minuta – uscì dalla cosa nella zampa dello scimmiotto. «Tialys! Tialys!» Era una donna minuscola, non più grande della mano di Lyra, e lo scimmiotto le stava già tirando con forza un braccio facendola urlare di dolore. Ama sapeva che il daimon non avrebbe smesso fino a quando non gliel'avesse strappato, ma Will si buttò in avanti non appena vide cadere la pistola dalla mano della signora Coulter. E prese l'arma... ma poi la signora Coulter s'immobilizzò, e Will si rese conto che era in atto uno strano stallo. Sia lo scimmiotto dorato sia la signora Coulter erano come paralizzati. La faccia della donna era contorta dal dolore e dalla rabbia, ma lei non osava muoversi perché sulla sua spalla c'era un omino che le premeva il calcagno contro il collo, aggrappandosi con le mani ai suoi capelli; e pur in preda allo stupore Will vide che su quel calcagno c'era uno sperone corneo luccicante, e capì che cosa aveva indotto la donna a gridare un momento prima. L'omino doveva averla punta alla caviglia. Ma ora l'omino non poteva più colpire la signora Coulter, dato il pericolo che correva la sua compagna nelle mani dello scimmiotto; e lo scimmiotto non poteva far del male a lei perché in tal caso l'omino avrebbe iniettato il veleno nella giugulare della signora Coulter. Nessuno poteva muoversi. Respirando profondamente e deglutendo per vincere il dolore, la signora Coulter voltò il viso inondato di lacrime verso Will e disse con calma: «Allora, signor Will, cosa dovremmo fare adesso, secondo lei?» Tredici Tialys e Salmakia CUPA, CUPA NOTTE SOPRA QUESTO DESERTO SPLENDENTE, FA’ CHE LA TUA LUNA SORGA MENTR'IO CHIUDO GLI OCCHI. WILLIAM BLAKE Con una sventola della mano che impugnava la pesante arma, Will colpì lo scimmiotto dorato facendolo cadere dal suo posatoio e stordendolo al punto che la signora Coulter gemette forte, mentre la zampa della scimmia allentava la presa quanto bastava perché la donnina ne sgusciasse via. In un attimo, costei balzò in piedi sui sassi, e l'omino si allontanò dalla signora Coulter, entrambi muovendosi con la rapidità di cavallette. I tre bambini non ebbero il tempo di stupirsi. L'omino era preoccupato: toccò teneramente la spalla e il braccio della compagna e la avvolse in una rapida stretta prima di rivolgersi a Will. «Tu! Ragazzino!» disse con una voce che, per quanto fievole, era bassa come quella di un uomo. «Hai il coltello?» «Certo che ce l'ho» rispose Will. Dal momento che non sapevano che era rotto, non sarebbe stato certo lui a dirglielo. «Tu e la ragazzina dovete seguirci. Chi è l'altra bambina?» «Ama, viene dal villaggio» rispose Will. «Dille di tornarci. E ora muoviamoci, prima che arrivino gli Svizzeri». Will non ebbe esitazioni. Quali che fossero le intenzioni di quei due, lui e Lyra potevano sempre passare dalla finestra che aveva aperto dietro il cespuglio sul sentiero sottostante. Aiutò dunque Lyra ad alzarsi, e guardò con curiosità le due figurine che balzavano in groppa a... cosa? Uccelli? No, libellule, lunghe quasi quanto il suo braccio, che avevano aspettato al buio. Si librarono verso l'ingresso della grotta, dove giaceva la signora Coulter. La donna era semitramortita dal dolore e intorpidita dalla puntura del Cavaliere, ma si alzò non appena le passarono accanto, urlando: «Lyra! Lyra, figlia mia, mia adorata! Lyra! Non andartene! No!» Lyra, angosciata, le rivolse un'occhiata, ma poi scavalcò il corpo della madre liberandosi dalla debole stretta della signora Coulter che l'aveva afferrata per una caviglia. Adesso la donna piangeva: Will vedeva le lacrime che le splendevano sulle guance. Rannicchiati accanto all'ingresso della grotta, i tre bambini aspettarono che vi fosse una breve pausa nella sparatoria, poi seguirono le libellule che si lanciarono sul sentiero. La luce era cambiata: oltre ai freddi fasci ambarici dei proiettori degli zeppelin, c'era il guizzo arancione delle fiamme. Will dette un'occhiata alle proprie spalle. In quei bagliori, la faccia della signora Coulter era una maschera tragica, e il suo daimon si aggrappava penosamente a lei, che si era inginocchiata aprendo le braccia al cielo e gemeva: «Lyra! Lyra adorata! Mio tesoro, mia bambina, mia unica! Oh, Lyra, Lyra, non andartene, non lasciarmi! Figlia mia adorata... mi stai straziando il cuore...» E un singhiozzo incontrollato ora squassava Lyra, perché dopotutto la signora Coulter era la sola madre che avesse, e Will vide una cascata di lacrime scorrere sulle sue guance. Ma lui doveva essere spietato. Tirò Lyra per la mano e, mentre i cavalieri di libellule sfrecciavano loro accanto per esortarli a correre, la trascinò a rompicollo e a testa bassa giù per il sentiero e lontano dalla grotta. Nella mano sinistra di Will, che ora sanguinava di nuovo per la botta inferta allo scimmiotto, c'era la pistola della signora Coulter. «Andate verso la cima dello strapiombo» disse l'omino sulla libellula, «e consegnatevi agli Africani. Non potete sperare di meglio». Memore degli speroni acuminati, Will non disse niente, anche se l'idea di obbedirgli non lo sfiorava nemmeno. C'era un solo luogo verso cui andare: la finestra dietro il cespuglio, sicché, a capo chino, Will corse più che poté, seguito da Lyra e Ama. «Alt!» C'era un uomo, anzi, tre uomini, che bloccavano la strada, in uniforme, uomini bianchi armati di balestre con daimon-canilupi: le Guardie Svizzere. «Iorek!» urlò subito Will. «Iorek Byrnison!» Sentì l'orso che si precipitava ringhiando poco lontano da lì, e sentì le urla e i lamenti dei malcapitati soldati che s'imbattevano in lui. Ma qualcun altro stava arrivando dal nulla per aiutarli: Balthamos, che con uno slancio disperato si frappose tra i bambini e i soldati. Gli uomini fecero un passo indietro, sgomenti, mentre quella specie di fantasma si materializzava di fronte a loro. Ma erano guerrieri addestrati, e un attimo dopo i loro daimon si scagliarono sull'angelo, le zanne snudate che lampeggiavano bianche al chiarore... e Balthamos arretrò: urlò di paura e di vergogna e batté in ritirata. Poi si librò in aria, agitando furiosamente le ali. Will guardò costernato la figura del suo amico e guida che spariva alla vista tra le cime degli alberi. Lyra osservava tutto con occhi ancora torpidi. Non erano passati più di due o tre secondi, ma sufficienti perché gli Svizzeri si raggruppassero; il loro capo stava puntando la balestra, e Will non aveva scelta: alzò la pistola serrando la mano destra sul calcio e tirò il grilletto, e lo sparo gli squassò le ossa, ma il proiettile trovò il cuore del soldato. L'uomo cadde come se fosse stato colpito dal calcio di un cavallo. Contemporaneamente le due piccole spie si scagliarono sugli altri soldati, balzando giù dalle libellule e addosso alle due vittime prima che Will potesse batter ciglio. La donna trovò un collo, l'uomo un polso, ed entrambi dettero una calcagnata all'indietro. Con un rantolo d'angoscia i due Svizzeri morirono all'istante, i loro daimon che svanivano con un gemito. Will scavalcò i cadaveri e Lyra lo seguì, correndo veloce con Pantalaimon che la tallonava in forma di gatto selvatico. “Dov'è Ama?” pensò Will, e nello stesso momento la vide deviare su un altro sentiero. Ormai è salva, pensò, e un momento dopo vide il pallido lucore della finestra dietro i cespugli fitti. Prese Lyra per un braccio e la spinse verso quella. Le loro facce erano piene di graffi, i loro indumenti strappati in più punti; si erano torti le caviglie su radici e sassi, ma trovarono la finestra e si precipitarono nell'altro mondo, sui sassi color bianco osso sotto il chiar di luna, dove soltanto lo stridere degli insetti colmava il silenzio profondo. E la prima cosa che fece Will fu reggersi la pancia e rigettare, vomitando a lungo in preda a un orrore mortale. Aveva ucciso due uomini, adesso, per non parlare del giovane nella Torre degli Angeli... Will non voleva. Il suo corpo si ribellava a quanto era stato costretto a fare dall'istinto, e il risultato era quell'angoscioso, acido vomito che lo piegava in due e che continuò fino a quando il suo cuore e il suo stomaco furono svuotati del tutto. Lyra, inerme, osservava poco lontana, cullando Pan e stringendolo al petto. Alla fine Will si riprese un poco e si guardò attorno. E subito vide che non erano soli in quel mondo, perché c'erano anche le piccole spie, con gli zaini posati accanto ai piedi. Le loro libellule si libravano sopra i sassi acchiappando al volo le falene. L'omino massaggiava la spalla della donna, ed entrambi guardavano i ragazzini con aria di rimprovero. I loro occhi erano così splendenti e i loro tratti così visibili che non c'erano dubbi circa i loro sentimenti, e Will sapeva che erano una coppia temibile, chiunque fossero. Disse a Lyra: «L'aletiometro è lì, nel mio zaino». «Oh, Will... speravo tanto che lo trovassi... cos'è successo? Hai trovato tuo padre? E il mio sogno, Will... roba da non credere, quante ne abbiamo passate, oh non oso nemmeno pensarci... E l'aletiometro è salvo! Sei riuscito a portartelo dietro intatto per tutta quella strada, per me...» Le parole le uscivano di bocca così in fretta che nemmeno lei si aspettava risposte. Girò e rigirò l'aletiometro tra le mani, le dita che accarezzavano quell'oro pesante e il cristallo liscio e le rotelle zigrinate che conoscevano così bene. Will pensò: “Ci dirà come riparare il coltello!” Ma prima disse: «Stai bene? Hai fame, sete?» «No... sì. Ma non molto. In ogni modo...» «Dobbiamo allontanarci dalla finestra» la interruppe Will. «Qualcuno potrebbe trovarla e passare». «Sì, è vero» disse lei, e cominciarono a risalire il pendio, Will portando lo zaino e Lyra, felice, il sacchettino in cui teneva l'aletiometro. Con la coda dell'occhio Will vide che le due piccole spie li seguivano, ma tenendosi a distanza e non costituendo una minaccia. In cima alla salita c'era una sporgenza che offriva uno stretto riparo, e loro si sedettero lì sotto, dopo aver controllato che non vi fossero serpenti, a dividere un po’ di frutta secca e l'acqua della borraccia di Will. Will disse in tono sommesso: «Il coltello si è rotto. Non so com'è successo. La signora Coulter ha fatto qualcosa, o detto qualcosa che mi ha costretto a pensare a mia madre e ha fatto sì che il coltello si torcesse o restasse imprigionato o... non so cos'è successo. Ma siamo nei guai se non lo ripariamo. Non voglio che quei due nanerottoli lo sappiano: finché continuano a credere che posso usare il coltello ho la situazione in pugno. Pensavo che potremmo interrogare l'aletiometro, forse, e...» «Sì!» esclamò subito Lyra. «Lo faccio». Un momento dopo aveva l'aureo strumento in mano e lo esponeva alla luce lunare per vederne distintamente il quadrante. Spingendosi i capelli dietro le orecchie, proprio come Will aveva visto fare a sua madre, cominciò a girare le rotelle con la familiarità ormai abituale, mentre Pantalaimon, ora in forma di topo, le sedeva in grembo. Lyra aveva appena cominciato che lanciò un gemito d'eccitazione e guardò Will con occhi splendenti, mentre l'ago si spostava. E l'ago non si era ancora fermato che Lyra tornò a guardare Will accigliata, fino a quando lo strumento si fermò. Lo mise via dicendo: «Iorek? È vicino, Will? Mi sembra di averti sentito chiamarlo, ma poi ho pensato che fosse soltanto un mio desiderio. C'è davvero?» «Sì. Può riparare il coltello? Lo ha detto l'aletiometro?» «Oh, lui può fare di tutto col metallo, Will! Non soltanto corazze... può anche fare aggeggini delicatissimi...» Gli parlò della scatoletta di latta che Iorek le aveva fatto per tenerci la mosca-spia. «Ma dov'è?» «Vicino. Sarebbe venuto quando l'ho chiamato, ma evidentemente stava lottando... E Balthamos! Oh, sarà così spaventato...» «Chi?» Will le spiegò brevemente, sentendosi arrossare le guance per la vergogna che doveva attanagliare l'angelo in quel momento. «Ma ti parlerò di lui più tardi» disse. «È così strano... Mi ha detto tantissime cose, e credo anche di averle capite...» Si passò le mani tra i capelli e si sfregò gli occhi. «Mi dirai tutto» replicò con fermezza Lyra. «Tutto quello che hai fatto da quando lei mi ha presa. Oh, Will, sanguini ancora? La tua povera mano...» «No. Mio padre me l'ha guarita. La ferita si è riaperta quando ho colpito lo scimmiotto dorato, ma ora sta meglio. Mi ha dato un unguento fatto da lui...» «Hai trovato tuo padre?» «Proprio così, sulla montagna, quella notte...» Lasciò che Lyra gli pulisse la ferita e ci mettesse sopra un po’ della pomata contenuta nella scatolina di corno, mentre lui le raccontava parte di quanto era successo: la lotta con lo sconosciuto, la rivelazione che aveva colto entrambi un attimo prima che la freccia della strega arrivasse a segno, il suo incontro con l'angelo, il viaggio fino alla grotta e l'incontro con Iorek. «Tutti questi avvenimenti... e io dormivo» disse Lyra incredula. «Sai, penso che lei sia stata buona con me, Will... Penso... Non credo che abbia mai voluto farmi del male... Ha fatto cose orrende, però...» Si sfregò gli occhi. «Oh, ma il mio sogno, Will... non posso dirti quanto era strano! Era come quando leggo l'aletiometro, e la chiarezza e la comprensione sono tali che non ne vedi il fondo, ma illuminano tutto il cammino. «Era... Ricordi che ti ho parlato del mio amico Roger, quello preso dagli Ingoiatori, che io ho cercato di liberare senza successo e che Lord Asriel ha ucciso? «Be’, l'ho visto. Nel mio sogno l'ho rivisto, solo che era morto, era uno spirito, e mi faceva cenni, mi chiamava, ma io non riuscivo a sentirlo. Non voleva che io morissi, no. Voleva parlare con me. «E... ero stata io a farlo finire lì, quando è stato ucciso a Svalbard, era colpa mia se era morto. E ripensavo a quando giocavamo insieme al Jordan College, Roger e io, sul tetto, in tutta la città, nei mercati e in riva al fiume e alle cave di argilla... Roger, io e gli altri... E sono andata a Bolvangar per riportarlo sano e salvo a casa, ma ho peggiorato le cose e basta, e se non gli chiedo perdono sarà una cosa brutta, sarà stato soltanto tempo sprecato. Devo farlo, capisci, Will? Devo andare nella terra della morte e trovarlo, e... chiedergli scusa. Non m'importa cosa succederà dopo. Poi potremo... Potrò... Ah, del dopo non m'importa». Will disse: «Quel posto dove stanno i morti... è un mondo come questo, come il mio o il tuo od ogni altro? È un mondo dove potrei entrare con il coltello?» Lei lo guardò, colpita da quell'idea. «Potresti domandarlo» continuò Will. «Fallo subito. Domanda dov'è e come ci si arriva». Lyra si chinò sull'aletiometro e le sue dita si mossero veloci. Un minuto dopo aveva la risposta. «Sì» disse, «ma è uno strano posto, Will... Stranissimo... Possiamo farlo davvero? Possiamo andare davvero nella terra della morte? Ma... con quale parte di noi? Se i daimon svaniscono quando moriamo... li ho visti... e i nostri corpi... be’, quelli finiscono nella tomba e si decompongono, no?» «Allora dev'esserci una terza parte. Una parte diversa». «Sai» disse Lyra, molto eccitata, «penso che sia vero! Perché io posso pensare al mio corpo e posso pensare al mio daimon... quindi deve esserci un'altra parte, quella pensante!» «Sì. Ed è lo spirito». Gli occhi di Lyra lampeggiarono. «Forse potremmo portar via lo spirito di Roger. Forse potremmo liberarlo». «Forse. Possiamo tentare». «Sì, lo faremo!» disse subito lei. «Andremo insieme! È proprio quello che faremo!» Ma se non avessero riparato il coltello, pensava Will, non avrebbero potuto fare un bel niente. Non appena si chiarì le idee e il suo stomaco si riassestò, Will si mise a sedere e chiamò le piccole spie. Erano affaccendate attorno a un apparecchietto, poco lontano da lì. «Chi siete?» domandò. «E da quale parte state?» L'uomo finì di fare ciò che stava facendo e chiuse una scatola di legno, una specie di custodia per violino non più grande di una noce. La donna rispose per prima. «Siamo gallivespiani» disse. «Io sono Lady Salmakia, e il mio compagno è il Cavalier Tialys. Siamo spie di Lord Asriel». Era in piedi su un sasso a tre o quattro passi da Will e Lyra, netta e lucente nel chiarore lunare. La sua vocina era assolutamente chiara e bassa, la sua espressione risoluta. Indossava una gonna ampia di qualche materiale argenteo e un top verde senza maniche, e i suoi piedi muniti di speroni erano nudi, come quelli dell'uomo. L'abito di quest'ultimo era degli stessi colori, ma lui aveva maniche lunghe e calzoni larghi che arrivavano a metà polpaccio. Entrambi davano un'impressione di forza, di competenza, di risolutezza, di fierezza. «Da quale mondo venite?» domandò Lyra. «Non ho mai visto gente come voi». «Il nostro mondo ha gli stessi problemi del vostro» disse Tialys. «Siamo proscritti. Il nostro capo Lord Roke ha avuto notizia della rivolta di Lord Asriel e ha garantito il nostro appoggio». «E cosa intendete fare di me?» «Portarti da tuo padre» rispose Lady Salmakia. «Lord Asriel ha inviato un esercito agli ordini di Re Ogunwe per liberare te e il ragazzino e portarvi entrambi alla sua fortezza. Siamo venuti qui in aiuto». «Ah, e se io non volessi andare da mio padre? Se io non mi fidassi di lui?» «Mi spiace sentirlo» disse Salmakia, «ma i nostri ordini sono questi: portarvi da lui». Lyra non poté trattenersi: rise sonoramente nel sentire che quei nanerottoli s'illudevano di poterle fare qualsiasi cosa. Ma fu un errore. Con uno scatto, la donnina afferrò Pantalaimon e, serrandone con forza il corpo di topo, gli sfiorò una zampa con la punta dello sperone. Lyra gemette: provava la stessa fitta sentita a Bolvangar, quando quell'uomo aveva catturato il suo daimon. Nessuno doveva toccare il daimon di un altro... era una profanazione. Ma poi vide che Will aveva agguantato l'omino con la mano destra, stringendogli forte le gambe perché non potesse usare gli speroni, e lo stava sollevando in aria. «Altro stallo» disse Lady Salmakia con calma. «Metti giù il Cavaliere, ragazzo». «Prima lasci andare il daimon di Lyra» intimò Will. «Non sono in vena di fare discussioni». Lyra si rese conto con un brivido che Will era assolutamente deciso a spiaccicare la testa del gallivespiano contro il masso. Ed entrambi i nanerottoli lo sapevano. Salmakia allontanò il piede dalla zampa di Pantalaimon, e subito esso si liberò dalla sua stretta trasformandosi in un gatto selvatico, soffiando con ferocia, il pelo ritto, la coda sferzante. I suoi denti snudati erano a un palmo di distanza dal volto di Salmakia, che lo fissava con la massima compostezza. Dopo un momento, il daimon si voltò e corse sul petto di Lyra, sotto forma di ermellino, e Will posò con cura Tialys sul masso accanto alla sua compagna. «Dovresti essere un po’ più rispettosa» disse il Cavaliere a Lyra. «Sei una ragazzina ingrata e arrogante, e più di un valoroso è caduto stasera per metterti in salvo. Faresti meglio a comportarti educatamente». «Sì» annuì lei, contrita. «Mi spiace, lo farò. Prometto». «Quanto a te...» continuò Tialys rivolgendosi a Will. Ma Will lo interruppe: «Quanto a me, non permetterò che mi si parli così, dunque non ci provi. Il rispetto non è a senso unico. Ora mi ascolti bene. Non siete voi a comandare qui, ma noi. Se volete rimanere e dare una mano, allora dovete fare quel che diciamo noi. Altrimenti, tornatevene subito da Lord Asriel. Su questo non si discute». Lyra vide la coppia che fremeva, ma Tialys stava guardando la mano di Will, posata sul fodero che portava alla cintura, e capì cosa stava pensando: finché aveva il coltello, Will era più forte di loro. Dunque per niente al mondo dovevano sapere che era rotto. «Molto bene» rispose il Cavaliere. «Vi aiuteremo, dal momento che il nostro compito è proprio questo. Ma voi dovete dirci cosa intendete fare». «Giusto» soggiunse Will. «Ve lo dirò. Torneremo nel mondo di Lyra non appena ci saremo riposati, e andremo in cerca di un nostro amico, un orso. Non è molto lontano da qui». «L'orso con l'armatura? Splendido» disse Salmakia. «Lo abbiamo visto combattere. Vi aiuteremo a far tutto. Ma poi dovrete venire con noi da Lord Asriel». «Sì» disse Lyra, mentendo spudoratamente, «oh, sì, poi verremo, sicuro». Pantalaimon si era calmato ed era incuriosito, sicché Lyra lasciò che si arrampicasse sulla sua spalla e si trasformasse. Diventò una libellula, grande come le due che svolazzavano in aria mentre loro parlavano, e si levò in volo per raggiungerle. «Quel veleno» disse Lyra rivolgendosi ai gallivespiani, «nei vostri speroni, intendo, è mortale? Perché avete punto mia madre, la signora Coulter, no? Morirà?» «Era soltanto una punturina» rispose Tialys. «Una dose intera l'avrebbe uccisa, sì, ma un graffio la farà sentire soltanto un po’ debole e fiacca per una mezza giornata». “E in preda a un dolore tremendo” pensava, ma non lo disse. «Devo parlare con Lyra in privato» interloquì Will. «Ci allontaneremo per un minuto soltanto». «Con il coltello» disse il Cavaliere, «puoi passare da un mondo all'altro, vero?» «Non si fida di me?» «No». «D'accordo, allora lo lascio qui. Se non ce l'ho, non posso usarlo». Si sganciò il fodero e lo posò sul masso, e poi lui e Lyra andarono a sedersi in un punto da cui potevano tener d'occhio i gallivespiani. Tialys guardava attentamente il manico del coltello ma non lo toccava. «Dovremo sopportarli per un po’» disse Will. «Non appena riparato il coltello, scapperemo». «Sono così veloci, Will» opinò lei. «E non avrebbero esitato a ucciderti». «Spero soltanto che Iorek possa ripararlo. Non mi ero reso conto di quanto ci fosse necessario». «Lo farà» disse Lyra, fiduciosa. Stava osservando Pantalaimon che volava rasoterra e sfrecciava in aria, ghermendo al volo piccole falene come aveva visto fare alle altre libellule. Non poteva allontanarsi quanto loro, ma era altrettanto veloce, e perfino con screziature più brillanti. Lyra alzò la mano e il daimon vi si posò sopra, le lunghe ali trasparenti che fremevano. «Pensi che possiamo fidarci di loro mentre dormiamo?» disse Will. «Sì. Sono feroci, ma credo che siano onesti». Tornarono al masso, e Will disse ai gallivespiani: «Ora mi metto a dormire. Partiremo domattina». Il Cavaliere annuì, e Will si raggomitolò e si addormentò immediatamente. Lyra gli sedette accanto, con Pantalaimon in forma di gatto che le scaldava il grembo. Era proprio fortunato, Will, che lei fosse sveglia e gli facesse la guardia! Era intrepido come nessuno al mondo, e lei lo ammirava oltre ogni dire, ma lui non sapeva mentire o tradire o barare, cose che per lei erano invece del tutto naturali, come respirare. Pensando a questo, Lyra si sentì virtuosa e appassionata, perché lei lo faceva per Will, non per se stessa. Aveva pensato di tornare a interrogare l'aletiometro, ma con sua grande sorpresa si sentì di colpo esausta come se fosse stata sveglia per tutto quel tempo in cui invece aveva dormito, e si sdraiò vicino a Will e chiuse gli occhi: soltanto un pisolino, disse a se stessa prima di addormentarsi di botto. Quattordici Sappi cos'è LAVORO SENZA GIOIA È IGNOBILE. LAVORO SENZA PENA È IGNOBILE. PENA SENZA LAVORO È IGNOBILE. GIOIA SENZA LAVORO È IGNOBILE. JOHN RUSKIN Will e Lyra dormirono tutta la notte e si svegliarono quando il sole colpì loro le palpebre. A dire il vero, si destarono pochi secondi l'uno dopo l'altra, e con lo stesso pensiero, ma quando si guardarono attorno videro il Cavalier Tialys che montava la guardia poco lontano. «Le truppe della Corte Concistoriale si sono ritirate» disse il gallivespiano. «La signora Coulter è in mano a Re Ogunwe e sta viaggiando verso Lord Asriel». «Come lo sa?» domandò Will, mettendosi seduto e rigido. «Ha attraversato la finestra?» «No. Comunichiamo grazie al magnetorisonatore. Ho riferito la nostra conversazione» disse Tialys a Lyra, «al mio comandante Lord Roke, che si è detto d'accordo: noi verremo con voi dall'orso e, dopo che lo avrete visto, voi seguirete noi. Dunque, siamo alleati, e noi intendiamo fare del nostro meglio per aiutarvi». «Bene» disse Will. «Allora, mangiamo insieme. Mangiate il nostro cibo?» «Sì, grazie» rispose Lady Salmakia. Will tirò fuori le ultime pesche secche e la pagnotta stantia di segale, tutto ciò che gli era rimasto, e lo divise con gli altri, anche se naturalmente le spie non ne presero molto. «Quanto all'acqua, sembra che non ce ne sia qui attorno, in questo mondo» riprese Will. «Dovremo aspettare fino a quando ripasseremo dalla finestra per poter bere qualcosa». «In tal caso, sarà bene non perder tempo» disse Lyra. Prima, però, prese l'aletiometro e domandò se nella valle c'era ancora pericolo. No giunse in risposta, tutti i soldati se ne sono andati, e i paesani sono nelle loro case; sicché si prepararono a partire. La finestra appariva strana nell'aria abbagliante del deserto, stagliata sul cespuglio in ombra: un rettangolo di vegetazione fitta e verde sospesa in aria come un dipinto. I gallivespiani vollero osservarla da vicino, e rimasero attoniti nello scoprire che da dietro era impossibile vederla, che la si scorgeva soltanto guardandola di lato. «Dovrò chiuderla non appena saremo passati» disse Will. Lyra si provò ad accostarne i lembi, ma le sue dita non riuscivano a trovarli; lo stesso accadde alle spie, nonostante le loro mani sottili. Soltanto Will riusciva a sentire con precisione dove fossero i bordi, e li chiuse abilmente e velocemente. «In quanti mondi puoi entrare con il coltello?» domandò Tialys. «In tanti quanti sono» rispose Will. «Nessuno potrebbe campare abbastanza per scoprirli tutti». Si mise in spalla lo zaino e si diresse verso il sentiero nel bosco. Le libellule si beavano di quell'aria fresca e umida, e saettavano come spilli attraverso i raggi del sole. Il movimento degli alberi sopra di loro era meno violento, e l'aria era fredda e ferma, sicché fu ancor più sconvolgente vedere i rottami contorti di un girottero appeso ai rami, con il cadavere del pilota africano legato alla cintura di sicurezza e per metà fuori dello sportello, e scoprire i resti carbonizzati dello zeppelin poco lontano... brandelli di indumenti fuligginosi, montanti e tubature anneriti, vetri rotti, e poi i cadaveri: tre uomini ridotti in cenere, gli arti contratti come se stessero ancora cercando di lottare. Ed erano soltanto quelli caduti accanto al sentiero. C'erano altri cadaveri e altri relitti sullo strapiombo e fra gli alberi al di sotto. Turbati e silenziosi, i due ragazzini attraversarono quel carnaio, mentre le spie sulle loro libellule si guardavano attorno più freddamente, avvezze alle battaglie, cercando di capire com'era andata e chi aveva subito le maggiori perdite. Quando raggiunsero la testata della valle, dove gli alberi si diradavano e cominciavano le cascate-arcobaleno, si fermarono a bere quell'acqua fredda come ghiaccio. «Spero che Ama stia bene» disse Will. «Non saremmo mai riusciti a portarti via, se lei non ti avesse svegliata. È andata apposta da un santone a prendere quella polverina». «Sta bene» disse Lyra. «Ho domandato all'aletiometro, stanotte. Però crede che siamo diavoli. Ha paura di noi. Probabilmente ora pensa che non avrebbe mai dovuto immischiarsi in questa faccenda, però è sana e salva». Si arrampicarono di fianco alla cascata e riempirono la borraccia di Will prima di tagliare per l'altopiano verso il crinale dove, secondo l'aletiometro di Lyra, si trovava Iorek. E poi affrontarono una giornata di lungo e difficile cammino: nessun problema per Will, ma un tormento per Lyra, i cui arti erano molli e deboli per il lungo sonno. Ma si sarebbe fatta strappare la lingua anziché dire quanto stesse male: zoppicante, labbra serrate, tremante, teneva il passo con Will senza pronunciare parola. Soltanto quando, a mezzogiorno, si sedettero, Lyra si concesse un piccolo gemito, e soltanto quando Will se ne fu andato in disparte per un bisogno. Lady Salmakia disse: «Riposa, non bisogna vergognarsi di essere stanchi». «Ma io non voglio deludere Will! Non voglio che pensi che sono debole e che gli rallento la marcia». «Questa è l'ultima cosa che pensa». «Lei non lo conosce» disse con durezza Lyra. «Non lo conosce più di quanto non conosca me». «Conosco l'impertinenza, quando la sento» disse con calma Lady Salmakia. «Ora fa’ come ti ho detto e riposa. Serba le tue energie per la marcia». Lyra si sentì insorgere, ma gli speroni di Salmakia lampeggiavano nella luce solare, sicché non replicò. Il suo compagno stava aprendo la cassetta del magnetorisonatore, e Lyra – la curiosità che la vinceva sul risentimento – si mise a osservare quel che faceva. Lo strumento aveva l'aspetto di una matita di pietra opaca nerastra che poggiava su un supporto di legno, e il Cavaliere la sfiorava con un archetto, come un violinista, a un'estremità, mentre premeva le dita in vari punti della sua lunghezza. I punti non erano segnati e sembrava che li toccasse a caso, ma dall'intensità della sua espressione e dalla scioltezza dei suoi movimenti, Lyra capì che quell'operazione richiedeva lo stesso impegno e la stessa abilità della lettura dell'aletiometro. Dopo alcuni minuti la spia mise via l'archetto e prese delle cuffie con auricolari non più grossi dell'unghia del mignolo di Lyra, e avvolse un capo del filo a uno spinotto all'estremità della barra di pietra, facendo poi correre lungo di essa l'altro capo fino ad avvolgerlo sullo spinotto all'estremità opposta. Regolando i due spinotti e la tensione del filo che li univa, poteva evidentemente ascoltare le risposte ai suoi messaggi. «Come funziona?» domandò Lyra quando lui ebbe finito. Tialys la squadrò come per valutare se il suo interesse fosse autentico e poi disse: «I vostri scienziati, che chiamate teologi sperimentali, dovrebbero conoscere l'esistenza di qualcosa noto come legame quantico. Esso fa sì che due particelle possano esistere soltanto se hanno delle proprietà in comune, in modo tale che qualunque cosa succede all'una succede anche all'altra nello stesso istante, indipendentemente dalla distanza che le separa. Be’, nel nostro mondo si è trovato il modo di usare un comune pezzo di magnetite e di collegarne tutte le particelle, poi di spezzarlo a metà in modo che le due parti possano entrare in risonanza. L'equivalente del mio strumento si trova presso Lord Roke, il nostro comandante. Quando aziono il mio con l'archetto, l'altro ne riproduce esattamente i suoni, e ciò ci permette di comunicare». Mise via tutto e disse qualcosa alla collega. Lei lo raggiunse e i due si ritirarono in disparte, parlottando a voce troppo bassa perché Lyra potesse sentire, anche se Pantalaimon si era trasformato in gufo e tendeva le orecchie enormi nella loro direzione. Di lì a poco Will tornò e tutti ripartirono, a passo sempre più lento via via che la giornata trascorreva e il sentiero diventava più scosceso e il fronte della neve più vicino. Riposarono ancora una volta sul fianco della valle perché anche Will si era accorto che Lyra non ce la faceva quasi più: zoppicava malamente e aveva la faccia grigia. «Fammi vedere i piedi» le disse. «Se hai delle vesciche, ci metterò sopra un po’ di unguento». Le vesciche c'erano e Lyra, chiudendo gli occhi e stringendo i denti, lasciò che Will ci spalmasse sopra un po’ di pomata di muschio sanguigno. Intanto il Cavaliere si dava da fare con il magnetorisonatore, e pochi minuti dopo disse: «Ho comunicato la nostra posizione a Lord Roke, che manderà un girottero a prenderci non appena avrete parlato con il vostro amico». Will annuì. Lyra non gli badò e poco dopo si mise seduta, esausta, e si infilò calze e scarpe; e il drappello riprese ancora una volta il cammino. Un'altra ora e la maggior parte della valle era in ombra, e Will si domandava se sarebbero riusciti a trovare un riparo prima del cader della notte, ma poi Lyra lanciò un grido di sollievo e di gioia. «Iorek! Iorek!» Lo aveva visto prima di Will. Il re orso era immobile poco lontano, il manto bianco indistinto contro una macchia di neve, ma quando la voce di Lyra echeggiò Iorek volse il capo, lo alzò a fiutare l'aria, e si precipitò giù dal fianco della montagna per andar loro incontro. Ignorando Will, lasciò che Lyra gli si buttasse al collo e seppellisse il volto nella sua pelliccia, ed emise grugniti così bassi che Will sentì le vibrazioni sotto i piedi; ma Lyra li ascoltava con piacere, e subito dimenticò vesciche e stanchezza. «Oh, Iorek, caro, sono così contenta di incontrarti! Pensavo di non rivederti mai più... dopo Svalbard... e tutte le cose che sono successe... il signor Scoresby sta bene? E il tuo regno? Sei qui da solo?» Le piccole spie erano sparite; in ogni caso, sembrava che fossero soltanto loro tre su quel fianco di montagna che si oscurava, il bambino, la bambina e il grande orso bianco. Come se non avesse mai desiderato altro, Lyra saltò in groppa a Iorek che le offriva il dorso e che partì fiero e felice come la sua piccola amica portandola per l'ultimo tratto di strada fino alla sua grotta. Will, assorto, non ascoltava la conversazione fra Lyra e Iorek, anche se a un certo punto sentì un gemito di sgomento e lei che diceva: «Il signor Scoresby... oh no! Oh, è terribile! Proprio morto? Sei sicuro, Iorek?» «La strega mi ha detto che era andato a cercare l'uomo chiamato Grumman» disse l'orso. Will tendeva l'orecchio, adesso, perché Baruch e Balthamos gli avevano detto qualcosa in proposito. «Cos'è successo? Chi lo ha ucciso?» stava domandando Lyra con voce tremula. «È morto combattendo. Ha tenuto a bada un'intera compagnia di Moscoviti mentre l'uomo si metteva in salvo. Ho trovato il suo cadavere. È morto da coraggioso. Lo vendicherò». Lyra stava piangendo a dirotto, e Will non sapeva cosa dire, dal momento che quello sconosciuto era morto per salvare suo padre, e Lyra e l'orso lo avevano entrambi conosciuto e amato, e lui no. Poco dopo Iorek deviò e puntò verso l'ingresso di una grotta, scurissima sullo sfondo di neve. Will non sapeva dove fossero le spie, ma era assolutamente certo che non potevano essere lontane. Voleva parlare con calma a Lyra, ma non prima di aver visto i gallivespiani ed essersi accertato che non stessero origliando. Posò lo zaino all'ingresso della grotta e si sedette stancamente. Dietro di lui l'orso stava accendendo un fuoco, e Lyra guardava, curiosa nonostante l'angoscia. Iorek teneva nella zampa sinistra un sasso che doveva contenere minerale di ferro e lo batté non più di due o tre volte su un altro sasso simile posato a terra. Ogni volta ne scaturiva una serie di scintille che andavano a finire con precisione dove le dirigeva Iorek: su un mucchietto di ramoscelli spezzati e di erba secca. Di lì a poco l'esca era incendiata e Iorek vi posò sopra con calma un ciocco, poi un altro e un altro ancora fino a quando il fuoco divampò. I ragazzini se lo godevano, perché adesso l'aria era molto fredda, e poi venne qualcosa che era ancora meglio: una coscia di capra, probabilmente. Iorek mangiava la carne cruda, naturalmente, ma Will infilzò quella destinata a loro su uno stecco appuntito e la mise ad abbrustolire sul fuoco. «È facile cacciare in queste montagne, Iorek?» domandò Lyra. «No. La mia gente non può vivere qui. Mi sbagliavo, ma è stata una fortuna, dal momento che vi ho trovati. Quali sono i vostri piani, adesso?» Will si guardò attorno. Erano seduti vicini al fuoco, e il bagliore chiazzava di giallo e arancione la pelliccia del re orso. Will non vedeva traccia delle spie, ma c'era poco da fare: doveva domandare. «Re Iorek» cominciò, «il mio coltello è rotto...» e poi guardò alle spalle dell'orso e disse: «No, aspetta». Puntò il dito verso la parete della grotta. «Se state ascoltando» continuò a voce più alta, «venite fuori e fatelo apertamente. Non spiateci». Lyra e Iorek Byrnison si voltarono per vedere a chi stava parlando. L'omino uscì dal buio ed entrò con calma nel cerchio di luce, sedendosi su una sporgenza di roccia più alta della testa dei bambini. Iorek grugnì. «Non ha chiesto a Iorek Byrnison il permesso di entrare nella sua grotta» disse Will. «E lui è un re, mentre lei è soltanto una spia. Dovrebbe mostrarsi più rispettoso». Lyra si entusiasmò a quelle parole. Guardò Will deliziata e lo vide fiero e sprezzante. Ma il volto del Cavaliere, quando fissò Will, era imbronciato. «Ci siamo fidati di voi» disse. «È stato disonorevole ingannarci». Will si alzò. “Il suo daimon” pensò Lyra, “dovrebbe avere forma di tigre” e si ritrasse un poco al pensiero della ferocia che avrebbe mostrato il grosso animale. «Se vi abbiamo ingannati, è perché era necessario» disse Will. «Avreste accettato di venire qui, se aveste saputo che il coltello era rotto? No, naturalmente. Avreste usato il vostro veleno per farci perdere conoscenza, poi avreste chiesto aiuto e ci avreste rapiti e portati da Lord Asriel. Così abbiamo dovuto imbrogliarvi, Tialys, e voi dovete rassegnarvi all'idea». Iorek Byrnison domandò: «Chi è?» «Spie» rispose Will. «Mandate da Lord Asriel. Ieri ci hanno aiutati a fuggire, ma se fossero dalla nostra parte non dovrebbero nascondersi e origliare. Dal momento che lo fanno, dovrebbero essere le ultime persone al mondo a parlare di disonore». La ferocia negli occhi della spia era tale da far pensare che fosse pronto a saltare addosso allo stesso Iorek, per non parlare del disarmato Will, ma Tialys era in torto e lo sapeva. Le sole cose che poté fare furono inchinarsi e scusarsi. «Sua Maestà» disse a Iorek, che subito grugnì. Gli occhi del Cavaliere mandavano lampi di odio a Will, e di sfida e monito a Lyra, e di freddo e cauto rispetto a Iorek. La nitidezza dei suoi tratti rendeva tutte le sue espressioni vivide e chiare, come se fosse investito da una luce. Accanto a lui, Lady Salmakia stava emergendo dal buio e, ignorando del tutto i ragazzini, fece una riverenza all'orso. «Ci perdoni» disse a Iorek. «L'abitudine a nascondersi è dura a morire, e il mio compagno, il Cavalier Tialys, e io, Lady Salmakia, siamo vissuti così a lungo tra i nostri nemici che soltanto per mera abitudine abbiamo trascurato di trattarla con la dovuta cortesia. Stiamo accompagnando i bambini affinché arrivino sani e salvi sotto la custodia di Lord Asriel. Non abbiamo altri fini, e sicuramente nessuna cattiva intenzione nei suoi confronti, Re Iorek Byrnison». Se Iorek si domandava come quegli esserini potessero mai fargli del male, non lo dette a vedere; oltre al fatto che la sua espressione era naturalmente difficile da interpretare, anche lui sapeva essere cortese, e quella signora aveva parlato in modo amabile. «Venite accanto al fuoco» disse. «C'è cibo in abbondanza, se avete fame. Will, avevi cominciato a parlare del coltello...» «Sì» annuì Will, «e pensavo che non potesse mai succedere, invece si è rotto. E l'aletiometro ha detto a Lyra che tu puoi ripararlo. Avevo intenzione di chiedertelo meno brutalmente, ma tant'è: puoi ripararlo, Iorek?» «Fa’ vedere». Will trasse tutti i frammenti dal fodero e li posò sul suolo di pietra, accostandoli con cura per ricomporre la lama e controllare che non ne mancassero. Lyra alzò un rametto incendiato e, a quella luce, Iorek si chinò per guardare ogni singolo pezzo da vicino, toccandolo delicatamente con gli unghioni massicci e alzandolo per girarlo e rigirarlo e studiare la rottura. Will si meravigliò dell'agilità di quegli immensi artigli neri. Poi Iorek raddrizzò il busto, la testa che si ergeva nel buio. «Sì» disse, limitandosi a rispondere alla domanda senza aggiungere altro. Lyra, capendo le sue intenzioni, intervenne: «Ah, ma lo farai, Iorek? Non immagini quanto sia importante... se non riusciamo a ripararlo, allora siamo in guai grossi, e non soltanto noi...» «Non mi piace questo coltello» disse Iorek. «Mi spaventa ciò che può fare. Non ho mai visto cosa altrettanto pericolosa. Le macchine da guerra più micidiali sono giocattoli in confronto a questo coltello; il danno che può fare è incommensurabile. Sarebbe infinitamente meglio se non fosse mai stato costruito». «Ma con questo...» cominciò Will. Iorek non lo lasciò finire e continuò: «Con questo si possono fare strane cose. Ciò che non sai è quello che il coltello fa di per sé. Le tue intenzioni possono essere buone. Ma anche il coltello ha le sue intenzioni». «Com'è possibile?» domandò Will. «Le intenzioni di un utensile sono ciò che fa. Un martello intende percuotere, una morsa intende serrare, una leva intende alzare. Sono ciò per cui sono stati fatti. Ma a volte un utensile può avere usi diversi da quelli che conosciamo. A volte, facendo ciò che tu intendi, fai anche ciò che intende il coltello, senza saperlo. Riesci a vedere i bordi più affilati di questo coltello?» «No» disse Will, ed era vero: i bordi si assottigliavano al punto che l'occhio non li distingueva più. «Dunque, come puoi sapere tutto ciò che fa?» «Non posso. Ma devo usarlo comunque, e fare il possibile perché il bene trionfi. Se non facessi niente, sarei più che inutile. Sarei colpevole». Lyra seguiva tutto attentamente e, vedendo Iorek ancora riluttante, disse: «Iorek, tu sai quanto siano malvagi quelli di Bolvangar. Se non vinciamo noi, potranno continuare a fare quel genere di cose per sempre. E inoltre, se non avessimo noi il coltello, potrebbero impadronirsene loro. Non sapevamo della sua esistenza quando ti ho conosciuto, Iorek, né noi né altri, ma ora che ne siamo al corrente, dobbiamo usarlo... semplicemente, non possiamo non farlo. Sarebbe debolezza, e sarebbe anche un errore, sarebbe proprio come metterlo nelle loro mani e dire: usatelo pure, non ve lo impediremo. D'accordo, non sappiamo cosa fa, ma posso chiederlo all'aletiometro, no? Così sapremo. E allora potremo pensarci su avendo le idee più chiare, anziché limitarci a fare supposizioni e ad avere paura». Will non intendeva parlare della sua motivazione più profonda: se il coltello non fosse stato riparato, lui non sarebbe mai tornato a casa, non avrebbe più rivisto sua madre; lei non avrebbe mai saputo cos'era successo, avrebbe pensato di essere stata abbandonata da lui come da suo padre. Il coltello era stato il diretto responsabile di entrambe le defezioni. Doveva usarlo per tornare da lei, o non se lo sarebbe mai perdonato. Iorek Byrnison tacque per lungo tempo, ma volse la testa per guardare il buio esterno. Poi si alzò lentamente e andò all'ingresso della grotta, e guardò le stelle: alcune erano quelle che già conosceva dal Nord, altre gli erano estranee. Dietro di lui, Lyra girava la carne sul fuoco, e Will si guardava le ferite per controllare se stavano guarendo. Tialys e Salmakia sedevano silenziosi sulla sporgenza di roccia. Poi Iorek si voltò. «Molto bene, lo farò a una condizione» disse. «Anche se sento che è uno sbaglio. Il mio popolo non ha divinità, spiriti o daimon. Viviamo e moriamo e tanto basta. Le questioni umane ci portano soltanto dolori e confusione, ma abbiamo un linguaggio e facciamo guerra e usiamo utensili; forse dovremmo prendere partito. Ma la piena conoscenza è preferibile a una mezza conoscenza. Lyra, leggi il tuo strumento. Sappi cos'è che stai chiedendo. Se poi lo vorrai ancora, riparerò il coltello». Subito Lyra prese l'aletiometro e si accostò al fuoco per vedere bene il quadrante. La lettura le richiese più tempo del solito, e quando sbatté le palpebre sospirando e uscì dallo stato di trance, il suo viso era agitato. «Non mi è mai sembrato così confuso» disse. «Ha detto moltissime cose. Penso di averne capito il senso. Penso. Per prima cosa ha parlato di equilibrio. Ha detto che il coltello può essere nocivo e può essere buono, ma che si tratta di un tipo di equilibrio così esile, così delicato, che il minimo pensiero o desiderio può farlo propendere da una parte o dall'altra... E si riferiva a te, Will, ai tuoi pensieri e desideri, solo che non ha detto quale dovrebbe essere un buon pensiero o un pensiero cattivo. «Poi... ha detto sì» continuò con occhi che dardeggiavano in direzione delle spie. «Ha detto sì, di farlo, di riparare il coltello». Iorek la guardò fisso e poi annuì. Tialys e Salmakia scesero dalla sporgenza di roccia per osservare più da vicino, e Lyra disse: «Hai bisogno di altra legna, Iorek? Will e io possiamo andare a procurartene». Will capì le sue intenzioni: lontano dalle spie, avrebbero potuto parlare. Iorek disse: «Sotto il primo sperone roccioso sul sentiero c'è una macchia di legno resinoso. Prendetene più che potete». Lyra si alzò subito in piedi e Will la seguì. La luna splendeva, il sentiero era una serie di impronte attenuate sulla neve, l'aria era sferzante e gelida. Entrambi si sentivano vispi, pieni di speranza e di vita. Non parlarono fino a quando non furono ben lontani dalla grotta. «Cos'altro ha detto?» domandò Will. «Ha detto alcune cose che non ho capito e ancora non capisco: che il coltello può significare la morte della Polvere, ma anche che è il solo mezzo per garantirne la sopravvivenza. Non l'ho capito, Will. Poi ha detto ancora che è pericoloso, continuava a ripeterlo. Ha detto che se noi... lo sai... a cosa mi riferisco». «Se andiamo nel mondo della morte...» «Sì... se lo facciamo... ha detto che potremmo non tornarne mai, Will. Che potremmo non sopravvivere». Will non fece commenti, e i due ripresero a camminare ora con più calma, cercando la macchia di cui aveva parlato Iorek, in silenzio, pensando a ciò che si accingevano a fare. «Dobbiamo farlo, però» disse Will. «Non ti pare?» «Non lo so». «Voglio dire: ora sappiamo. Tu devi parlare con Roger e io devo parlare con mio padre. Dobbiamo, adesso». «Ho paura» disse Lyra. Will sapeva che non lo avrebbe mai ammesso davanti a un altro che non fosse lui. «Ha detto cosa potrebbe succedere se non lo facciamo?» domandò. «Soltanto il vuoto. Il niente. Proprio non lo capisco, Will. Però penso che volesse dirci che, seppur pericoloso, dobbiamo comunque provarci e liberare Roger. Ma non sarà come quando l'ho liberato a Bolvangar, e non sapevo cosa stavo facendo, davvero, sono semplicemente partita e ho avuto fortuna. Insomma, c'era molta altra gente a dare una mano, i gyziani, le streghe. Là non ci sarà nessuno ad aiutarci. E vedo... nel sogno vedevo... Il posto era... Era ben peggio che a Bolvangar. Ecco perché ho paura». «Quel che fa paura a me» disse Will dopo un minuto, senza guardare Lyra, «è restare intrappolato da qualche parte e non rivedere più mia madre». Dal nulla gli giunse un ricordo: lui era molto giovane, prima che cominciassero i disturbi di sua madre, e stava male. Gli sembrava di ricordare che per tutta la notte sua madre era rimasta seduta accanto a lui al buio, a cantargli ninnenanne, a raccontargli favole, e lui sapeva di essere al sicuro, finché sentiva il dolce suono di quella voce. Ora, non poteva abbandonarla. Non poteva! Si sarebbe occupato di lei per tutta la vita, se fosse stato necessario. E, come se sapesse a cosa stava pensando, Lyra disse con ardore: «Sì, è vero, sarebbe terribile... Sai, con mia madre, non mi ero resa conto... È vero che sono cresciuta da sola; non ricordo mai d'essere stata cullata o abbracciata, per quel che rammento ero sempre sola con Pan... Nemmeno la signora Lonsdale lo ha mai fatto; lei era la governante del Jordan College, e si limitava a badare che fossi pulita, nient'altro, e, oh, l'educazione... Ma nella grotta, Will, ho sentito veramente... oh, è strano, so che ha fatto delle cose orribili, ma mi sono proprio resa conto che mi voleva bene e si occupava di me... Deve aver pensato che stessi per morire, dal momento che dormivo sempre... ma non ha smesso un momento di occuparsi di me. Ricordo di essermi svegliata un paio di volte e lei mi stava tenendo tra le braccia... Lo ricordo bene, ne sono sicura... È quello che avrei fatto io al suo posto, se avessi avuto un figlio...» Dunque Lyra non sapeva perché dormiva sempre, pensò Will. Doveva dirglielo, e rovinarle quel ricordo, anche se era falso? No, ovviamente non doveva. «È quella la macchia?» disse Lyra. Il chiarore lunare era tale da rendere visibile ogni singola foglia. Will strappò un ramoscello, e l'odore di resina di pino gli restò a lungo sulle dita. «E non diremo niente a quelle piccole spie» aggiunse Lyra. Si riempirono le braccia di legna e la trasportarono alla grotta. Quindici La forgia MENTRE CAMMINAVO TRA I FUOCHI DELL'INFERNO, DELIZIATO DAI GODIMENTI DEL GENIO... WILLIAM BLAKE In quel momento, i gallivespiani stavano parlando proprio dello stesso argomento. Avendo stipulato una pace ambigua con Iorek Byrnison, tornarono ad appollaiarsi sulla sporgenza di roccia per non essere d'impaccio e, quando un crepitio di fiamme si levò e lo scoppiettio e il ruggito del fuoco colmarono l'aria, Tialys disse: «Non dobbiamo mai mollarlo. Non appena il coltello sarà riparato, dobbiamo seguirlo come un'ombra». «È molto vigile. Controlla sempre dove siamo» disse Salmakia. «La bambina è più fiduciosa. Penso che riusciremmo a convincerla. È ingenua, e s'infatua facilmente. Potremmo raggirarla. Credo che dovremmo fare proprio così, Tialys». «Ma lui ha il coltello. È il solo che può usarlo». «Non andrà mai da nessuna parte senza di lei». «Ma la ragazzina deve seguirlo, dal momento che lui ha il coltello. E ritengo che, non appena il coltello sarà di nuovo integro, lo useranno per sgattaiolare in un altro mondo e piantarci in asso. Non hai visto come l'ha interrotta, quando lei stava per rivelare qualcosa? Hanno in mente progetti, e molto diversi dai nostri». «Vedremo. Però hai ragione, Tialys. Dobbiamo stare alle calcagna del ragazzino a ogni costo». Entrambi osservarono con scetticismo Iorek Byrnison che disponeva l'attrezzatura nella sua officina improvvisata. I robusti operai degli arsenali sotto la fortezza di Lord Asriel, con i loro altoforni e laminatoi, con le forge ambariche e le presse idrauliche, avrebbero riso nel vedere quel focherello, il martello di pietra, l'incudine costituita da un pezzo della corazza di Iorek. Nondimeno l'orso non aveva sottovalutato la portata del suo compito, e nella sicurezza dei suoi movimenti le piccole spie cominciarono a vedere una certa abilità che attenuò il loro dileggio. Quando Lyra e Will entrarono con la legna, Iorek li guidò nel disporla con cura sul fuoco. Osservava ogni ramo girandolo e rigirandolo tra le zampe, e poi diceva a Lyra o a Will di posarlo con questa o quella angolatura, o di romperne un pezzo e metterlo separatamente sul bordo. Ne risultò un fuoco di straordinaria potenza, con tutta l'energia concentrata su un lato. Poco dopo, il caldo nella grotta era intensissimo. Iorek continuava ad alimentare il fuoco, e fece fare ai ragazzini altri due viaggi giù per il sentiero per essere certo che ci fosse combustibile a sufficienza per l'intera operazione. Poi l'orso voltò un sasso al suolo e disse a Lyra di trovarne altri dello stesso tipo. Spiegò che quelle pietre, una volta scaldate, sprigionavano un gas che avrebbe avvolto la lama sottraendole l'aria, perché se il metallo caldo entra in contatto con l'aria e l'assorbe s'indebolisce. Lyra cominciò a cercare e, con l'aiuto degli occhi di gufo di Pantalaimon, di lì a poco ebbe in mano una dozzina di quelle pietre. Iorek le disse come doveva disporle, e dove, e le mostrò con precisione come avrebbe dovuto smuovere l'aria con un folto ramo in modo che il gas si riversasse sul pezzo in lavorazione. A Will fu affidato il compito di curare il fuoco, e Iorek perse alcuni minuti a istruirlo e ad assicurarsi che capisse i principi che avrebbe sfruttato. Molto dipendeva dalla disposizione dei legni, e Iorek non avrebbe potuto fermarsi per correggerlo: Will doveva capire e poi eseguire con precisione. Inoltre non doveva aspettarsi che, una volta riparato, il coltello tornasse esattamente come prima della rottura. Sarebbe stato più corto, perché ogni frammento della lama doveva essere sovrapposto di poco all'altro in modo che si saldassero; e la superficie si sarebbe brunita, la lama avrebbe perso parte della lucentezza; e ovviamente il manico si sarebbe bruciato. Ma la lama sarebbe stata tagliente come prima e avrebbe fatto il suo lavoro. Così Will sorvegliava con occhi lacrimanti le fiamme che ruggivano lungo i tronchetti resinosi, e con le mani bruciacchiate sistemava ogni nuovo pezzo di legna in modo che il calore si concentrasse dove voleva Iorek. Quanto all'orso, dopo averne scartati altri che non erano del giusto peso, stava sagomando e martellando un sasso grosso come un pugno. Con mazzate possenti gli dava forma e lo levigava, mentre l'odor di cordite della pietra frantumata si univa a quello del fumo già presente nelle narici delle due spie che scrutavano dall'alto. Anche Pantalaimon si dava da fare: si era trasformato in un corvo per poter battere le ali e ventilare il fuoco. Alla fine il martello ebbe la forma che soddisfaceva Iorek e l'orso mise i primi due pezzi della lama sottile tra i legni che divampavano dove il calore era più intenso, e disse a Lyra di cominciare a spingervi sopra il grisù sprigionato dalle pietre. L'orso scrutava, il muso lungo e bianco reso spettrale dai bagliori, e Will vide che la superficie del metallo cominciava ad arrossarsi per poi passare al giallo e al bianco. Iorek guardava attentamente, la zampa alzata e pronta ad afferrare i frammenti. Dopo poco il metallo cambiò di nuovo e la superficie diventò lucente e brillante, sprigionando scintille del tutto simili a quelle che schizzavano dal fuoco. Poi Iorek si mosse. La zampa destra scattò e prese prima un pezzo e poi l'altro, tenendoli tra le punte dei possenti artigli e posandoli sull'incudine costituita dalla parte posteriore della sua corazza. Will sentiva l'odore degli unghioni che bruciavano, ma sembrava che Iorek non vi badasse; era intento a sovrapporre con velocità incredibile e alla giusta angolatura i pezzi da saldare; poi alzò la zampa sinistra e colpì con il martello di sasso. La punta del coltello sussultò sul suolo roccioso per la potentissima mazzata. Will pensava che tutto il resto della sua vita dipendeva da cosa sarebbe successo a quel triangolino di metallo, a quella punta che scovava i varchi all'interno degli atomi, e tremava in ogni fibra del corpo, avvertendo ogni singolo guizzo di fiamma e l'allentarsi di ogni atomo nella struttura del metallo. Prima di cominciare, si era detto che soltanto una fornace in piena regola e un'attrezzatura di prim'ordine avrebbero potuto avere qualche effetto su quella lama, ma adesso si rendeva conto che l'attrezzatura di prim'ordine era proprio quella, e che l'arte di Iorek aveva costruito la miglior fornace che si potesse desiderare. L'orso ruggì sovrastando il fragore: «Tienili uniti con la mente! Anche tu devi forgiarli! È compito tuo quanto mio!» Will si sentiva squassare in tutta la persona dai colpi del martello di pietra nel pugno dell'orso. Il pezzo successivo della lama, intanto, si stava scaldando, e il ramo frondoso di Lyra vi spingeva sopra il gas per impedire all'aria di intaccarlo. Will percepiva tutto, e sentiva gli atomi del metallo che si univano lungo la frattura, dando luogo a nuove cristallizzazioni e rafforzandosi sempre più nell'invisibile trama fino a quando la saldatura fu completa. «Il bordo!» ruggì Iorek. «Allinea il bordo!» Intendeva con la mente, e Will eseguì all'istante, sentendo le minuscole dentellature e poi i minuscoli raccordi mentre i bordi si allineavano perfettamente. Fatta la saldatura, Iorek passò al pezzo successivo. «Un'altra pietra!» disse a Lyra, che buttò la prima e ne mise subito a scaldare una seconda. Will controllò l'alimentazione del fuoco e spezzò un ramo a metà per orientare meglio le fiamme, e Iorek riprese ad azionare il martello. Il ragazzino capiva che il suo compito si complicava, perché ora doveva far collimare perfettamente il nuovo frammento con i due precedenti, e capiva che soltanto facendolo con il massimo scrupolo poteva aiutare Iorek a riparare il coltello. Il lavoro continuò. Will non aveva idea di quanto tempo occorresse; da parte sua, Lyra si sentiva dolere le braccia, le lacrimavano gli occhi, aveva la pelle arrossata e bruciacchiata, e le facevano male tutte le ossa per la stanchezza, ma continuò a disporre le pietre come le aveva indicato Iorek, e l'esausto Pantalaimon non smetteva un momento di sbattere le ali sopra le fiamme. Quando si arrivò all'ultimo pezzo, Will aveva un cerchio alla testa ed era così provato dallo sforzo mentale che quasi non riusciva ad alzare un nuovo legno da porre sul fuoco. Doveva dirigere col pensiero ogni connessione, o il coltello si sarebbe disfatto; e quando si giunse alla più complessa, l'ultima, che doveva fissare il coltello quasi ricomposto a ciò che restava del manico... se non fosse riuscito a saldarlo con piena coscienza agli altri, allora il coltello sarebbe tornato in pezzi come se Iorek non avesse mai cominciato la sua opera. Anche l'orso se ne rendeva conto, e si fermò un momento prima di iniziare a scaldare l'ultimo pezzo. Guardò Will, e nei suoi occhi il ragazzino non scorse niente, nessuna espressione, soltanto lo splendore di un nero senza fondo. Comunque, capì: quello era lavorare, e lavorare duramente; ma entrambi erano all'altezza del compito. Tanto bastò a Will, che tornò a pensare al fuoco distogliendo la mente dall'estremità rotta dell'impugnatura e facendosi forza per affrontare l'ultima parte dell'impresa, la più difficile. Così lui e Iorek e Lyra forgiarono insieme il coltello, e Will non sapeva quanto tempo fosse occorso per l'ultima saldatura, ma quando Iorek ebbe dato il colpo finale e lui percepì l'assestamento definitivo degli atomi lungo la frattura, si accasciò sul suolo della grotta e si lasciò pervadere dallo sfinimento. Lyra, accanto a lui, non era in condizioni migliori, gli occhi vitrei e arrossati, i capelli pieni di fuliggine e di fumo; quanto a Iorek, si alzò con la testa pesante, la pelliccia strinata in più punti, con strisce scure di cenere che ne striavano il bianco sontuoso. Tialys e Salmakia avevano dormito a turno, uno di loro sempre all'erta. Ora lei era sveglia e lui dormiva, ma quando la lama passò dal rosso al grigio e infine all'argenteo, e Will stese la mano verso il manico, Salmakia svegliò il compagno mettendogli una mano sulla spalla. Tialys fu subito vigile. Però Will non toccò il coltello; vi avvicinò il palmo, ma il calore era ancora eccessivo per la sua mano. Le spie si rilassarono, mentre Iorek diceva a Will: «Usciamo». Poi, rivolto a Lyra: «Rimani qui, e non toccare il coltello». Lyra si sedette vicino all'incudine, dove il coltello stava raffreddandosi, e Iorek le disse di ammassare il fuoco perché non si spegnesse: c'era ancora un'operazione da fare. Will seguì il grande orso fuori, sul fianco della montagna. Il freddo era pungente e improvviso, dopo l'inferno nella grotta. «Non avrebbero dovuto fare quel coltello» disse Iorek, dopo che ebbero camminato un po’. «Forse non avrei dovuto ripararlo. Sono confuso, e non sono mai stato confuso in vita mia, non ho mai avuto dubbi. Ora sono pieno di dubbi. Il dubbio è cosa umana, non da orsi. Se sto diventando umano, c'è qualcosa di sbagliato, qualcosa che non va. E io ho peggiorato la situazione». «Ma quando il primo orso ha fatto il primo pezzo di armatura, non era sbagliato anche quello, in qualche modo?» Iorek non parlò. Camminarono fino a quando raggiunsero un grosso cumulo di neve, e l'orso si stese e vi rotolò sopra, facendo turbinare la neve nell'aria scura e dando l'impressione d'essere lui stesso fatto di neve: sembrava la personificazione di tutta la neve del mondo. Quando ebbe finito, si alzò e si scosse vigorosamente; poi, vedendo che Will stava ancora aspettando una risposta, disse: «Sì, penso che anche quello fosse sbagliato. Quello era il primo orso corazzato, non ce n'erano altri. Del prima non sappiamo niente. L'usanza c'era già. Conosciamo le nostre usanze, ed esse sono solide e noi le seguiamo senza cambiare mai niente. Senza di esse la natura dell'orso è debole, come la carne dell'orso è indifesa senza corazza. «E io credo di essere andato oltre la natura dell'orso riparando quel coltello. Penso di essere stato stolto quanto Iofur Raknison. Lo dirà il tempo, ma sono perplesso e dubbioso. Ora dimmi una cosa: perché il coltello si è rotto?» Will si sfregò la testa dolorante con tutt'e due le mani. «La donna mi ha guardato e io ho pensato che avesse il volto di mia madre» rispose, cercando di descrivere l'episodio con tutta l'onestà possibile. «E il coltello si è scontrato con qualcosa che non ha potuto tagliare, e poiché la mia mente continuava a spingere e, insieme, a tirare indietro con forza, la lama si è spezzata. Così la penso io. La donna sapeva cosa stava facendo, ne sono certo. È molto furba». «Quando parli del coltello, parli di tua madre e di tuo padre». «Davvero? Sì... Ritengo di sì». «Cosa conti di farci?» «Non lo so». D'improvviso Iorek si accostò a Will e lo schiaffeggiò forte con la zampa sinistra, tanto forte che Will cadde semistordito nella neve e ruzzolò per un tratto giù per il pendio, fermandosi con la testa indolenzita. Iorek scese lentamente fino al punto in cui Will si dibatteva per rialzarsi e tuonò: «Dimmi la verità». Will fu tentato di rispondere: «Non lo avresti mai fatto, se io avessi avuto in mano il coltello» ma sapeva che Iorek lo sapeva, e sapeva che lui lo sapeva, e che sarebbe stato scortese e sciocco dirlo; ma era tentato comunque. Tenne a freno la lingua fino a quando fu del tutto in piedi, e allora guardò Iorek negli occhi: «Ho detto che non lo so» rispose, cercando di non alterare la voce, «perché non ho ancora riflettuto bene su quanto sto per fare. Su cosa significa. Mi spaventa, e spaventa anche Lyra. In ogni modo, ho accettato subito, appena lei me ne ha parlato». «E di cosa si tratta?» «Vogliamo scendere nel mondo della morte e parlare con lo spirito di Roger, l'amico di Lyra ucciso a Svalbard. E se davvero esiste un mondo della morte, allora dev'esserci anche mio padre, e se possiamo parlare con gli spiriti io voglio parlargli. «Ma sono combattuto, dilaniato, perché vorrei anche tornare indietro e vedere mia madre, dal momento che potrei, e poi l'angelo Balthamos mi ha detto che dovrei andare da Lord Asriel e offrire il coltello a lui, e penso che forse anche questo sarebbe giusto...» «Lui è scappato» disse l'orso. «Non è un guerriero. Ha fatto il possibile, non poteva fare di più. Non era il solo ad avere paura; anch'io ho paura. Dunque, devo pensarci. Forse a volte non facciamo la cosa giusta perché la cosa sbagliata ci sembra più rischiosa, e non volendo sembrare paurosi andiamo a fare la cosa sbagliata soltanto perché è più pericolosa. Ci preoccupa di più non passare per paurosi che pensare con giudizio. Ecco perché non ti ho risposto». «Capisco» disse l'orso. Rimasero in silenzio per quello che parve un tempo lunghissimo, specialmente a Will, che non era molto protetto dal freddo pungente. Ma Iorek non aveva ancora finito, e Will era ancora stordito dal ceffone e non si fidava dei propri piedi, così rimasero dov'erano. «Be’, mi sono compromesso in molti modi» riprese il re orso. «Forse aiutandoti ho provocato la distruzione del mio regno. E può darsi di no, e la distruzione ci sarà comunque; o forse l'ho allontanata. Sono confuso, devo fare azioni che non sono da orso e pensare e dubitare come un umano. «E ti dirò un'altra cosa. La conosci già, ma non vuoi affrontarla, e quindi ti parlo apertamente, in modo che tu non fraintenda. Se vuoi riuscire nel tuo intento, non devi più pensare a tua madre, devi metterla da parte. Se la tua mente è divisa, il coltello si romperà. «Ora andrò a salutare Lyra. Tu devi aspettare nella grotta; quelle due spie non ti mollerebbero un momento e io non voglio che ascoltino quando le parlo». Will non disse parola, ma il suo petto e la sua gola ne erano piene. Riuscì a spiccicare: «Grazie, Iorek Byrnison» e nient'altro. Risalì il pendio con Iorek verso la grotta, dove il bagliore del fuoco scaldava ancora il vasto ambiente buio. Poi Iorek compì l'ultima operazione sulla lama sottile. La mise fra i tizzoni più caldi fino a quando diventò splendente, e Will e Lyra videro centinaia di colori turbinare nelle profondità fumose del metallo e, quando l'orso ritenne che fosse giunto il momento, disse a Will di prendere il coltello e immergerlo nella neve accumulata all'esterno. Il manico di palissandro era annerito e bruciacchiato, ma Will si avvolse la mano in una camicia e fece ciò che Iorek gli aveva ordinato. Nel sibilo e nel fiotto del vapore, sentì gli atomi che infine si riassestavano, e seppe che il coltello era affilato come prima, la punta acuminata all'inverosimile. Ma aveva comunque un aspetto diverso. Era più corto, e molto meno elegante, e la superficie sulle giunture era di argento opaco. Sembrava brutto, adesso; appariva per com'era: ferito. Quando si fu raffreddato, Will lo ripose nello zaino e si sedette, ignorando le spie, ad aspettare che Lyra tornasse. Iorek l'aveva portata giù per il pendio fino a un punto non visibile dalla grotta, e lì aveva lasciato che la bambina si rannicchiasse al riparo delle sue grosse braccia, con Pantalaimon accoccolato sul petto in forma di topo. Iorek chinò il testone su di lei e le strofinò le mani annerite e bruciacchiate. Senza parlare, cominciò a leccargliele per pulirle; la sua lingua era un balsamo per le scottature, e Lyra si sentì protetta come mai nella sua vita. Ma, quando le tracce di sporco e fuliggine furono scomparse dalle sue mani, Iorek parlò. Lyra ne sentì vibrare la voce sulla propria schiena. «Lyra Linguargentina, cos'è quest'idea di far visita ai morti?» «Mi è venuta in sogno, Iorek. Ho visto lo spirito di Roger e ho capito che mi chiamava... Ricordi Roger, no? Be’, dopo che ci siamo lasciati lui è stato ucciso, per colpa mia, o almeno io sento che è così. E penso di dover finire ciò che ho cominciato, tutto qua: devo andare e chiedergli perdono e, se posso, liberarlo. Se Will può aprire una via verso il mondo della morte, allora dobbiamo farlo». «Potere non significa dovere». «Ma se possiamo e dobbiamo, allora non ci sono scuse». «Finché sei viva, devi occuparti della vita». «No, Iorek» disse lei dolcemente, «dobbiamo occuparci di mantenere le promesse, per difficile che sia. Sai, dentro di me sono spaventata a morte. E vorrei non aver mai fatto quel sogno, e vorrei che Will non avesse mai pensato di usare il coltello per andare là. Ma è successo, e non possiamo tirarci indietro». Lyra sentì Pantalaimon tremare, e lo accarezzò con le mani doloranti. «Non sappiamo come arrivarci» continuò. «Non sapremo niente fino a quando non ci proveremo. E tu cosa farai, Iorek?» «Tornerò a nord, con la mia gente. Non possiamo vivere sui monti. Anche la neve è diversa. Pensavo che qui saremmo potuti stare bene, ma è meno difficile vivere in mare, anche se ora è caldo. Ci serva da lezione. Inoltre, credo che là ci sia bisogno di noi. Sento la guerra, Lyra Linguargentina; ne sento l'odore; ne sento il rumore. Ho parlato con Serafina Pekkala prima di venire qui, e mi ha detto che stava andando da Lord Faa e dai gyziani. Se c'è la guerra, ci sarà bisogno di noi». Lyra si raddrizzò eccitata nel sentire i nomi dei loro vecchi amici. Ma Iorek non aveva ancora finito. Continuò: «Se non trovi il modo di uscire dal mondo della morte, non ci vedremo più, perché io non ho spirito. Il mio corpo rimarrà sulla terra, e poi diventerà parte di essa. Ma se vorrà il caso che sia tu sia io sopravviviamo, allora sarai sempre ospite benvenuta e rispettata a Svalbard; e ciò vale anche per Will. Ti ha detto cos'è successo quando ci siamo conosciuti?» «No» rispose Lyra, «a parte che eravate in riva a un fiume». «Mi ha sfidato. Pensavo che nessuno l'avrebbe mai fatto, ma quel piccolo uomo era troppo temerario per me, e troppo furbo. Non mi piace che tu debba fare quel che vuoi fare, ma se c'è una persona fidata con cui vorrei che lo facessi, quella è lui. Siete degni l'uno dell'altra. Stammi bene, Lyra Linguargentina, mia cara amica». La ragazzina si protese, gli buttò le braccia al collo e seppellì il viso nella sua pelliccia, incapace di parlare. Dopo un minuto l'orso si alzò lentamente e si sciolse dall'abbraccio, poi si voltò e s'incamminò in silenzio nel buio. Lyra ebbe la sensazione che la sagoma del suo amico svanisse quasi subito contro il candore del suolo coperto di neve, ma forse erano soltanto i suoi occhi colmi di lacrime. Quando Will sentì i passi di Lyra sul sentiero, guardò le spie e disse: «Non muovetevi. Guardate... lascio qui il coltello... Non intendo usarlo. Restate qui». Uscì e trovò Lyra immobile, in lacrime, con Pantalaimon in forma di lupo che alzava il muso verso il cielo scuro. Lei non disse parola. La sola luce in quel momento veniva dal pallido riflesso sulla neve dei resti del fuoco, e le lacrime della ragazzina si rispecchiavano negli occhi di Will, e quei fotoni s'intessevano insieme in una rete silente. «Gli voglio tanto bene, Will!» riuscì a sussurrare Lyra, scossa dai singhiozzi. «E mi è sembrato vecchio! Affamato, e vecchio e triste... È tutto sulle nostre spalle, adesso, Will. Possiamo contare soltanto su noi stessi... Soltanto noi. Ma noi non siamo ancora abbastanza vecchi. Siamo giovani... Siamo troppo giovani... Se il povero signor Scoresby è morto e Iorek è vecchio... È tutto sulle nostre spalle, quello che dev'essere fatto». «E noi possiamo farlo» disse Will. «Non voglio più guardare indietro. Possiamo farlo. Ma adesso dobbiamo dormire, e se restiamo in questo mondo arriveranno quei girotteri chiamati dalle spie per... Ora apro una finestra per trovare un altro mondo in cui dormire, e se le spie vengono con noi, tanto peggio; ci libereremo di loro in un altro momento». «Sì» disse Lyra, tirando su col naso e pulendoselo con il dorso della mano, poi sfregandosi gli occhi. «Facciamo così. Sei sicuro che il coltello funzioni? Lo hai provato?» «So che funzionerà». Sperando che Pantalaimon, in forma di tigre, intimidisse le spie, Will e Lyra entrarono nella grotta per prendere gli zaini. «Cosa fate?» domandò Salmakia. «Andiamo in un altro mondo» rispose Will, tirando fuori il coltello. Sembrava di nuovo integro; Will non si era reso conto di quanto amasse quell'oggetto. «Ma dovete aspettare i girotteri di Lord Asriel!» esclamò Tialys con voce dura. «Non lo faremo» disse Will. «Se vi avvicinate al coltello, vi uccido. Venite con noi, se dovete, ma non potete costringerci a rimanere qui. Noi ce ne andiamo». «Avete mentito!» «No» disse Lyra, «io ho mentito. Will non mente, non pensatelo nemmeno». «Ma dove volete andare?» Will non rispose. Uscì nell'aria buia e aprì un varco. Salmakia disse: «È un errore. Dovete capirlo, e dovete ascoltarci. Non avete pensato...» «Ci abbiamo pensato» la interruppe Will, «ci abbiamo pensato bene, e domani vi dirò quel che abbiamo pensato. Potete venire con noi o tornarvene da Lord Asriel». La finestra si apriva sul mondo in cui Will era fuggito con Balthamos e Baruch, dove aveva dormito al sicuro: la calda spiaggia sterminata con gli alberi simili a felci dietro le dune. Will disse: «Qui... dormiremo qui... ecco cosa faremo». Fece passare gli altri e richiuse subito la finestra. Mentre lui e Lyra si sdraiavano esausti lì dove si trovavano, Lady Salmakia non li perdeva d'occhio, e il Cavaliere aprì il magnetorisonatore e cominciò a concertare un messaggio nel buio. Sedici la navicella telecinetica DAL SOFFITTO A VOLTA, SOSPESE A CALATE MAGICHE, PIÙ DI UNA FILA DI LAMPADE SPLENDENTI E LANTERNE SFAVILLANTI ALIMENTATE A NAFTA E CATRAME DAVANO LUCE... JOHN MILTON «La mia bambina! Mia figlia! Dov'è? Cos'avete fatto? La mia Lyra... avreste fatto meglio a strapparmi ogni fibra del cuore... era al sicuro con me, salva, e adesso dov'è?» I gemiti della signora Coulter risonavano nella stanzetta in cima alla torre adamantina. La donna era legata a una sedia, i capelli scarmigliati, gli indumenti laceri, lo sguardo da folle; e il daimon-scimmiotto si trascinava e si dibatteva sul pavimento avvolto nelle spire di una catena argentea. Lord Asriel era seduto poco lontano e scribacchiava su un pezzo di carta, senza curarsi di niente. Aveva accanto un attendente che sbirciava nervosamente la donna. Quando Lord Asriel gli porse il foglio, l'uomo salutò e si precipitò fuori, il suo daimon-fox-terrier che lo tallonava con la coda tra le gambe. Lord Asriel si rivolse alla signora Coulter. «Lyra? Francamente, non me ne importa» disse con voce calma e rauca. «Quella sciagurata bambina doveva restarsene dov'era e fare quello che le veniva detto. Non posso sprecare altri mezzi e altro tempo per lei; se rifiuta di essere aiutata, allora ne affronti pure le conseguenze». «Non lo pensi davvero, Asriel, altrimenti non...» «Penso ogni parola che ho detto. Il caos che ha scatenato è più grande dei suoi meriti. Una comune inglesina, non molto sveglia...» «Lo è!» esclamò la signora Coulter. «D'accordo; vivace ma non intelligente; impulsiva, sleale, avida...» «Coraggiosa, generosa, affettuosa». «Una comunissima bambina, senza qualità particolari...» «Comunissima? Lyra? È unica. Pensa a quello che ha fatto. Detestala pure, se vuoi, ma non osare trattare con condiscendenza tua figlia. Lei era al sicuro con me, fino a quando...» «Hai ragione» disse lui, alzandosi. «È unica. Averti ammansita e rammollita... non è impresa di tutti i giorni. Ti ha tolto il veleno, Marisa. Ti ha spuntato le zanne. Il tuo ardore si è smorzato in una pioggia di pietà sentimentale. Chi l'avrebbe mai detto? La spietata tribuna della Chiesa, la fanatica persecutrice di bambini che ha inventato orrende macchine per farli a pezzi e cercare in quei terrorizzati esserini il più piccolo segno di peccato... e poi arriva una sboccata monella ignorante con le unghie sporche e tu ti metti a chiocciare e a coprirla con le piume come una gallina. Be’, lo ammetto: la bambina deve avere qualche dono che mi è sfuggito. Ma se il suo effetto è quello di trasformarti in una madre adorante e rincitrullita, è un dono davvero scialbo, misero, di poco conto. E ora stattene zitta. Ho chiesto ai miei comandanti di venire qui per un rapporto urgente... Se non riesci a stare tranquilla, dovrò farti imbavagliare». La signora Coulter era più simile alla figlia di quanto pensasse. Come risposta, sputò in faccia a Lord Asriel. Lui si pulì con calma e disse: «Un bavaglio metterà fine anche a questo tipo di comportamento». «Oh, intendi educarmi, Asriel?» disse lei. «Uno che esibisce ai suoi subordinati una prigioniera legata a una sedia è un campione di buone maniere, vero? Slegami, o ti costringerò a imbavagliarmi». «Come vuoi» disse lui, prendendo una sciarpa di seta dal cassetto; ma, prima che potesse legargliela sulla bocca, la donna scosse la testa. «No, no» disse. «Non farlo, Asriel, ti chiedo perdono, ti prego: non umiliarmi». Dai suoi occhi scendevano lacrime di rabbia. «Molto bene, ti slegherò, ma lui deve restare in catene» disse Lord Asriel, lasciando ricadere la sciarpa nel cassetto per poi tagliare con un coltello a serramanico la corda che imprigionava la donna. La signora Coulter si sfregò i polsi, si alzò, si stirò, e soltanto allora si rese conto dello stato in cui erano i suoi indumenti e i suoi capelli. Era pallida e aveva un aspetto selvaggio; nel suo corpo c'erano ancora i rimasugli del veleno del gallivespiano che le facevano dolere le giunture, ma per niente al mondo avrebbe fatto capire a Lord Asriel che stava soffrendo. L'uomo disse: «Puoi lavarti di là» indicando una stanzetta non più grande di un bugigattolo. La donna raccolse il daimon incatenato, i cui occhi maligni fissarono Lord Asriel da sopra la spalla di lei, e si avviò verso la stanza per darsi una sistemata. L'attendente tornò ad annunciare: «Sua Maestà Re Ogunwe e Lord Roke». Il generale africano e il gallivespiano entrarono: Re Ogunwe con l'uniforme pulita e una ferita sulla tempia bendata di recente, e Lord Roke volando subito sul tavolo a cavalcioni del falco azzurro. Lord Asriel li salutò calorosamente e offrì loro del vino. L'uccello fece scendere il suo cavaliere e tornò in volo alla staffa accanto alla porta mentre l'attendente annunciava il terzo alto comandante di Lord Asriel, un angelo donna di nome Xafania. Il suo rango era assai più alto di quello di Balthamos e Baruch, e la sua figura era visibile grazie a una luce scintillante e sconcertante che pareva venire da un altro mondo. Intanto la signora Coulter era uscita dalla stanza, molto più presentabile, e i tre comandanti s'inchinarono: se la donna fu sorpresa dal loro aspetto, non lo dette a vedere, ma chinò il capo e si sedette tranquillamente tenendo fra le braccia lo scimmiotto prigioniero. Senza perder tempo, Lord Asriel cominciò: «Riferisca quanto è successo, Re Ogunwe». Il possente africano con voce bassa disse: «Abbiamo ucciso diciassette Guardie Svizzere e distrutto due zeppelin. Abbiamo perso cinque uomini e un girottero. La bambina e il bambino sono fuggiti. Abbiamo catturato la signora Coulter, nonostante la sua coraggiosa resistenza, portandola qui. Spero che si sia sentita trattata con rispetto». «Sono più che soddisfatta del modo in cui lei mi ha trattata, signore» disse la donna, accentuando il meno possibile quel lei. «Danni agli altri girotteri? E feriti?» domandò Lord Asriel. «Qualche danno e qualche ferito, ma cose di poco conto». «Bene. Grazie, le sue truppe si sono comportate bene. E lei, Lord Roke, cos'ha sentito?» Il gallivespiano disse: «Le mie spie sono con i due ragazzini in un altro mondo. Entrambi sono sani e salvi, anche se Lyra è stata tenuta sotto narcosi per molti giorni. Will non ha potuto usare il coltello durante i fatti nella grotta: per disgrazia, l'oggetto è andato in pezzi. Ma adesso è di nuovo integro, grazie a una creatura del Nord del suo mondo, Lord Asriel, un orso gigantesco, molto abile come fabbro. Non appena il coltello è stato riparato, il ragazzino è passato in un altro mondo, dove i due si trovano adesso. Le mie spie sono con loro, naturalmente, ma c'è una difficoltà: fino a quando il ragazzino ha il coltello, non può essere costretto a fare niente; e, quand'anche le mie spie riuscissero a ucciderlo nel sonno, non potrebbero usare il coltello. Stando così le cose, il Cavalier Tialys e Lady Salmakia andranno con loro ovunque, se non altro per non perderne le tracce. Sembra che i bambini abbiano in mente un piano; come che sia, rifiutano di venire qui. I miei non li perderanno d'occhio». «Sono al sicuro nel mondo in cui si trovano adesso?» domandò Lord Asriel. «Sono su un prato erboso al margine di un boschetto. Non c'è segno di vita animale. Mentre parliamo, il bambino e la bambina stanno dormendo; ho parlato con il Cavalier Tialys non più di cinque minuti fa». «Grazie» disse Lord Asriel. «Ora che i suoi due agenti stanno seguendo i bambini, ovviamente non abbiamo più occhi che guardino per noi nel Magisterium. Dobbiamo fare assegnamento sull'aletiometro. Se non altro...» Con grande sorpresa di tutti, la signora Coulter parlò. «Non so delle altre branche» disse, «ma, per quanto riguarda la Corte Concistoriale, il lettore cui si affidano è fra’ Pavel Rasek. Molto abile, ma lento. Per qualche ora ancora, non sapranno dove si trova Lyra». Lord Asriel disse: «Grazie, Marisa. E tu hai idea di cosa intendono fare adesso Lyra e quel ragazzino?» «No» rispose lei, «nessuna. Ho parlato con lui, e mi è parso un tipo deciso e abituato a mantenere i segreti. Non riesco a immaginare cosa farà. Quanto a Lyra, è praticamente impossibile leggerle nel pensiero». «Mio Signore» s'intromise Re Ogunwe, «possiamo sapere se la signora fa parte di questa assemblea di comandanti? Se sì, qual è la sua funzione? Se no, non dovrebbe essere portata altrove?» «È nostra prigioniera e mia ospite, nonché un'illustre ex agente della Chiesa; potrebbe avere informazioni utili». «E ci rivelerà qualcosa di sua spontanea volontà, o dovrà essere torturata?» domandò Lord Roke fissando la donna negli occhi. La signora Coulter rise. «Pensavo che i comandanti di Lord Asriel avessero il buonsenso di non aspettarsi che la verità venga fuori dalla tortura» disse. Lord Asriel non poté fare a meno di gustarsi la sua spudorata falsità. «Posso garantire per il comportamento della signora Coulter» disse. «Lei sa cosa succederebbe se ci tradisse, ammesso che ne avesse la possibilità. Comunque, se qualcuno di voi ha dubbi, li esprima pure senza timore». «Io» disse Re Ogunwe. «Ma dubito di lei, non della signora». «Perché?» domandò Lord Asriel. «Se la signora la tentasse, lei non resisterà. È stato giusto catturarla, ma è stato un errore invitarla a questa riunione. La tratti pure con la massima cortesia, la circondi di tutte le premure, ma la faccia portare in qualche altro luogo e stia lontano da lei». «Be’, l'ho invitata io a parlare» disse Lord Asriel, «e devo accettare il suo rimprovero. La sua presenza, Maestà, mi è più cara di quella della signora. La farò portare via». Si avvicinò al campanello ma, prima che potesse suonarlo, la signora Coulter parlò di nuovo. «Vi prego» incalzò. «Prima, ascoltatemi. Posso darvi una mano. Non troverete mai nessuno che sia stato vicino quanto me al cuore del Magisterium. So come la pensano, posso immaginare quel che faranno. Vi domandate perché dovreste aver fiducia in me, cosa mi ha indotto a lasciarli? È semplice: vogliono uccidere mia figlia, non osano lasciarla in vita. Nel momento in cui ho scoperto chi è... cos'è... cosa dicono di lei le profezie delle streghe... ho saputo di dover lasciare la Chiesa; ho saputo che ero loro nemica, e che loro mi erano nemici; non sapevo cosa fossi tu, o cosa fossi io per te... questo era un mistero, ma sapevo di dovermi mettere contro la Chiesa, contro tutto ciò in cui essi credono, e, se necessario, contro l'Autorità stessa. Io...» Si fermò. Tutti i comandanti ascoltavano attentamente. Ora guardò Lord Asriel dritto negli occhi e parve che parlasse a lui soltanto, con voce bassa e passionale, gli occhi che splendevano. «Sono stata la peggior madre del mondo. Ho permesso che la mia sola figlia mi venisse portata via quand'era piccolissima perché non mi curavo di lei; m'interessava soltanto la carriera. Non ho pensato a lei per anni, e se l'ho fatto era soltanto per rammaricarmi dei disagi provocati dalla sua nascita. «Ma poi la Chiesa ha cominciato a interessarsi della Polvere e dei bambini, e qualcosa mi ha scosso il cuore, e ho ricordato di essere una madre e che Lyra era... la mia bambina. «E, poiché era minacciata, io l'ho salvata. Per tre volte sono riuscita a strapparla al pericolo. Prima quando l'Intendenza Generale per l'Oblazione ha cominciato a operare: sono andata al Jordan College e l'ho portata a vivere con me a Londra, dove potevo tenerla al sicuro dall'Intendenza... o almeno lo speravo. Ma lei è scappata. «La seconda volta è stata a Bolvangar, quando l'ho scovata appena in tempo, sotto... sotto la lama della... Il mio cuore ha quasi cessato di battere... Era quello che loro... noi... quello che io avevo fatto ad altri bambini, ma trattandosi della mia... Oh, non potete immaginare l'orrore di quel momento, spero che non dobbiate mai soffrire come me allora... Ma l'ho liberata; l'ho portata via; l'ho salvata una seconda volta. «Ma, anche mentre facevo questo, mi sentivo parte della Chiesa, un servitore, un leale e fedele servitore, dal momento che lavoravo per l'Autorità. «E poi ho appreso la profezia delle streghe. Lyra sarà in qualche modo, uno di questi giorni, tentata, come lo fu Eva... ecco cosa dicono. Non so quale forma assumerà questa tentazione, ma Lyra sta crescendo, dopotutto, e non è difficile immaginarlo. E, ora che anche la Chiesa lo sa, la uccideranno. Se tutto dipende da lei, possono rischiare di lasciarla in vita? Oseranno mai sperare che respinga quella tentazione, qualunque essa possa essere? «No, sono obbligati a ucciderla. Se potessero, tornerebbero nel giardino dell'Eden per uccidere Eva, prima che possa essere tentata. Uccidere non è difficile per loro; lo stesso Calvino ordinò la morte dei bambini; magari la uccideranno con gran pompa e rituali e preghiere e lamentazioni e salmi e inni, però la uccideranno. Se cade nelle loro mani, la sua morte è certa. «Così, quando ho saputo quello che dicevano le streghe, ho salvato mia figlia per la terza volta. L'ho portata in un posto sicuro, e là vorrei tornare». «La narcotizzava» fece osservare Re Ogunwe. «La teneva in stato d'incoscienza». «Dovevo» disse la signora Coulter, «dal momento che mi odiava» e qui la sua voce, che era, sì, colma di emozione ma controllata, si ruppe in un gemito e tremò quando lei riprese: «Mi temeva e mi odiava, e sarebbe scappata via da me come un uccello da un gatto se non l'avessi resa incosciente. Sapete cosa significa per una madre? Ma era il solo modo di tenerla al sicuro! Tutto quel tempo nella grotta... addormentata, gli occhi chiusi, il corpo inerme, il suo daimon arrotolato sulla gola... Oh, provai un tale amore, una tale tenerezza, un così profondo, profondo... La mia figliola, per la prima volta sono stata capace di fare quelle cose per lei, la mia piccina... La lavavo e la nutrivo e la tenevo protetta e calda, mi assicuravo che il suo corpo fosse alimentato nel sonno... Di notte mi stendevo accanto a lei, la cullavo tra le braccia, piangevo nei suoi capelli, le baciavo le palpebre chiuse, la mia piccina...» Era senza pudore. Parlava con calma, senza declamare o alzare la voce, e quando fu scossa da un gemito, lo soffocò in una sorta di singulto, come se volesse nascondere le emozioni per rispetto dei presenti. Ciò rendeva le sue spudorate bugie ancor più efficaci, pensò con disgusto Lord Asriel; mentiva con ogni fibra del suo essere. Ora la donna si rivolgeva per lo più a Re Ogunwe, senza darlo a vedere, ma Lord Asriel se ne rendeva conto. Oltre che essere il suo principale accusatore, il Re era umano, non come l'angela, o Lord Roke, e lei sapeva come lavorarselo. In verità, però, l'impressione più grande la fece sul gallivespiano. Lord Roke percepiva in lei una natura prossima a quella dello scorpione, ed era ben consapevole del potere dell'aculeo che riusciva a scorgere sotto il tono cortese della donna. Meglio che gli scorpioni stiano bene in vista, pensava il gallivespiano. Per questo sostenne Re Ogunwe, quando questi cambiò idea e disse che la signora doveva rimanere; Lord Asriel si trovò preso in contropiede, perché ora avrebbe voluto che la donna fosse altrove... ma non poté far altro che conformarsi alla volontà dei suoi comandanti. La signora Coulter lo guardava con un'espressione di dolce e virtuosa sollecitudine. Lord Asriel era sicuro che nessun altro potesse scorgere il lampo di malizioso trionfo in fondo ai begli occhi della donna. «Rimani pure, allora» disse. «Però hai parlato a sufficienza. Ora taci. Devo riflettere sulla proposta di un presidio al confine meridionale. Avete visto il rapporto: è realizzabile? È consigliabile? Poi intendo dare un'occhiata all'arsenale. E poi voglio che Xafania mi dica come sono disposte le forze angeliche. Prima il presidio. Re Ogunwe?» Il capo africano cominciò. Parlarono a lungo, e la signora Coulter fu impressionata dalla loro perfetta conoscenza delle difese della Chiesa e dal loro giudizio preciso sulla potenza dei suoi capi. Ma, ora che Tialys e Salmakia erano con i ragazzini, e Lord Asriel non aveva più spie nel Magisterium, le loro conoscenze rischiavano di essere pericolosamente obsolete. Alla signora Coulter venne un'idea, e lei e il daimon-scimmiotto si scambiarono un'occhiata che parve un forte lampo ambarico; ma la donna non parlò, limitandosi ad accarezzare la pelliccia dorata del daimon mentre ascoltava i comandanti. Poi Lord Asriel disse: «Basta così. È una faccenda che affronteremo più tardi. Ora, l'arsenale. So che la navicella telecinetica è pronta per il collaudo. Andiamo a vedere». Prese una chiave d'argento dal taschino e aprì la catena attorno ai piedi dello scimmiotto dorato, evitando con cura di toccargli anche soltanto la punta di un singolo pelo. Lord Roke balzò sul falco azzurro e seguì gli altri, mentre Lord Asriel si avviava giù per le scale della torre e usciva sui bastioni. Soffiava un vento freddo che costringeva a sbattere le palpebre, e il falco azzurro si librò in una forte corrente ascensionale, roteando e gridando nell'aria turbinante. Re Ogunwe si avvolse nella mantella e posò la mano sulla testa del suo daimon-ghepardo. La signora Coulter domandò in tono mellifluo all'angela: «Mi scusi, signora: il suo nome è Xafania?» «Sì» rispose l'angela. Il suo aspetto impressionava la signora Coulter proprio come i suoi compagni avevano impressionato la strega Rita Skadi quando li aveva scoperti nel cielo: non era splendente, ma illuminata, anche se non c'era alcuna fonte di luce. Era alta, nuda, alata, e la signora Coulter non aveva mai visto viso più vecchio e rugoso. «Lei è uno degli angeli che si ribellarono molto tempo fa?» «Sì. E da allora sono andata vagando per molti mondi. Ora ho promesso fedeltà a Lord Asriel, perché credo che la sua grande impresa apra profonde speranze di abbattere una volta per tutte la tirannia». «Ma se fallirete?» «Allora saremo tutti distrutti, e la crudeltà regnerà in eterno». Mentre parlavano, seguivano Lord Asriel che percorreva a passo veloce i bastioni battuti dal vento, diretto verso una scala massiccia che scendeva così in profondità che nemmeno le luci sfolgoranti sui candelieri alle pareti riuscivano a svelarne la fine. Donna e angela furono superate dal falco azzurro, che scese a precipizio tuffandosi nel buio e il cui piumaggio, ogni volta che passava davanti alle luci guizzanti, si accendeva di colpo, fino a quando non fu altro che una piccolissima favilla e poi più nulla. L'angela si era accostata a Lord Asriel, e la signora Coulter si trovò a scendere dietro il re africano. «Perdoni la mia ignoranza, signore» disse, «ma non avevo mai visto né sentito di un essere come quello sul falco azzurro prima del combattimento di ieri, nella grotta... Da dove viene? Può dirmi qualcosa della sua gente? Non vorrei offenderlo per nessuna ragione al mondo ma, se mi capitasse di parlargli senza sapere niente sul suo conto, potrei essere sgarbata senza volerlo». «Ha fatto bene a chiedere» disse Re Ogunwe. «Il suo popolo è orgoglioso. Il loro mondo non si è sviluppato come il nostro e comprende due specie di esseri pensanti, umani e gallivespiani. Gli umani sono per lo più devoti all'Autorità e, da sempre, cercano di sterminare il piccolo popolo. Li ritengono esseri diabolici. Ecco perché i gallivespiani non si fidano mai completamente di gente della nostra statura. Ma sono fieri e superbi guerrieri, e nemici implacabili, e preziose spie». «E l'intero popolo è con voi, oppure sono divisi come gli umani?» «Alcuni sono con il nemico, ma per lo più stanno dalla nostra parte». «E gli angeli? Sa, fino a poco tempo fa pensavo che gli angeli fossero un'invenzione del Medioevo; che fossero esseri immaginari... Ritrovarsi a parlare con uno di loro è sconvolgente, non le pare?... Quanti sono dalla parte di Lord Asriel?» «Signora Coulter» disse il Re, «queste sono le tipiche domande di una spia...» «Bella spia che sarei, a interrogarla con tanta schiettezza» replicò lei. «Sono prigioniera, signore. Non potrei mai fuggire, quand'anche avessi un luogo in cui andare. Ormai sono inerme, può credermi sulla parola». «Se è così, sono felice di crederle» disse il Re. «Capire gli angeli è molto più difficile che capire gli umani. Tanto per cominciare, non appartengono a una sola specie; alcuni hanno maggiori poteri degli altri, e fra loro esistono alleanze complesse e antiche inimicizie di cui noi sappiamo ben poco. L'Autorità cerca di sopprimerli fin da quando ha avuto origine». La donna si fermò. Era sinceramente turbata. Il re africano si fermò a sua volta, pensando che la donna non stesse bene, e in verità la luce dei lampadari sopra di loro gettava ombre spettrali sul suo volto. «Lo dice con una tale naturalezza...» riprese la donna. «Come se fosse una cosa di dominio pubblico, ma... Com'è possibile? I mondi sono stati creati dall'Autorità, no? Questa esisteva prima di ogni altra cosa. Come può aver avuto origine?» «Questa è conoscenza angelica» rispose Ogunwe. «Turba alcuni di noi apprendere che l'Autorità non è il creatore. Può esserci stato un creatore e può non esserci stato: non lo sappiamo. Ciò che sappiamo è che a un certo momento l'Autorità ha assunto il potere e, da allora, gli angeli si sono ribellati, e anche gli esseri umani hanno lottato. Questa è l'ultima ribellione. Non è mai successo prima che angeli, umani, ed esseri di altri mondi si unissero per una causa comune. Questo è il più grande esercito che sia mai stato messo insieme. Ma potrebbe non bastare ancora. Vedremo». «Ma cosa intende fare Lord Asriel? Che mondo è questo? E perché lui è venuto qui?» «Ci ha guidati qui perché questo mondo è deserto. Ovvero, non c'è forma di vita cosciente. Non siamo colonialisti, signora Coulter. Non siamo venuti a conquistare, ma a costruire». «E intende attaccare il Regno dei cieli?» Ogunwe la guardò con freddezza. «Non intendiamo invadere il Regno» disse, «ma se il Regno ci invade, sarà meglio per loro che si preparino a una guerra, perché noi siamo pronti. Signora Coulter, io sono un re, ma è per me motivo di fierezza unirmi a Lord Asriel per l'edificazione di un mondo in cui non vi siano regni. Non re, non vescovi, non preti. Il Regno dei cieli è noto con questo nome da quando l'Autorità si è imposta agli altri angeli. E noi non intendiamo farne parte. Questo mondo è diverso. Noi vogliamo essere liberi cittadini della Repubblica dei cieli». La signora Coulter avrebbe voluto parlare ancora, formulare le tante domande che le salivano alle labbra, ma il Re era ripartito, non volendo far aspettare gli altri comandanti, e lei dovette seguirlo. La scala scendeva così in basso che, nel tempo necessario a raggiungerne il fondo, il cielo alle loro spalle, in cima alla rampa, era diventato quasi invisibile. Molto prima di arrivare a metà scala, la signora Coulter era già senza fiato, ma non si lamentò e continuò a scendere fino al punto in cui la rampa sboccava in un vasto corridoio illuminato da cristalli splendenti sulle colonne che sostenevano il soffitto. Scalette, impalcature, travi e passerelle s'incrociavano nel buio sopra di loro, dove si muovevano piccole sagome indaffarate. Lord Asriel stava parlando ai suoi comandanti quando arrivò la signora Coulter e, senza aspettare che lei si riposasse, cominciò ad attraversare l'ampio corridoio, dove di tanto in tanto una figura splendente sfrecciava in aria o atterrava sul pavimento per scambiare una parola con lui. L'aria era densa e calda. La signora Coulter si accorse che, forse in omaggio a Lord Roke, ogni colonna aveva una staffa vuota ad altezza d'uomo in modo tale che il suo falco potesse posarvisi e consentire così al gallivespiano di partecipare alla discussione. Ma non sostarono a lungo nel vasto corridoio. Sul suo fondo, un inserviente spalancò una pesante doppia porta per farli accedere al marciapiede di una via ferrata. Lì in attesa c'era un vagoncino chiuso trainato da una locomotiva ambarica. Il macchinista s'inchinò e il suo daimon-scimmia batté in ritirata dietro le gambe dell'uomo alla vista dello scimmiotto dorato con le mani incatenate. Lord Asriel scambiò poche parole con il macchinista e fece entrare gli altri nel vagone che, come il corridoio, era illuminato dagli stessi cristalli splendenti, sorretti da staffe d'argento su pannelli di mogano lucente. Non appena Lord Asriel si fu unito agli altri, il treno cominciò a muoversi, allontanandosi lentamente dal marciapiede e imboccando una galleria dove accelerò di colpo. Soltanto il rumore delle ruote sui binari lisci dava un'idea della velocità. «Dove stiamo andando?» domandò la signora Coulter. «All'arsenale» rispose in modo secco Lord Asriel, voltandosi subito a parlare pacatamente con l'angela. La signora Coulter domandò a Lord Roke: «Signore, le sue spie si muovono sempre in coppia?» «Perché vuole saperlo?» «Semplice curiosità. Il mio daimon e io ci siamo trovati in una situazione di stallo quando le abbiamo incontrate, di recente, nella grotta, e mi ha sorpresa vedere come combattevano bene». «Perché sorpresa? Non si aspettava che esseri della nostra taglia fossero buoni combattenti?» Lei lo fissò freddamente, consapevole della forza del suo orgoglio. «No» rispose. «Pensavo di potervi battere facilmente, e voi ci avete dimostrato il contrario. Sono felice di ammettere il mio errore. Ma combattete sempre in coppia?» «Voi siete in coppia, con i vostri daimon, no? Perché dovremmo concedervi un vantaggio?» disse lui, e il suo sguardo sprezzante, acceso anche nella luce soffusa dei cristalli, la sfidò a fare altre domande. Lei abbassò pudicamente gli occhi e non disse niente. Passati alcuni minuti, la signora Coulter sentì che il treno li portava in basso, sempre più a fondo nel cuore della montagna. Non poteva dire quanta distanza avessero percorso, ma dopo una quindicina di minuti il treno cominciò a rallentare, e poco dopo accostava a un marciapiede dove le luci ambariche sembravano ancora più sfavillanti dopo il buio della galleria. Lord Asriel aprì le porte e si ritrovarono in un'atmosfera così calda e carica di zolfo che la signora Coulter faceva fatica a respirare. L'aria risonava del battito di possenti magli e del fragoroso stridore del ferro sulla pietra. Un inserviente aprì le porte di accesso al marciapiede e il rumore raddoppiò all'istante, mentre il calore si abbatteva su di loro come un maroso. Un bagliore ardente li costringeva a schermarsi gli occhi; soltanto Xafania sembrava inattaccabile all'assedio di rumore, luce e calore. Quando i suoi sensi si furono abituati, la signora Coulter si guardò attorno con viva curiosità. Nel suo mondo aveva già visto forge, ferriere, fabbriche: al confronto, la più grande di esse le sembrava ora una fucina di paese. Magli grossi come case s'innalzavano in un attimo fino al soffitto e poi si abbattevano ad appiattire sbarre di ferro della grossezza di un tronco d'albero, riducendole in una frazione di secondo a una lastra, con un colpo che faceva tremare l'intera montagna; da un'apertura nella parete di roccia, un fiume di metallo sulfureo fuso scorreva fino a incontrare una chiusa di diamante dove il flusso ribollente e splendente s'incanalava in condotti e fossatelli e superava sbarramenti, per poi riversarsi in file e file di stampi dove posava raffreddando in una nuvola di fumo infernale; trance e rulli giganteschi tagliavano e pressavano lamiere di ferro spesse tre centimetri come fossero carta velina, e poi i mostruosi magli calavano ad appiattirle ancora, strato metallico dopo strato, con una forza tale che le lamiere diventavano l'una più robusta dell'altra, senza interruzione. Se Iorek Byrnison avesse visto quell'arsenale, forse avrebbe ammesso che quella gente s'intendeva, eccome, di lavorazione dei metalli. La signora Coulter non poteva far altro che osservare e stupirsi. Era impossibile parlare e farsi capire, e nessuno ci provava. E ora Lord Asriel stava facendo cenno al piccolo drappello di seguirlo lungo una passerella grigliata che sovrastava un ambiente ancora più vasto, dove c'erano minatori che tribolavano con picconi e pale per strappare alla roccia madre i lucenti metalli. Superarono la passerella e imboccarono un lungo corridoio di roccia, dove le stalattiti pendevano lucenti di strani colori e dove i colpi, gli stridori e i martellii si attenuarono gradualmente. La signora Coulter sentì una brezza fresca sul viso accaldato. I cristalli che fornivano la luce non erano né montati su staffe né incastonati in colonne, ma sparsi direttamente al suolo, e non c'erano torce splendenti a fornire calore, sicché pian piano il gruppetto cominciò a sentire di nuovo freddo e d'un tratto si ritrovò circondato dall'aria notturna. Erano ora in un punto in cui una parte della montagna era stata asportata, lasciando uno spiazzo ampio e aperto come un campo di parata. Spingendo lo sguardo in lontananza, si vedevano luci soffuse, grandi porte di ferro sul fianco della montagna, alcune aperte e altre chiuse, e da una di quelle porte massicce alcuni uomini stavano facendo uscire qualcosa avvolto in una tela cerata. «Cos'è?» domandò la signora Coulter al re africano, ed egli rispose: «La navicella telecinetica». La signora Coulter non sapeva proprio cosa potesse essere, e guardò con viva curiosità gli uomini che si accingevano a togliere la tela cerata. Si accostò a Re Ogunwe come per farsene scudo e disse: «Come funziona? Cosa fa?» «Siamo qui per scoprirlo» rispose il Re. Era simile a una specie di complessa trivella, o alla carlinga di un girottero, o alla cabina di una possente gru. Aveva una calotta di vetro sopra un sedile, davanti al quale erano poste almeno una dozzina di leve e manopole. Si reggeva su sei zampe, ciascuna delle quali formava un angolo diverso con la carlinga dando un'impressione di forza e al tempo stesso di goffaggine; quanto al corpo principale, era un ammasso di tubazioni, cilindri, pistoni, cavi intrecciati, pannelli, valvole e quadranti. Era difficile dire cosa facesse parte della struttura e cosa no, perché era illuminata soltanto da dietro e per la maggior parte era nascosta dall'oscurità. Lord Roke sul suo falco era volato direttamente sopra la macchina, volteggiandovi attorno ed esaminandola da ogni lato. Lord Asriel e l'angela stavano discutendo animatamente con i meccanici, e alcuni uomini stavano scendendo dal velivolo, chi tenendo in mano un blocco per appunti, chi portando un rotolo di cavo. Gli occhi della signora Coulter fissavano famelici il velivolo, studiandone ogni singola parte, cercando di farsi un'idea della sua complessità. E, mentre lei osservava, Lord Asriel prese posto sul sedile, assicurando vita e spalle con una cintura di cuoio e fissandosi saldamente un casco sulla testa. Il suo daimon, il leopardo delle nevi, balzò al suo fianco, e l'uomo si voltò a sistemare qualcosa accanto all'animale. Il tecnico urlò parole incomprensibili, Lord Asriel gli rispose e gli uomini arretrarono fino alla porta. La navicella telecinetica si mosse, anche se la signora Coulter non sapeva come. Era stata scossa da una specie di tremito pur essendo rimasta pressoché immobile, sospesa con strana energia su quelle sei zampe d'insetto. Mentre lei guardava, la macchina si mosse di nuovo, e poi la signora Coulter capì cosa stava succedendo: molte parti della macchina stavano ruotando, volgendosi da una parte e dall'altra, sondando il cielo buio sovrastante. Lord Asriel armeggiò con una leva, controllò un quadrante, regolò un comando; e poi di colpo la navicella telecinetica svanì. Chissà come, era schizzata in aria. Adesso si librava sopra di loro, all'altezza di un albero, e virava lentamente verso sinistra. Non si sentiva rumore di motori, nulla indicava come riuscisse a vincere la gravità. Era semplicemente sospesa in aria. «Ascolti» disse Re Ogunwe. «Verso sud». La donna voltò il capo e tese l'orecchio. Un vento gemeva sul fianco della montagna, e si percepiva il basso martellio delle presse attraverso le suole delle scarpe, e il suono delle voci dall'uscita illuminata, ma a qualche segnale le voci tacquero e le luci si spensero. E nel silenzio la signora Coulter sentì, fioco, un ciop-ciop-ciop di motori di girotteri nelle raffiche di vento. «Chi sono?» domandò sottovoce. «Esche» rispose il Re. «I miei piloti che partono in missione per indurre il nemico a seguirli. Guardi». La donna sgranò gli occhi, cercando di vedere qualcosa contro il buio trafitto da poche stelle. Sopra di loro la navicella telecinetica si librava ferma come se fosse ancorata e ormeggiata lì; le raffiche di vento non la smuovevano di un centimetro. Nessuna luce veniva dalla carlinga, sicché era difficile distinguerla, e la figura di Lord Asriel era completamente invisibile. Poi la donna scorse il primo baluginio di un gruppo di luci basse nel cielo, e nello stesso momento il rumore di motori diventò un rombo continuo. Erano sei girotteri che volavano veloci, e uno di essi sembrava in difficoltà: emetteva fumo e volava più basso degli altri. Si stavano dirigendo verso la montagna, ma su una rotta che li avrebbe portati al di là di essa. E, dietro quelli, a poca distanza, c'era un miscuglio eterogeneo di velivoli. Non era facile stabilire cosa fossero, ma la signora Coulter riuscì a individuare un massiccio girottero di strano tipo, due aerei con ali dritte, un grande uccello che volava veloce per sua natura, e tre o quattro angeli. «Una squadriglia di incursori» disse Re Ogunwe. Erano vicini ai girotteri. Poi una striscia luminosa scaturì da uno degli aerei con ali dritte, seguita dopo uno o due secondi dal suono, uno scoppio sonoro. Ma il proiettile non raggiunse il bersaglio – il girottero danneggiato –, perché nel momento stesso in cui scorgevano il lampo, e prima di sentire lo scoppio, gli osservatori sulla montagna videro una vampa partire dalla navicella e un proiettile esplodere a mezz'aria. La signora Coulter ebbe appena il tempo di capire quella sequenza quasi istantanea di lampi e scoppi, che la battaglia era già in corso. E non era per niente facile seguirla, perché il cielo era più che mai scuro e il movimento di ogni velivolo rapidissimo, ma una serie di vampe quasi silenziose avvolsero il fianco della montagna, accompagnate da rapidi sibili che sembravano sbuffi di vapore. Ogni vampa colpì un diverso incursore: l'aereo prese fuoco o esplose, l'uccello gigantesco lanciò un grido che somigliava allo strappo di una tenda alta quanto una montagna e precipitò sulle rocce sottostanti; quanto agli angeli, ciascuno di essi svanì semplicemente in una corrente d'aria incandescente, una miriade di particelle che sfavillarono e baluginarono sempre più fioche fino a spegnersi tremolando come un fuoco morente. Poi ci fu silenzio. Il vento portò via il suono dei girotteri-esca, che ora erano spariti dietro il fianco della montagna, e nessuno degli astanti parlò. Fiamme balenavano molto al di sotto della navicella che ancora si librava in aria e ruotava lentamente come guardandosi attorno. La distruzione della squadra di incursori era stata totale, tanto che la signora Coulter, pur avendo visto molte cose sconcertanti, rimase comunque turbata. Quando alzò lo sguardo verso la navicella, le parve che tremolasse o si smembrasse, e un istante dopo era lì, di nuovo solidamente a terra. Re Ogunwe si scagliò in avanti, al pari degli altri comandanti e dei meccanici che avevano spalancato le porte e lasciato che la luce inondasse l'area di collaudo. La signora Coulter rimase dov'era, a interrogarsi sulla meccanica della navicella. «Perché ci ha mostrato tutto questo?» le domandò sottovoce il daimon. «Di sicuro non può averci letto nel pensiero» rispose lei con lo stesso tono. Stavano pensando al momento in cui, nella torre adamantina, quell'idea era scattata fra di loro come un lampo. Avevano pensato di fare a Lord Asriel una proposta: offrirsi di andare alla Corte Concistoriale di Disciplina e spiare per lui. Lei conosceva ogni leva del potere; avrebbe potuto manipolarle tutte. Da principio sarebbe stato difficile convincerli della sua buonafede, ma ci sarebbe riuscita. E ora che le spie gallivespiane se n'erano andate con Lyra e Will, sicuramente Asriel non avrebbe resistito a un'offerta simile. Ora però, mentre guardavano la strana macchina volante, un'altra idea li colpì con forza ancora maggiore, e la donna abbracciò con gioia lo scimmiotto dorato. «Asriel» disse con la massima innocenza, «posso vedere come funziona questa macchina?» Lui guardò in basso con espressione svogliata e spazientita, ma anche colma di eccitata soddisfazione. Era incantato dalla navicella: la donna sapeva che non avrebbe resistito alla voglia di mostrargliela. Re Ogunwe era in piedi lì accanto, e Lord Asriel allungò un braccio e tirò su la donna nella carlinga. La aiutò a sedersi e la osservò mentre lei guardava i comandi. «Come funziona? Cosa la muove?» domandò la signora Coulter. «Il tuo pensiero» rispose lui. «Per questo si chiama così. Tu pensi di andare avanti e la macchina va avanti». «Non è una risposta. Su, dimmelo. Che specie di macchina è? Come fa a volare? Non vedo motori. Ma questi comandi... all'interno è molto simile a un girottero». Per Lord Asriel era difficile non risponderle e, dal momento che la donna era nelle sue mani, lo fece. Alzò un cavo a un'estremità del quale c'era un'impugnatura di cuoio con i segni profondi dei denti del suo daimon. «Il tuo daimon» spiegò, «deve tenere questo manico... con i denti o con le zampe, non ha importanza. E tu devi indossare il casco. Tra i due oggetti passa un flusso di corrente, e un condensatore l'amplifica... oh, è una faccenda più complessa, ma è semplice farla volare. Mettiamo i comandi del girottero soltanto per renderla più familiare, ma non ce n'è affatto bisogno. Ovviamente, soltanto un umano con un daimon può farla volare». «Capisco» disse lei. E in quella gli dette uno spintone, facendolo cadere fuori della macchina. Nello stesso momento calzò il casco e lo scimmiotto dorato afferrò l'impugnatura di cuoio. La signora Coulter azionò il comando che in un girottero avrebbe fatto sollevare il velivolo e spinse in avanti la manetta, e subito la navicella si levò in aria. Ma la donna non ne aveva ancora la completa padronanza: il velivolo rimase sospeso per alcuni secondi, leggermente inclinato, prima che lei trovasse il comando per muoverlo in avanti, e in quei pochi istanti Lord Asriel fece tre cose. Si rimise in piedi; alzò una mano per impedire a Re Ogunwe di ordinare ai soldati di far fuoco sulla navicella e disse: «Lord Roke, vuol essere così gentile da andare con lei?» Il gallivespiano spronò subito il falco e l'uccello entrò al volo per la porta della cabina rimasta aperta. Gli astanti, sotto, videro che la donna si stava guardando attorno, e così pure lo scimmiotto dorato, e videro che nessuno dei due notò la figurina di Lord Roke che balzava giù dal falco nella cabina alle loro spalle. Un momento dopo la navicella telecinetica cominciò a muoversi, e il falco arrivò volteggiando per posarsi sul polso di Lord Asriel. Non più di due secondi dopo, il velivolo era già scomparso alla vista nell'aria umida e stellata. Lord Asriel guardava con mesta ammirazione. «Be’, Re, aveva proprio ragione» disse, «avrei dovuto darle ascolto. È la madre di Lyra, mi sarei dovuto aspettare una cosa del genere». «Non ha intenzione di farla inseguire?» domandò Re Ogunwe. «Per distruggere un velivolo perfettamente funzionante? No davvero». «Dove pensa che sia diretta? In cerca della ragazzina?» «Non subito. Non sa dove cercarla. So esattamente cosa farà: andrà alla Corte Concistoriale e consegnerà loro la navicella telecinetica come garanzia della sua buonafede, e poi spierà. Li spierà per noi. Ha sperimentato ogni tipo di duplicità: questa sarà una nuova esperienza. Non appena avrà scoperto dov'è la ragazzina, andrà da lei, e noi la seguiremo». «E Lord Roke? Quando deciderà di farle sapere che è con lei?» «Oh, penso che vorrà farle una sorpresa, non le pare?» Risero e si avviarono verso i laboratori, dove un modello più recente e sofisticato di navicella telecinetica stava aspettando la loro ispezione. Diciassette Olio e lacca IL SERPENTE ERA LA PIÙ ASTUTA DI TUTTE LE BESTIE SELVATICHE FATTE DAL SIGNORE DIO. GENESI Mary Malone stava costruendo uno specchio. Non per vanità, essendo poco vanesia, ma per verificare un'idea che aveva in mente. Voleva cercare di percepire le Ombre e, senza le apparecchiature del suo laboratorio, doveva arrangiarsi con ciò che aveva sottomano. I mulefa avevano una scarsa conoscenza dei metalli. Facevano cose straordinarie con la pietra, il legno, la corda, la conchiglia e il corno, e i soli oggetti metallici che lavorassero venivano da pepite locali di rame o altri metalli trovate nella sabbia del fiume; ma non le usavano mai per fabbricare utensili: servivano soltanto come ornamento. Le coppie mulefa, per esempio, al momento del matrimonio si scambiavano strisce di rame lucente che venivano avvolte alla base di un corno, più o meno come una fede nuziale. Era dunque naturale che i mulefa fossero affascinati dal coltellino dell'esercito svizzero che costituiva il bene più prezioso di Mary. Atal, la femmina di zalif che le era più amica, lanciò un'esclamazione di stupore il giorno in cui Mary aprì il temperino e le mostrò tutti gli accessori spiegandole come meglio poté a cosa servivano. Uno di essi era una minuscola lente d'ingrandimento con cui Mary cominciò a tracciare, valendosi della luce solare concentrata, un disegno su un ramo secco, e fu proprio allora che cominciò a pensare alle Ombre. In quel momento stavano pescando, ma l'acqua del fiume era bassa e il pesce doveva trovarsi altrove; così le due amiche avevano lasciato la rete in acqua e si erano sedute sulla riva erbosa a chiacchierare, fino al momento in cui Mary aveva visto il ramo secco con una liscia superficie bianca. Tracciò il disegno – una semplice margherita – bruciando il legno con gran stupore di Atal, ma mentre il sottile filo di fumo s'innalzava dal punto in cui Mary concentrava la luce solare, la ragazza pensò: “Se questo legno si fossilizzasse e uno scienziato lo trovasse tra dieci milioni di anni, vi troverebbe ancora delle Ombre attorno, dal momento che l'ho lavorato”. E si perse in quella fantasticheria indotta dal sole, fino a quando Atal domandò: Cosa stai rimuginando? Mary cercò di parlarle del suo lavoro, delle ricerche, del laboratorio, della scoperta delle particelle-Ombra, della sorpresa nell'accorgersi che quelle particelle erano coscienti; e il suo stesso racconto l'avvinse al punto da farle rimpiangere la sua attrezzatura. Mary non si aspettava che Atal capisse tutto, in parte per la sua imperfetta padronanza della loro lingua, ma in parte anche perché i mulefa le apparivano così pratici, così radicati nella realtà fisica di ogni giorno... e molte delle cose che lei stava dicendo avevano a che fare con la matematica. Ma Atal la sorprese dicendo: Sì... sappiamo cosa vuoi dire... noi lo chiamiamo... e usò un termine che suonava più o meno come la parola “luce” nella loro lingua. Mary disse: Luce? E Atal replicò: Non luce, ma... e ripeté la parola più lentamente perché Mary l'afferrasse, spiegando: Come quando la luce sull'acqua fa quelle piccole increspature al tramonto e si spande in chiazze scintillanti... noi le diamo quel nome, ma è un come-se. “Come-se” era il termine che i mulefa usavano per “metafora”, come Mary aveva scoperto. Perciò disse: Non si tratta di luce vera e propria, ma voi la vedete ed è simile alla luce sull'acqua al tramonto? Atal rispose: Sì. Tutti i mulefa ce l'hanno. Ce l'hai anche tu. È quello che ci ha fatto capire che tu eri come noi e non come i pascolanti, che non ce l'hanno. Anche se sembri così strana e mostruosa, tu sei come noi perché hai... E di nuovo venne quel suono che Mary non riusciva ad afferrare del tutto per poterlo ripetere: qualcosa come sraf o sarf, accompagnato da un piccolo scatto della proboscide a sinistra. Mary era eccitata. Doveva cercare di calmarsi per trovare le parole giuste. Cosa sapete in proposito? Da dove viene? Da noi, e dall'olio, fu la risposta di Atal, e Mary capì che si riferiva all'olio delle grandi capsule da semi. Da voi? Quando diventiamo adulti. Ma, senza gli alberi, sparirebbe subito. Con le ruote e l'olio, rimane tra noi. Quando diventiamo adulti... Di nuovo Mary dovette fare uno sforzo per non lasciarsi prendere dalla vertigine. Uno dei sospetti da cui era già stata sfiorata in passato era che bambini e adulti reagissero in modo diverso alle Ombre, o che attirassero tipi diversi di attività-Ombra. Lyra non aveva forse detto che gli scienziati del suo mondo avevano scoperto qualcosa del genere a proposito della Polvere, che era il modo in cui lì chiamavano le Ombre? Ma sì... Ed era un fatto legato a ciò che le Ombre avevano detto a Lyra sullo schermo del computer un momento prima che lasciasse il suo mondo: di qualunque cosa si trattasse, la faccenda aveva a che vedere con quel grande mutamento avvenuto nella storia dell'umanità e simboleggiato dalla vicenda di Adamo ed Eva; con la Tentazione, la Caduta, il Peccato originale. Studiando i crani fossili, il collega di Mary, Oliver Payne, aveva scoperto che, circa trentamila anni prima, le particelle-Ombra associate ai resti umani avevano subìto un forte incremento di numero. Da allora era successo qualcosa, c'era stato nell'evoluzione uno sviluppo per cui il cervello umano era diventato il veicolo ideale per amplificare gli effetti di quelle particelle. Mary disse ad Atal: Da quando esistono i mulefa? E Atal rispose: Trentatremila anni. Essendo ormai in grado di interpretare le espressioni di Mary, o quantomeno le più appariscenti, Atal rise nel vedere come si abbassava la mandibola della ragazza. Il riso di quelle creature era così spontaneo, allegro e contagioso che Mary di solito rideva con loro, ma in quel momento rimase seria e sbalordita e disse: Come fate a saperlo con tanta precisione? Avete una storia di tutti questi anni? Oh, sì rispose Atal. Da quando abbiamo lo sraf, abbiamo memoria e consapevolezza. Prima di allora, non sappiamo niente. È successo qualcosa che vi ha dotati di sraf? Abbiamo scoperto come usare le ruote. Un giorno una creatura senza nome ha trovato una capsula da semi e si è messa a giocarci, e mentre giocava lei... Lei? Lei, sì. Prima di allora non aveva nome. Lei vide un serpente che s'infilava nel buco di una capsula, e il serpente parlò... Il serpente le ha parlato? No! no! È un come-se. La storia racconta che il serpente disse: Cosa sai del presente, del passato, del futuro? E lei disse: Niente, niente, niente. Allora il serpente disse: Metti il piede nel foro della capsula dove io stavo prima e avrai la saggezza. E lei mise un piede là dove l'animale aveva strisciato. L'olio le entrò nel piede e lei vide molto più chiaro di prima, e la prima cosa che vide fu lo sraf. Era così strano e piacevole che volle farne subito partecipi i suoi simili, ma esisteva un solo albero da semi, e dunque non c'erano capsule per tutti. Allora lei e il suo compagno presero le prime capsule e scoprirono chi erano, scoprirono di essere mulefa e non pascolanti. Si dettero un nome. Si dettero nome mulefa. E dettero il nome all'albero da semi, e a tutte le creature e le piante. Erano diversi disse Mary. Sì, lo erano. E diversi erano i loro figli, perché con la caduta di altre capsule da semi, la coppia mostrò loro come usarle. E quando i figli crebbero, anche questi cominciarono a generare lo sraf, e, quando furono abbastanza grandi per usare le ruote, lo sraf tornò con l'olio e rimase tra loro. Allora capirono di dover piantare altri alberi di capsule da semi per salvaguardare quell'olio, ma le capsule erano così dure che soltanto poche germinavano. E il primo mulefa capì di dover aiutare gli alberi, di dover usare le capsule come ruote e romperle, e da allora mulefa e alberi di capsule da semi sono sempre vissuti insieme. Mary capiva in modo diretto circa un quarto di quanto diceva Atal, ma facendo domande e supposizioni riusciva a scoprire tutto il resto, e la sua padronanza della lingua cresceva sempre più. Più imparava, però, più le cose si complicavano, perché ogni nuovo concetto che apprendeva suscitava decine di domande e ciascuna portava in direzioni diverse. In quel momento cercò dunque di concentrarsi sullo sraf, che era la cosa più importante; e fu così che pensò allo specchio. Fu il paragone dello sraf con lo scintillio dell'acqua a suggerirglielo. La luce riflessa, come il bagliore del mare, era polarizzata: poteva darsi che anche le particelle-Ombra, comportandosi come raggi di luce, potessero polarizzarsi. Non posso vedere lo sraf come te, disse, ma intendo fare uno specchio con la linfalacca perché penso che possa aiutarmi a vederlo. Atal si eccitò all'idea, e le due amiche salparono subito la rete per andare a procurarsi ciò di cui Mary aveva bisogno. Come segno di buon auspicio, nella rete c'erano tre grossi pesci. La linfalacca era il prodotto di un altro albero molto più piccolo che i mulefa coltivavano per uno scopo preciso. Facendo bollire la linfa e sciogliendola nell'alcol ricavato da succo di frutta distillato, i mulefa ottenevano una sostanza che aveva la consistenza del latte e un delicato color ambra che loro usavano come lacca. Ne stendevano fino a venti strati su un supporto di legno o di conchiglia, lasciando indurire ogni singolo strato sotto un panno umido prima di applicare il successivo, e ottenendo così una superficie estremamente dura e lucente. Di solito la rendevano opaca con degli ossidi, ma a volte la lasciavano trasparente, ed era questo che interessava Mary, perché la lacca color ambra aveva la stessa strana proprietà del minerale noto come “spato d'Islanda”: spezza a metà i raggi di luce e, se si guarda attraverso di esso, si vede doppio. Mary non sapeva bene cosa voleva fare, ma era sicura che, se avesse fatto dei tentativi con calma, senza farsi prendere dalla frenesia, qualcosa avrebbe scoperto. Ricordava d'aver citato Keats a Lyra, la quale aveva capito subito che le parole del poeta indicavano proprio lo stato mentale in cui lei si trovava quando leggeva l'aletiometro... lo stesso che doveva raggiungere ora Mary. Così la giovane si mise in cerca di un pezzo più o meno piatto di legno di pino e ne raschiò la superficie con una scheggia di arenaria (niente metallo, niente pialle) fino a spianarlo il più possibile. Tale era il metodo usato dai mulefa e, con tempo e fatica, si rivelò piuttosto efficace. Poi si recò nel laccheto con Atal, dopo averle spiegato quali erano le sue intenzioni e aver chiesto il permesso di prendere un po’ di linfa. I mulefa furono ben felici di concederglielo, ma avevano troppo da fare per mostrarsi interessati. Con l'aiuto di Atal, Mary raccolse un po’ di linfa resinosa e viscosa e poi intraprese il lungo processo di bollitura, scioglimento, ulteriore bollitura, fino a quando la lacca fu pronta all'uso. Per spalmare la lacca i mulefa usavano tamponi di una fibra di cotone tratta da un'altra pianta e, seguendo le istruzioni di un artigiano, Mary verniciò e riverniciò il suo specchio meticolosamente, senza vedere differenze sostanziali ogni volta che applicava un nuovo strato sottilissimo. Tuttavia lasciando indurire pazientemente la lacca alla fine scoprì che si era creato lo spessore desiderato. Applicò almeno una quarantina di strati – ne perse il conto – ma quando ebbe esaurito la lacca, la superficie era spessa almeno cinque millimetri. Dopo uno strato finale, passò alla lucidatura: un'intera giornata trascorsa a sfregare delicatamente la superficie con un lento moto rotatorio fino a farsi dolere le braccia e pulsare le tempie da non poterne più. Poi dormì. La mattina dopo la tribù andò in un boschetto di quello che chiamavano “nodolegno” per assicurarsi che le piante crescessero come loro le avevano sistemate, ovvero in modo tale che, sviluppandosi, mantenessero le curve da loro impresse ai giovani virgulti. Apprezzarono in modo particolare l'aiuto di Mary nell'operazione, perché la ragazza riusciva a destreggiarsi in spazi che sarebbero stati troppo angusti per due mulefa, mentre lei, lavorando da sola con due mani, raggiungeva cantucci a loro inaccessibili. Soltanto quando questo lavoro ebbe termine e furono tornati all'accampamento, Mary cominciò il suo esperimento... o meglio il suo gioco, dal momento che non aveva ancora chiaro in mente cosa stesse cercando di fare. Dapprima provò a usare la lastra laccata come semplice specchio, ma in assenza di un fondo argentato non vide altro che un duplice e vago riflesso sul legno. Poi pensò che ciò di cui aveva davvero bisogno era la lacca senza il legno, ma l'idea di fare un'altra lastra la sgomentava: come poteva ottenere una lastra senza il supporto di legno? L'idea successiva e naturale fu quella di togliere il legno e lasciare soltanto la lacca. Anche questa operazione avrebbe richiesto tempo, ma se non altro lei aveva il temperino svizzero. Così si mise al lavoro, tagliuzzando attentamente il legno a cominciare dai bordi, stando ben attenta a non graffiare la lacca da dietro. Alla fine aveva rimosso gran parte del supporto, ma un blocco scheggiato e rugoso di legno restava irrimediabilmente appiccicato alla lastra di dura lacca chiara. Si domandò cosa sarebbe successo se avesse immerso tutto nell'acqua. La lacca si ammorbidiva al contatto con l'acqua? No le disse l'artigiano, rimane dura per sempre, ma perché non fare così? E le mostrò un liquido contenuto in una ciotola di pietra e capace di sciogliere qualsiasi tipo di legno in poche ore. Agli occhi e al naso di Mary, aveva l'aspetto e l'odore di un acido. L'artigiano disse che quella sostanza avrebbe eroso anche parte della lacca, ma che i danni si potevano riparare agevolmente. Era incuriosito dal progetto di Mary, e l'aiutò a tamponare delicatamente il legno con l'acido, spiegandole che lo ottenevano polverizzando, sciogliendo e distillando un minerale che trovavano sulla riva di certi bassi laghi a lei ancora sconosciuti. Pian piano il legno si ammorbidì e si staccò, e Mary si ritrovò in mano soltanto la lastra di lacca giallina grande come una pagina di libro tascabile. Ne lucidò la parte posteriore come aveva già fatto con quella anteriore, e alla fine entrambe erano lisce e piatte come un vero specchio. E poi ci guardò attraverso... Niente di particolare. Era perfettamente limpido, ma mostrava una doppia immagine, quella di destra vicinissima a quella di sinistra e sfalsata in altezza di una quindicina di gradi. Mary si domandò cosa sarebbe successo se avesse osservato attraverso due pezzi sovrapposti. Allora prese di nuovo il temperino svizzero e cercò di incidere una linea sulla lastra per poterla spezzare a metà. Lavorando di buona lena e affilando il coltello su una pietra liscia, riuscì a ottenere una linea profonda quanto bastava per azzardarsi a rompere la lastra in due. Posò un bastoncino sotto la linea incisa e spinse forte verso il basso come aveva visto fare a un vetraio, e il metodo funzionò: ora aveva due lastre. Le sovrappose e vi guardò attraverso. Il color ambra era più scuro e, come un filtro fotografico, accentuava certe tonalità e ne attenuava altre, falsando leggermente il paesaggio. La cosa strana era che l'immagine doppia era scomparsa; tuttavia non c'era traccia di Ombre. Mary distanziò i due pezzi, osservando, via via che li allontanava, come l'aspetto delle cose cambiasse. Quando le lastre furono alla distanza di un palmo, accadde una strana cosa: la sfumatura ambrata sparì, e tutto riprese il proprio colore, ma più vivido e splendente. A quel punto Atal si avvicinò per vedere cosa stava facendo. Ora riesci a vedere lo sraf? domandò. No, però vedo altre cose disse Mary cercando di mostrargliele. L'interesse di Atal era discreto, lo zalif non aveva quel senso di scoperta che animava la ragazza, e di lì a poco si stancò di guardare attraverso le lastrine di lacca e si sedette sull'erba per fare manutenzione alle ruote. Tutti i mulefa lo facevano quotidianamente, allargando le unghie per liberare le ruote, ispezionandone il bordo in cerca di incrinature e il foro centrale per controllarne il grado di usura, e pulendosi con cura le unghie. Talora i mulefa si pulivano le unghie l'un l'altro, per pura socievolezza, e una o due volte Atal aveva esortato Mary a farlo. In cambio, Atal si prendeva cura dei capelli della ragazza, che si beava per il modo in cui la morbida proboscide glieli sollevava e li lasciava ricadere, accarezzandole e massaggiandole la cute. Mary adesso capì il desiderio di Atal, e allora posò a terra le due lastre di lacca e passò le mani sulle unghie dello zalif femmina, straordinariamente levigate. La loro superficie era più liscia e morbida del teflon nel punto in cui posavano sull'orlo inferiore del foro centrale fungendo da cuscinetto quando la ruota girava. I contorni delle unghie e il bordo del foro combaciavano perfettamente, com'è ovvio, e mentre Mary faceva scorrere le dita all'interno della ruota non percepiva alcuna differenza: era proprio come se i mulefa e le capsule da semi fossero una sola creatura che per magia poteva smontarsi e rimontarsi a piacere. Atal era intenerita al pari di Mary da quel contatto. Lo zalif femmina era giovane e nubile, e nel suo gruppo non c'erano maschi della sua età; la creatura era dunque destinata a sposare uno zalif estraneo, ma il contatto non era facile e a volte Mary pensava che Atal fosse preoccupata per il futuro. Non si rammaricava, dunque, del tempo speso con lei, e adesso era felice di toglierle dai fori delle ruote la polvere e la sporcizia che vi si erano accumulate, e di spanderle delicatamente il fragrante olio sulle unghie mentre la proboscide di Atal si alzava e le lisciava i capelli. Quando Atal ne ebbe abbastanza, si alzò sulle ruote e si allontanò per aiutare a preparare la cena. Mary tornò alla sua lacca... e fece quasi subito la scoperta. Teneva le due lastre separate di un palmo in modo che mostrassero, come poco prima, immagini nette e luminose, ma adesso succedeva qualcosa. Mentre osservava, Mary vide uno sciame di scintille che faceva alone alla figura di Atal. Erano visibili soltanto in una minima parte della lastra, e Mary capì perché: in quel punto, lei aveva toccato la superficie con le dita unte d'olio. Atal! chiamò. Presto! Torna qui! Atal si voltò e le si avvicinò. Mi lasci prendere un po’ d'olio? disse Mary. Solo un po’ da mettere sulla lacca. Atal accettò volentieri che Mary tornasse a far scorrere le dita sui fori centrali delle ruote, e guardò con curiosità la ragazza che spalmava su una delle lastre una pellicola della chiara e odorosa sostanza. Mary fece aderire le lastre e le sfregò per spargere l'olio uniformemente, poi le separò di nuovo tenendole alla distanza di un palmo. E, quando guardò attraverso di esse, tutto era cambiato. Vedeva le Ombre. Se si fosse trovata nel Salotto Privato del Jordan College quando Lord Asriel aveva proiettato i fotogrammi da lui preparati con l'emulsione speciale, avrebbe riconosciuto l'effetto. Ovunque guardasse, vedeva oro, proprio come le aveva descritto Atal: scintille di luce che fluttuavano e aleggiavano convogliandosi a volte in un flusso non casuale, come animate da un'intenzione. Fra tutto quello, c'era sempre il mondo che vedeva a occhio nudo, l'erba, il fiume, gli alberi, ma ogni qual volta guardava un essere cosciente, uno dei mulefa, la luce era più densa e più mobile. Non ne oscurava le forme in alcun modo, casomai le rendeva più chiare. Non immaginavo che fosse così bello, disse Mary all'amica. Perché? Ovvio che lo è, replicò Atal. È strano pensare che non potessi vederlo. Guarda quel piccolo... Indicava uno dei giovanissimi che giocava nell'erba alta, saltando goffamente dietro le cavallette, fermandosi di colpo a esaminare una foglia, cadendo, rialzandosi a fatica per mettersi a correre verso la madre e dirle qualcosa, lasciandosi di nuovo distrarre da un bastoncino, cercando di raccoglierlo, scoprendo delle formiche sulla sua superficie e fischiando per l'agitazione... C'era una foschia dorata attorno a lui, la stessa che circondava le tettoie, le reti da pesca, il falò serale, ma più intensa, anche se non di molto. Ma, diversamente da quelle, questa era percorsa da piccoli flussi coscienti che vorticavano e si rompevano e fluttuavano per scomparire mentre altri ne nascevano. Attorno alla madre del giovane, d'altro canto, le scintille dorate erano molto più intense, e il flusso che le muoveva era più forte e uniforme. La femmina stava cucinando il pasto serale, spargendo farina su una pietra piatta per preparare sottili pani simili a chapati o a tortillas, osservando al tempo stesso il figlioletto, e le Ombre o lo sraf o la Polvere che l'avvolgevano erano l'immagine stessa della responsabilità e della sollecitudine. Dunque, finalmente puoi vedere disse Atal. Be’, allora adesso devi venire con me. Mary guardò l'amica con stupore. Il tono di Atal era strano, era come se avesse voluto dire: Finalmente sei pronta; ti aspettavamo al varco; ora le cose devono cambiare. E altri mulefa stavano comparendo, dalla cima dell'altura, fuori delle capanne, dalla riva del fiume: membri del gruppo ma anche estranei, mulefa che Mary non conosceva e che guardavano con curiosità verso di lei. Il suono delle loro ruote sulla dura terra battuta era basso e uniforme. Dove devo andare? domandò Mary. Perché vengono tutti qui? Non preoccuparti disse Atal, vieni con me, nessuno ti farà del male. Sembrava una cosa preparata da tempo, quell'incontro, perché tutti sapevano dove andare e cosa aspettarsi. C'era un basso terrapieno al limitare del villaggio, di forma regolare e in terra battuta, con scivoli alle estremità, e la folla – Mary valutò che erano almeno una cinquantina – stava andando lì. Il fumo del falò aleggiava nell'aria serale, e il tramonto diffondeva su tutto il suo oro splendente; Mary percepiva l'odore dei cereali arrostiti, e la calda fragranza degli stessi mulefa... in parte profumo d'olio, in parte di carne calda, un buon odore come di cavallo. Atal la sollecitò a raggiungere il terrapieno. Mary domandò: Cosa succede? Dimmelo! No, no... Non io. Sarà Sattamax a parlare... Mary non conosceva quel nome, e lo zalif che Atal stava indicando era un estraneo. Era più vecchio di ogni creatura che Mary avesse visto fino ad allora: all'attaccatura della proboscide aveva un ciuffo di peli bianchi, e si muoveva rigidamente, come se soffrisse di artrite. Tutti gli altri lo circondarono premurosamente, e quando Mary riuscì a dare un'occhiata furtiva attraverso la lacca, capì perché: l'alone-Ombra del vecchio zalif era così ricco e complesso che lei stessa provò un senso di rispetto, anche se quasi non ne conosceva il significato. Quando Sattamax fu pronto a parlare, la folla tacque. Mary era a ridosso del terrapieno, con Atal al fianco che la rassicurava, ma sentiva tutti gli occhi puntati su di sé, come se fosse una scolara appena arrivata in una nuova classe. Sattamax cominciò a parlare. La sua voce era profonda, con una gamma di toni ricca e varia, le movenze della proboscide solenni e aggraziate. Siamo qui riuniti per salutare la forestiera Mary. Quanti di noi la conoscono hanno ben ragione di esserle grati per ciò che ha fatto da quando è arrivata fra noi. Abbiamo aspettato che acquisisse una certa padronanza del nostro linguaggio. Con l'aiuto di molti di noi, ma specialmente dello zalif Atal, la forestiera Mary può adesso capirci. C'era però un'altra cosa che doveva capire: lo sraf. Ne conosceva l'esistenza, ma non riusciva a vederlo come lo vediamo noi, fino al momento in cui ha costruito uno strumento con cui guardare. Ora che ci è riuscita, è pronta a sapere di più su quanto deve fare per aiutarci. Mary, vieni qui al mio fianco. La ragazza si sentiva confusa, stordita, attonita, ma fece ciò che doveva e andò accanto al vecchio zalif. Pensò che avrebbe fatto meglio a parlare, e allora cominciò: Voi tutti mi avete fatta sentire un'amica. Siete gentili e ospitali. Sono arrivata da un mondo in cui la vita è molto diversa da qui, ma alcuni di noi hanno coscienza dello sraf, proprio come voi, e vi sono grata per avermi aiutata a fabbricare questo specchio attraverso il quale riesco a vederlo. Se posso aiutarvi in qualche modo, sarò felice di farlo. Parlava con un imbarazzo che non provava quando conversava con Atal, e temeva di non farsi capire. Non è facile tenere un discorso quando non si sa dove guardare perché contemporaneamente si è costretti a gesticolare, ma sembrava che gli altri capissero. Sattamax disse: È bello sentirti parlare. Noi speriamo che tu possa aiutarci. In caso contrario, non so come riusciremo a sopravvivere. I tualapi ci uccideranno tutti: non ce ne sono mai stati così tanti, e il loro numero cresce di anno in anno. Il mondo sta prendendo una brutta piega. Per la maggior parte dei trentatremila anni trascorsi da quando esistono i mulefa, ci siamo presi cura della terra. Tutto si equilibrava: gli alberi prosperavano, i pascolanti erano sani e robusti, e anche se di tanto in tanto arrivavano i tualapi il nostro numero e il loro rimaneva costante. Ma trecento anni fa gli alberi hanno cominciato a stentare. Li osservavamo preoccupati, li curavamo con più attenzione del solito e tuttavia producevano sempre meno capsule da semi, e perdevano le foglie fuori stagione, e alcuni morivano di colpo, cosa che non era mai successa prima. In nessuno dei nostri ricordi riuscivamo a trovare una risposta a tutto questo. È vero, era un processo lento, ma lento è anche il ritmo della nostra vita. Non lo sapevamo fino al tuo arrivo. Avevamo visto farfalle e uccelli, ma loro non hanno sraf. Tu sì, anche se sei strana, ma sei agile e diretta, come gli uccelli, come le farfalle. Hai capito che ti serviva qualcosa che ti aiutasse a vedere lo sraf, e subito, con materiali a noi noti da migliaia d'anni, hai costruito uno strumento per farlo. In confronto a noi, pensi e agisci con la velocità di un uccello. Così ci appari, e questo ci ha fatto capire che il nostro ritmo è lento a paragone del tuo. Ma noi confidiamo proprio in questo. Tu sai vedere cose che noi non vediamo, sai vedere legami, possibilità e alternative invisibili a noi, proprio come lo sraf era invisibile a te. E, se noi non riusciamo a vedere un modo per sopravvivere, speriamo che ci riesca tu. Noi speriamo che tu scoprirai rapidamente cos'è che fa ammalare gli alberi e troverai un rimedio; speriamo che tu possa capire come affrontare i tualapi, che sono così forti e numerosi. E speriamo che questo avvenga presto, o moriremo tutti. Tra la folla ci fu un mormorio di approvazione. Tutti guardavano Mary, che tornò a sentirsi come una scolaretta appena arrivata in una scuola dove ci si aspettavano grandi cose da lei. Si sentì anche stranamente lusingata: l'idea di essere agile e scattante e simile a un uccello era per lei inedita e piacevole, dal momento che si era sempre considerata tarda e goffa. Ma quell'idea era accompagnata anche dalla sensazione che i mulefa stessero prendendo un grosso abbaglio; non era affatto detto che lei potesse esaudire il loro disperato desiderio. Ma doveva comunque provarci. Loro stavano aspettando. Sattamax, disse, mulefa, voi confidate in me e io farò del mio meglio. Siete stati gentili e la vostra vita è bella e buona e io farò di tutto per aiutarvi: ora che ho visto lo sraf, so qual è il mio compito. Grazie per la fiducia che avete riposto in me. Tutti annuirono e mormorarono e l'accarezzarono con le proboscidi mentre scendeva dal terrapieno. Mary era sgomenta per ciò che aveva accettato di fare. In quel preciso momento, nel mondo di Cittagazze, il prete assassino padre Gomez stava procedendo su uno scabro viottolo di montagna fra tronchi contorti di ulivi. La luce serale scendeva obliqua tra le foglie argentee e l'aria era piena del rumore dei grilli e delle cicale. Davanti a sé vedeva un piccolo casale circondato da viti, dove una capra belava e una sorgente zampillava tra i sassi grigi. C'era un vecchio indaffarato accanto alla casa, e una vecchia stava portando la capra verso uno sgabello e un secchio. Nel paesino alle sue spalle gli avevano detto che la donna che cercava era passata di lì, diretta verso le montagne: forse quella anziana coppia l'aveva vista. Se non altro, ora avrebbe potuto comprare formaggio e olive, e bere acqua sorgiva. Padre Gomez era avvezzo a vivere frugalmente, e aveva tutto il tempo davanti a sé. Diciotto I suburbi della morte OH, SE SOLTANTO FOSSE POSSIBILE DISCORRERE PER UN PAIO DI GIORNI CON I MORTI... JOHN WEBSTER Lyra era sveglia prima dell'alba, con Pantalaimon che rabbrividiva sul suo petto, e si alzò subito per scaldarsi camminando, mentre la luce grigia si diffondeva nel cielo. Non aveva mai conosciuto un silenzio simile, nemmeno nell'Artico innevato; non c'era bava di vento, e il mare era così immobile che nemmeno la minima ondina si frangeva sulla sabbia; il mondo sembrava sospeso tra un respiro e l'altro. Will giaceva rannicchiato e dormiva profondamente con la testa sullo zaino per proteggere il coltello. Il mantello gli era scivolato dalle spalle, e Lyra glielo rimboccò attorno al corpo facendo come se lui avesse un daimon, dalla forma di gatta accoccolata, e lei non volesse toccarla. “Dev'essere qui intorno” pensò. Portando in braccio Pantalaimon ancora sonnacchioso, Lyra si allontanò da Will e si sedette sul pendio della duna sabbiosa poco lontana, così che le loro voci non svegliassero il ragazzino addormentato. «Quegli gnomi» disse Pantalaimon. «Non mi piacciono» ribadì Lyra con fermezza. «Penso che dovremmo liberarci di loro al più presto. Forse se li intrappolassimo in una rete o qualcosa di simile Will potrebbe aprire un varco, richiuderlo, e bell'e fatto, saremmo liberi». «Non abbiamo una rete» disse Pantalaimon, «o qualcosa di simile. In ogni modo scommetto che quelli sono troppo furbi per cascarci. Lui ci sta osservando, in questo momento». Pantalaimon aveva forma di falco, mentre lo diceva, e i suoi occhi erano più acuti di quelli di Lyra. Il buio nel cielo stava volgendo di minuto in minuto al pallido azzurro etereo e, mentre la ragazzina guardava oltre la sabbia, il primo spicchio di sole rischiarò il bordo del mare, abbagliandola. Essendo seduta sul pendio della duna, Lyra fu raggiunta dalla luce pochi secondi prima che essa toccasse la spiaggia, e la guardò spandersi attorno e allungarsi verso Will; e poi vide la figura alta un palmo del Cavalier Tialys in piedi, guardingo, accanto alla testa del ragazzino, e più che mai sveglio e intento a sorvegliarli. «Fatto sta» disse Lyra, «che loro non possono costringerci a fare quello che vogliono. Devono seguirci. Scommetto che sono stufi». «Se ci legassero» disse Pan, intendendo lui e Lyra, «e ci tenessero sotto la minaccia dei pungiglioni, Will dovrebbe fare quello che dicono loro». Lyra ci pensò. Rammentava perfettamente l'orrendo grido di dolore della signora Coulter, le sue convulsioni a occhi stralunati, il penoso ciondolare dello scimmiotto dorato quando il veleno le era entrato nel sangue... E quello era soltanto un graffio, com'era stato appena ricordato a sua madre, in un altro luogo. Sì, Will avrebbe sicuramente dovuto cedere e fare quello che volevano loro. «Supponiamo, però, che loro pensino che non lo farebbe» disse Lyra, «supponiamo che loro pensino che lui sia così duro di cuore da guardarci morire. Forse farebbe meglio a farglielo credere, se può». Aveva portato con sé l'aletiometro e, ora che c'era luce a sufficienza, tirò fuori l'amato strumento e se lo posò in grembo, sopra il panno di velluto nero. A poco a poco entrò in quello stato di trance in cui riusciva a capire i vari livelli di significato e a percepire l'intricata rete di connessioni che li legava. Mentre le sue dita trovavano i simboli, la sua mente trovava le parole: Come possiamo liberarci delle spie? Poi l'ago cominciò a scattare di qui e di là, quasi troppo veloce per seguirne gli spostamenti, ma qualche parte della coscienza di Lyra contò le oscillazioni e le soste e capì subito il significato di quei movimenti. Lo strumento le diceva: Non provateci, perché le vostre vite dipendono da loro. Questa era una vera sorpresa, e non bella. Ma Lyra continuò: Come possiamo arrivare nella terra della morte? La risposta fu: Scendete. Seguite il coltello. Andate avanti. Seguite il coltello. E infine Lyra domandò con trepidazione, quasi vergognandosi: È la cosa giusta da fare? Sì, disse subito l'aletiometro. Sì. Lyra sospirò, uscendo dalla trance, e si spinse i capelli dietro le orecchie, sentendo il primo calore del sole sul volto e sulle spalle. Adesso c'erano anche suoni in quel mondo: gli insetti si svegliavano, e un filo di brezza faceva frusciare gli steli d'erba che crescevano in cima alla duna. Lyra mise via l'aletiometro e tornò da Will, con Pantalaimon che si era fatto il più grosso possibile, sotto forma di leone, nella speranza di intimidire i gallivespiani. L'omino stava usando il magnetorisonatore e, quando ebbe finito, Lyra domandò: «Stava parlando con Lord Asriel?» «Con il suo delegato» disse Tialys. «Noi non andiamo». «È quello che gli ho riferito». «E lui cos'ha detto?» «Cose per le mie orecchie, non per le tue». «Come le pare» disse Lyra. «Lei è sposato con quella signora?» «No. Siamo colleghi». «Ha figli?» «No». Mentre Tialys riponeva il magnetorisonatore, Lady Salmakia si svegliò, lì vicino, e si mise a sedere leggiadra nella buca che aveva scavato nella sabbia morbida. Le libellule erano ancora addormentate, impastoiate con sottili fili di ragnatela, le ali umide di rugiada. «C'è gente alta, nel suo mondo, o sono tutti piccini come lei?» domandò Lyra. «Sappiamo bene come trattare la gente alta» rispose Tialys, brusco, e si mise a chiacchierare tranquillamente con Salmakia. Parlavano sottovoce e Lyra non riusciva a sentire, ma in compenso si divertiva nel vederli sorseggiare gocce di rugiada dall'erba secca per rinfrescarsi. Con l'acqua dev'essere tutt'altra faccenda per loro disse col pensiero a Pantalaimon: immagina gocce d'acqua grosse come le tue zampe! Devono essere impenetrabili per loro, neanche avessero una sorta di buccia elastica, come un pallone! Intanto si era svegliato anche Will, stremato. La prima cosa che fece fu cercare i gallivespiani, che lo guardarono di rimando entrambi, concentratissimi su di lui. Will distolse gli occhi e vide Lyra. «Voglio dirti una cosa» le annunciò. «Andiamo lassù, lontano da...» «Se vi allontanate da noi» disse la voce chiara di Tialys, «dovete lasciare il coltello. Se non volete lasciare il coltello, dovete parlare qui». «Non possiamo stare un momento soli?» disse Lyra, sdegnata. «Non vogliamo che ascoltiate quel che diciamo!» «Allora allontanatevi, ma lasciate il coltello». In fondo non c'era nessun altro nei pressi, e sicuramente i gallivespiani non sarebbero stati capaci di usarlo. Will frugò nello zaino in cerca della borraccia e di un paio di biscotti e, porgendone uno a Lyra, si avviò con lei su per il pendio della duna. «Ho domandato all'aletiometro» gli disse lei, «e ha risposto che non dobbiamo cercare di scappare dagli gnomi perché loro ci salveranno la vita. È come dire che siamo incollati a loro». «Hai detto a quei due cosa pensiamo di fare?» «No! E nemmeno intendo farlo. Loro lo riferirebbero subito a Lord Asriel con quel violino parlante e lui verrebbe qui e ci fermerebbe... dunque non ci resta altro da fare che andare e non parlare in loro presenza». «Sono spie, però» fece notare Will. «Saranno bravi nell'origliare e nel nascondersi. Dunque, faremmo meglio a non accennarne neppure. Sappiamo dove stiamo andando. Dunque ci andremo senza parlarne, e loro dovranno rassegnarsi e seguirci». «Ora non possono sentirci, sono troppo lontani. Will, ho domandato anche come ci si arriva. L'aletiometro ha risposto di seguire il coltello e basta». «Sembra facile» disse il ragazzino. «Ma scommetto che non lo è. Sai cosa mi ha detto Iorek?» «No. Ha detto – quando sono andata a salutarlo – ha detto che sarebbe stato molto difficile per te, ma pensava anche che potessi farcela. Ma non mi ha mai detto perché...» «Il coltello si è rotto perché ho pensato a mia madre» spiegò Will. «Così ho dovuto allontanarla dalla mente. Ma... è come quando qualcuno ti dice di non pensare a un coccodrillo e tu subito lo fai, non puoi farne a meno...» «Be’, ieri notte hai aperto senza difficoltà il varco» disse Lyra. «Sì, perché ero stanco, probabilmente. Be’, si vedrà. Soltanto seguire il coltello?» «Nient'altro». «Allora forse è meglio andare subito. Solo che non ci è rimasto quasi più cibo... Dobbiamo portare qualcosa con noi, pane e frutta o roba del genere. Dunque prima dovrò trovare un mondo dove ci si possa procurare del cibo, e poi cominceremo la ricerca vera e propria». «D'accordo» disse Lyra, felicissima di riprendere a muoversi, con Pan e Will, viva e vegeta. Tornarono vicino alle spie, che si erano sedute vigili accanto al coltello con gli zaini sulla schiena. «Vorremmo conoscere le vostre intenzioni» disse Salmakia. «Be’, non andremo comunque da Lord Asriel» rispose Will. «Prima dobbiamo fare un'altra cosa». «E ci direte qual è questa cosa, dal momento che è chiaro che non possiamo impedirvi di farla?» «No» rispose Lyra, «perché voi la riferireste subito a Lord Asriel. Dovete venire con noi senza sapere dove stiamo andando. Ovviamente, potete sempre rinunciare e tornarvene da lui». «Questo no davvero» disse Tialys. «Vogliamo una garanzia» riprese Will. «Siete spie, e dunque votate alla disonestà; è il vostro mestiere. Dobbiamo sapere se possiamo fidarci. La notte scorsa eravamo tutti troppo stanchi per pensarci, ma niente vi avrebbe impedito di aspettare che dormissimo per poi pungerci, neutralizzarci e chiamare Lord Asriel con quel vostro aggeggio. Avreste potuto farlo senza difficoltà. Dunque dovete darci un pegno a garanzia che non lo farete. Una promessa non basta». I due gallivespiani fremettero di rabbia per quell'affronto al loro onore. Tialys, mantenendo il controllo di sé, disse: «Non accogliamo richieste senza contropartita. Dovete darci qualcosa in cambio. Dovete dirci quali sono le vostre intenzioni, e allora io affiderò a voi il magnetorisonatore. Dovrete restituirmelo ogni volta che dovrò inviare un messaggio, ma saprete sempre quando lo userò e noi non potremo farlo senza il vostro permesso. Questa sarà la nostra garanzia. E ora diteci dove volete andare e perché». Will e Lyra si scambiarono un'occhiata d'intesa. «Va bene» disse la ragazzina. «È giusto. Dunque, ecco dove stiamo andando: stiamo andando nel mondo della morte. Non sappiamo dove si trovi, ma il coltello lo scoprirà. Ecco quello che vogliamo fare». Le due spie la fissarono a bocca aperta, incredule. Poi Salmakia sbatté le palpebre e disse: «Quel che dite non ha senso. I morti sono morti e basta. Non esiste un mondo della morte». «Lo pensavo anch'io» intervenne Will, «ma adesso non ne sono più tanto sicuro. Se non altro, il coltello ci permetterà di sapere la verità». «Ma perché?» Lyra guardò Will e lo vide annuire. «Be’» cominciò, «prima di conoscere Will, molto prima di cadere addormentata, ho messo in pericolo un mio amico e lui è stato ucciso. Avevo creduto di poterlo liberare, ma ho soltanto peggiorato le cose. E mentre ero addormentata l'ho sognato e ho pensato che avrei potuto riscattarmi se mi fossi recata lì dov'è e gli avessi chiesto scusa. E Will vuole cercare suo padre, che è morto proprio nel momento in cui se l'è trovato di fronte. A Lord Asriel, naturalmente, tutto questo non interessa. E nemmeno alla signora Coulter. Se andassimo da loro, dovremmo fare quello che vuole lui, e a lui non importa niente di Roger – il mio amico morto –, niente di niente. Ma importa a me. A noi. Dunque, ecco quello che vogliamo fare». «Bambina» disse Tialys, «quando moriamo, finisce tutto. Non ci sono altre vite. Avete visto la morte. Avete visto cadaveri, e avete visto cosa succede a un daimon quando la morte arriva. Si dissolve. Che vita può mai esserci, dopo?» «Noi vogliamo andare a scoprirlo» disse Lyra. «Ora che sapete, prenderò il vostro magnetorisonatore». Tese la mano, e il leopardo-Pantalaimon si alzò, la coda che spazzava lentamente il suolo, per sostenere la sua richiesta. Tialys si tolse lo zaino dalla schiena e lo mise sul palmo della bambina. Era pesantissimo; non per lei, naturalmente, ma Lyra si meravigliò della forza dell'omino. «E quanto tempo pensate che richieda questa spedizione?» domandò il Cavaliere. «Non lo sappiamo» gli rispose Lyra. «Ne sappiamo quanto voi. Andremo e vedremo». «Per prima cosa» interloquì Will, «dobbiamo procurarci un po’ d'acqua e del cibo, roba che si possa trasportare facilmente. Perciò andrò in cerca di un mondo dove trovarne e poi partiremo». Tialys e Salmakia balzarono sulle libellule, tenendole a terra frementi. I grossi insetti morivano dalla voglia di volare, ma il dominio dei loro cavalieri era assoluto, e Lyra, guardandole per la prima volta alla luce del sole, vide la straordinaria finezza delle redini di seta grigia, le staffe argentee, le selle sottili. Will prese il coltello e venne colto dalla tentazione di cercare il suo mondo: aveva ancora la carta di credito, poteva comprare del cibo familiare, poteva perfino telefonare alla signora Cooper e chiedere notizie della madre... Il coltello emise un suono simile a quello di un'unghia su una lavagna, e mancò poco che a Will si fermasse il cuore. Se avesse rotto di nuovo il coltello, sarebbe stata la fine. Dopo qualche istante provò di nuovo. Anziché cercare di non pensare a sua madre, disse a se stesso: “Sì, so che lei è lì, ma devo distogliermi mentre faccio questo...” E stavolta funzionò. Trovò un nuovo mondo e mosse il coltello per aprire un varco, e pochi istanti dopo tutti furono davanti a quella che sembrava una linda e fiorente fattoria di qualche paese nordico come l'Olanda o la Danimarca, dove il cortile lastricato di pietra, spazzato e lustro, dava accesso a una fila di porte di stalla. Il sole splendeva in un cielo smorto, e nell'aria aleggiava odore di bruciato e di qualcos'altro di sgradevole. Non c'era rumore di vita umana, soltanto un basso ronzio, ma così continuo e intenso da far pensare a un macchinario. Veniva dalle stalle. Lyra andò a guardare e tornò subito indietro, bianca in volto. «Ci sono quattro...» deglutì, portandosi la mano alla gola e riprendendosi, «quattro cavalli morti. E milioni di mosche...» «Guarda» disse Will con un singulto, «o meglio, no...» Stava indicando i cespugli di lampone che circondavano il giardino della cucina. Aveva appena visto le gambe di un uomo, una con una scarpa e una senza, spuntare dalla parte più fitta delle piante. Lyra non volle guardare, ma Will andò a controllare se l'uomo era ancora vivo e aveva bisogno di aiuto. Tornò indietro scuotendo la testa con aria angosciata. Le due spie erano già alla porta della fattoria, che era socchiusa. Tialys si voltò di scatto e disse: «Qui c'è un odore più dolciastro» e poi superò la soglia volando, mentre Salmakia perlustrava gli annessi della casa. Will seguì il Cavaliere. Si ritrovò in una grande cucina quadrata, una stanza all'antica con porcellana bianca sulla credenza, un lucido tavolo di pino e un focolare su cui posava, freddo, un bricco nero. La porta attigua portava in una dispensa, dove due scaffali erano pieni di mele che colmavano l'aria della loro fragranza. Il silenzio era angosciante. Lyra domandò sottovoce: «Will, è questo il mondo della morte?» Il bambino aveva appena pensato la stessa cosa, ma rispose: «No, non credo. È un mondo in cui non siamo mai stati prima. Su, prendiamo tutto quello che riusciamo a portare. C'è del pane di segale, dev'essere buono – è leggero – e del formaggio...» Quando ebbero preso tutto, Will infilò una moneta d'oro nel cassetto del grande tavolo di pino. «Be’?» esclamò Lyra vedendo che Tialys alzava le sopracciglia. «Bisogna sempre pagare ciò che si prende». In quel momento Salmakia entrò dalla porta posteriore facendo atterrare la libellula sul tavolo con uno scintillio blu-elettrico. «Arrivano degli uomini» disse, «a piedi, armati. Sono soltanto a pochi minuti di cammino. E oltre i campi c'è un villaggio che brucia». Mentre parlava, sentirono un rumore di scarponi sulla ghiaia, e una voce che dava ordini, e un tintinnio di metallo. «Dobbiamo andarcene» disse Will. Saggiò l'aria con la punta del coltello. E subito sperimentò un nuovo genere di sensazione. Sembrava che la lama scivolasse su una superficie ultraliscia, come uno specchio, poi affondò molto lentamente e Will poté tagliare. Ma incontrava resistenza, era come tagliare un tessuto pesante, e quando riuscì ad aprire un varco sbatté le palpebre per la sorpresa e lo sgomento... perché il mondo che gli si prospettava era uguale in tutto e per tutto a quello in cui ancora si trovavano. «Cosa succede?» domandò Lyra. Le spie stavano già guardando sconcertate. Ma era qualcosa di più che sgomento, quello che provavano. Così come l'aria aveva opposto resistenza al coltello, qualcosa in quel varco si opponeva al loro ingresso. Will dovette spingere qualcosa d'invisibile e poi tirarsi dietro Lyra per mano, mentre i gallivespiani non riuscivano ad avanzare di un passo. Dovettero far posare le libellule sulle mani dei ragazzini, ma anche così fu come scontrarsi con una pressione dell'aria, le ali trasparenti si piegavano e torcevano, e i piccoli cavalieri dovettero accarezzare la testa degli insetti sussurrando parole d'incoraggiamento. Ma dopo pochi secondi e molti contorcimenti erano passati tutti, e Will trovò il bordo della finestra (anche se era impossibile vederla) e la chiuse, relegando in quell'altro mondo il rumore dei soldati. «Will» disse Lyra, e il ragazzino si voltò scoprendo che c'era un altro nella cucina con loro. Il suo cuore ebbe un sussulto: era lo stesso uomo che aveva visto meno di dieci minuti prima morto stecchito fra i lamponi, con la gola tagliata. Era un uomo di mezza età, snello, con la faccia di chi passa molto tempo all'aria aperta. Ma ora sembrava come folle, o paralizzato dalla sorpresa. I suoi occhi erano così sbarrati che se ne vedeva il bianco tutt'attorno all'iride, e si aggrappava al bordo del tavolo con una mano tremante. Will fu felice di vedere che la sua gola era intatta. L'uomo aprì la bocca per parlare, ma non ne uscì parola. Tutto quello che riuscì a fare fu additare Will e Lyra. Lyra disse: «Ci scusi se siamo in casa sua, ma dovevamo scappare dagli uomini che stanno arrivando. Mi spiace se l'abbiamo spaventata. Io sono Lyra, e questo è Will, e quelli sono nostri amici, il Cavalier Tialys e Lady Salmakia. Può dirci come si chiama e dove siamo?» Queste domande dal suono familiare parvero far ricuperare il sentimento all'uomo, che fu scosso da un brivido come se si stesse destando da un sogno. «Sono morto» disse. «Sono sdraiato là fuori, morto. So di esserlo. Voi non siete morti. Cosa sta succedendo? Dio mi aiuti, mi tagliano la gola. Cosa sta succedendo?» Lyra si accostò di più a Will quando l'uomo disse «Sono morto», e Pantalaimon, in forma di topo, si rannicchiò sul suo petto. Quanto ai gallivespiani, stavano cercando di non perdere il controllo delle libellule, perché pareva che i grossi insetti nutrissero un'avversione per quell'individuo e saettavano qui e là per la cucina, cercando una via di scampo. Ma l'uomo non vi badava. Stava ancora cercando di capire cos'era successo. «È uno spirito?» domandò con cautela Will. L'uomo alzò la mano, e Will tentò di prenderla, ma le sua dita strinsero l'aria. Sentì soltanto un gelido pizzicore. Allora l'uomo si guardò la mano sgomento. Il suo ottundimento stava cominciando a svanire, lui s'impietosiva sul proprio stato. «È vero» disse, «sono morto... Sono morto e sto andando all'inferno...» «Calma» esclamò Lyra, «ci andremo insieme. Come si chiama?» «Ero Dirk Jansen» rispose lui, «ma ormai... Non so cosa fare... Non so dove andare...» Will aprì la porta. L'aia sembrava la stessa, il giardino della cucina era immutato, lo stesso sole splendeva scialbo. E c'era il cadavere dell'uomo, intatto. Un piccolo gemito sfuggì dalla gola di Dirk Jansen, come se avesse rinunciato a respingere la realtà. Le libellule si lanciarono fuori della porta volando rasoterra e poi scattarono in alto, più veloci di uccelli. L'uomo si guardava attorno inerme, alzando le mani, lasciandole ricadere, gemendo debolmente. «Non posso restare qui... Non posso restare» diceva. «Ma questa non è la fattoria che conosco. C'è uno sbaglio. Devo andare...» «Dove vuole andare, signor Jansen?» domandò Lyra. «Sulla strada. Non so. Devo andare. Non posso restare qui...» Salmakia andò a posarsi sulla mano di Lyra. Gli uncini della libellula la pizzicavano mentre Salmakia diceva: «Arriva gente dal villaggio... gente come quest'uomo... vanno tutti nella stessa direzione». «Allora andiamo con loro» disse Will, buttandosi lo zaino in spalla. Dirk Jansen aveva già oltrepassato il proprio cadavere, distogliendo gli occhi. Era come se fosse ubriaco, si fermava, riprendeva a camminare, barcollava, incespicava sui piccoli solchi e sui sassi del sentiero che, da vivo, i suoi piedi avevano conosciuto così bene. Lyra seguì Will, e Pantalaimon diventò un gheppio e volò più alto che poté, tanto da lasciare Lyra senza fiato. «Hanno ragione» disse quando ridiscese. «Ci sono file di persone che arrivano dal villaggio. Persone morte...» E di lì a poco li videro anche loro: donne e bambini, e tutti si muovevano come Dirk Jansen, tentennanti e turbati. Il villaggio distava circa un chilometro, e quella gente veniva verso di loro, ammassata al centro della strada. Quando Dirk Jansen vide gli altri spiriti si lanciò in una corsa scomposta, e loro alzarono le mani per salutarlo. «Anche se non sanno dove stanno andando, ci stanno andando insieme» disse Lyra. «Faremmo meglio a unirci a loro». «Pensi che avessero daimon in questo mondo?» le domandò Will. «Non saprei. Se tu avessi visto uno di loro nel tuo mondo, avresti saputo che era uno spirito?» «È difficile dirlo. Non sembrano proprio normali... C'era un uomo che vedevo di solito nella mia città, e camminava sempre davanti ai negozi con lo stesso vecchio sacchetto di plastica in mano, e non parlava mai con nessuno e non entrava mai. E nessuno lo degnava mai di un'occhiata. Io ho sempre pensato che fosse uno spirito. Questi un po’ gli somigliano. Forse il mio mondo è pieno di spiriti e non l'ho mai saputo». «Non credo che il mio sia così» disse Lyra, dubbiosa. «In ogni modo, questo dev'essere il mondo della morte. Questa gente è appena stata uccisa – devono essere stati quei soldati – e tutto è come nel mondo in cui vivevano. Pensavo che dovesse essere molto diverso...» «Be’, sta svanendo» disse Lyra. «Guarda!» Si era aggrappata al suo braccio. Will si fermò e si guardò attorno: Lyra aveva ragione. Non molto prima di scoprire la finestra a Oxford e passare nel mondo di Cittagazze, Will aveva visto un'eclissi di sole, e come milioni di altri era uscito a mezzogiorno a guardare la luce sfavillante che svaniva e scemava fino a dar luogo a una sorta di arcano crepuscolo che copriva le case, gli alberi, il parco. Ogni cosa era netta come in pieno giorno, ma c'era meno luce per vederla, come se si stesse prosciugando tutta la forza di un sole morente. Qualcosa di simile stava succedendo adesso, ma era ancora più strano perché qui anche i contorni delle cose stavano perdendo nitidezza rendendole indistinte. «È quasi come diventare ciechi» disse Lyra, spaventata, «solo che non siamo noi a non poter vedere le cose, è come se le cose stesse stessero svanendo...» Il colore stava lentamente abbandonando il mondo. Uno scialbo grigio-verde prendeva il posto del verde brillante degli alberi e dell'erba, uno scialbo grigio-sabbia sostituiva il vivido giallo del granturco, i mattoni rossi della linda fattoria diventavano di uno scialbo grigio-ruggine... Anche quella gente, ora più vicina, aveva cominciato a notarlo, e tutti additavano e tutti stringevano il braccio del vicino per trovare conforto. Le sole cose vivide nell'intero paesaggio erano lo splendente rosso e giallo e blu-elettrico delle libellule, e i loro piccoli cavalieri, e Will e Lyra, e Pantalaimon, che si librava a mezz'aria in forma di gheppio. Adesso erano vicini alla prima di quelle persone, e non c'erano dubbi: erano tutti spiriti. Will e Lyra si accostarono di un passo l'uno all'altra, ma non c'era niente da temere, perché gli spiriti erano più spaventati di loro e indugiavano, non volevano avvicinarsi. Will esclamò: «Non abbiate paura. Non vogliamo farvi del male. Dove state andando?» I componenti del gruppo guardarono il più vecchio di loro, come se fosse la loro guida. «Stiamo andando dove vanno tutti gli altri» rispose. «È come se lo sapessi ma non ricordassi di saperlo. Lungo questa strada, mi pare. Lo sapremo quando arriveremo». «Mamma» disse un bambino, «perché viene buio di giorno?» «Zitto, tesoro, non agitarti» rispose la madre. «Non serve a niente agitarsi. Siamo morti, suppongo». «Ma dove stiamo andando?» insisté il bambino. «Io non voglio esser morto, ma’!» «Stiamo andando a trovare il nonno» disse la mamma, disperata. Ma il bambino non trovava consolazione, e piangeva a dirotto. Gli altri componenti del gruppo guardavano la madre solidali o infastiditi, ma non c'era niente che potessero fare per aiutarla, e tutti ripresero a camminare sconsolati in quel paesaggio evanescente mentre il pianto del bambino non si fermava, non si fermava... Il Cavalier Tialys aveva parlato con Salmakia prima di volare rasoterra in avanti, e Will e Lyra guardavano la libellula con occhi invidiosi di quella vivacità e di quel vigore, mentre l'insetto diventava sempre più piccolo. La gallivespiana atterrò e fece posare la libellula sulla mano di Will. «Il Cavaliere è andato a vedere cosa c'è più avanti» disse. «Pensiamo che il paesaggio stia svanendo perché queste persone lo stanno dimenticando. Più si allontanano dalle loro case, più tutto diventa scuro». «Ma sai perché si muovono?» domandò Lyra. «Se io fossi uno spirito vorrei stare nei posti che conosco, non continuare a vagare e perdermi». «Si sentono infelici, qui» ipotizzò Will. «È il posto in cui sono appena morti. Ne hanno paura». «No, sono spinti da qualcosa» disse Salmakia. «Qualche forza, l'istinto, li spinge lungo la strada». E in verità gli spiriti si muovevano con maggior risolutezza ora che il villaggio era scomparso alla vista. Il cielo era scuro come nell'imminenza di una tempesta, ma non c'era nell'aria quell'elettricità che precede i temporali. Gli spiriti continuavano a procedere risoluti, e la strada correva dritta in mezzo a un paesaggio ormai quasi cancellato. Ogni tanto uno di loro lanciava un'occhiata a Will o a Lyra, o alla lucente libellula e al suo cavaliere, come in preda alla curiosità. Alla fine il più vecchio disse: «Voi, bambino e bambina. Voi non siete morti, non siete spiriti. Cosa vi ha portati qui?» «Ci siamo arrivati per caso» gli rispose Lyra anticipando Will. «Non sappiamo com'è successo. Stavamo cercando di scappare da quegli uomini e ci siamo trovati di colpo qui». «Come farete a sapere quando sarete arrivati nel posto dove dovete andare?» domandò Will. «Penso che ce lo diranno» rispose lo spirito, fiducioso. «Separeranno i peccatori e i virtuosi, oso dire. Non serve pregare adesso. È troppo tardi. Avreste dovuto farlo quando eravate vivi. Ora è inutile». Era ben chiaro a quale gruppo pensava di appartenere, ed era anche chiaro che non lo immaginava molto nutrito. Gli altri spiriti lo ascoltavano di malavoglia, ma era la sola guida che avessero e lo seguivano senza discutere. Così procedevano, arrancando in silenzio sotto un cielo diventato infine grigio-ferro e rimasto tale, senza scurire oltre. Gli esseri viventi si ritrovarono a guardare a destra e a sinistra, in alto e in basso, in cerca di qualcosa di luminoso o di vivo o di lieto, ed erano ogni volta delusi, fino a quando una piccola favilla apparve in lontananza e corse verso di loro attraverso l'aria. Era il Cavalier Tialys, e Salmakia spronò la libellula per andargli incontro con un grido gioioso. I due si consultarono e arrivarono di corsa dai ragazzini. «C'è una città, più avanti» disse Tialys. «Sembra un campo di profughi, ma si capisce che deve esistere da secoli e secoli. E credo che, oltre quella, ci sia un mare, o un lago, ma è coperto di nebbia. Ho sentito gridi di uccelli. E ci sono centinaia di persone che arrivano ogni momento, da tutte le direzioni, gente come questi... spiriti...» Anche gli spiriti lo ascoltavano, pur se con scarsa curiosità. Sembravano immersi in un'apatica trance, e Lyra avrebbe voluto scuoterli, indurli a muoversi, a svegliarsi, a cercare una via di scampo. «Come possiamo aiutare questa gente, Will?» domandò. Lui non ne aveva idea. Mentre riprendevano il cammino, videro un movimento all'orizzonte da sinistra a destra, e davanti a loro un fumo sporco innalzarsi lentamente aggiungendo il suo nero all'aria fosca. Quel movimento era gente, o spiriti: in fila o in coppia o soli, ma tutti a mani vuote, centinaia e migliaia di uomini e donne e bambini che avanzavano ondeggiando verso la fonte di quel fumo. Il terreno ora scendeva e diventava sempre più simile a una discarica. L'aria era greve, e piena di fumo e di altri odori: acri esalazioni chimiche, vegetali in decomposizione, liquami. E più scendevano peggio era. Non c'era più una chiazza di pulito al suolo, e le sole piante visibili erano erbacce e steli grigiastri. Davanti a loro, sopra l'acqua, c'era la nebbia. S'innalzava come una scogliera fino a fondersi con il cielo cupo, e da qualche punto al suo interno giungevano i gridi d'uccelli di cui aveva parlato Tialys. Tra quella folla e la nebbia si stendeva la prima città della morte. Diciannove Lyra e la sua morte ERO ARRABBIATO CON IL MIO AMICO; DETTI VOCE ALLA MIA RABBIA, E LA RABBIA SVANÌ. WILLIAM BLAKE Qui e là, erano stati accesi dei fuochi fra le macerie. La città era un caos, niente strade, niente piazze e nessuno slargo se non quelli dov'era crollato un palazzo. Qualche chiesa o edificio pubblico si ergevano ancora, ma con il tetto sfondato e i muri crepati: in un punto, un intero portico era accartocciato sulle sue stesse colonne. Fra i gusci vuoti degli edifici di pietra era sorta un'accozzaglia di baracche e stamberghe fatte di resti di travature, di bidoni di benzina o latte di biscotti ammaccati, di strati sbrindellati di polietilene, di pezzi di compensato o cartongesso. Gli spiriti arrivati lì con loro si stavano precipitando verso la città, e da ogni parte ne giungevano altri, numerosi come granelli di sabbia che scorrono nel foro di una clessidra. Gli spiriti s'immergevano in quel sordido caos come se sapessero con precisione dov'erano diretti. Lyra e Will erano intenti a seguirli, quando vennero bloccati. Una figura maschile uscì da una porta rabberciata e disse: «Un momento, un momento». Una luce fioca splendeva dietro di lui, e non era facile distinguerne i tratti, ma i ragazzini capirono subito che non era uno spirito. Era come loro, vivo. Era un uomo magro e senza età che indossava un abito intero scialbo e lacero, e aveva in mano una matita e un fascio di fogli tenuti insieme da un grosso fermaglio. L'edificio da cui era uscito aveva l'aspetto di un posto di dogana di qualche desolata frontiera. «Che posto è questo?» domandò Will. «E perché non possiamo entrare?» «Non siete morti» rispose, pacato, l'uomo. «Dovete aspettare nell'area d'attesa. Un po’ più avanti, svoltate a sinistra e date questi al funzionario al cancello». «Ma, mi scusi, signore» disse Lyra. «Spero che non le spiaccia se la interrogo, ma come siamo potuti arrivare fin qui se non siamo morti? Perché questo è il mondo della morte, no?» «È un sobborgo del mondo della morte. Succede che alcuni vivi capitino qui per sbaglio, ma non possono andare oltre e devono restare nell'area d'attesa». «Aspettare quanto?» «Finché muoiono». Will si sentì girare la testa. Si rese conto che Lyra stava per replicare e la anticipò dicendo: «Ci può spiegare, allora, cosa succede dopo? Voglio dire: gli spiriti che arrivano qui devono aspettare in questa città per sempre?» «No, no» disse il funzionario. «Questo è soltanto un porto di transito. Loro procedono in barca». «E dove vanno?» domandò Will. «Questo non posso dirvelo» rispose l'uomo, e un sorriso amaro gli piegò verso il basso gli angoli della bocca. «Dovete andarvene, se non vi spiace. Dovete andare nell'area d'attesa». Will prese i fogli che l'uomo gli porgeva, poi afferrò Lyra per un braccio e la spinse avanti. Le libellule volavano stancamente, adesso; Tialys spiegò che avevano bisogno di riposo, e allora gli insetti si posarono sullo zaino di Will, e Lyra fece sedere le spie sulle proprie spalle. Pantalaimon, in forma di leopardo, le guardò con aria gelosa, ma non disse niente. Procedettero lungo la strada, costeggiando le squallide baracche e le pozze di liquami e osservando la marea inesauribile di spiriti in arrivo che entravano in città senza intralci. «Dobbiamo attraversare quell'acqua, come gli altri» disse Will. «E forse la gente in questo luogo d'attesa ci dirà come fare. Del resto, non sembrano irritati, o pericolosi. È strano. E questi fogli...» Erano semplici fogli di carta strappati da un notes, con parole buttate giù a casaccio e cancellate da un tratto di matita. Era come se quella gente stesse giocando e aspettasse di vedere se i viaggiatori avrebbero accettato la sfida o si sarebbero arresi scoppiando a ridere. Eppure tutto sembrava terribilmente vero. Stava calando il buio e con esso il freddo, e non era facile continuare a camminare. Lyra pensò di essere già in marcia da mezz'ora, o forse il doppio. L'aspetto del luogo non cambiava. Alla fine arrivarono davanti a un casotto di legno dove una lampadina nuda brillava appesa a un filo sopra la porta. Mentre si avvicinavano, un uomo vestito più o meno come l'altro uscì dalla baracca tenendo in mano un pezzo di pane e burro; senza aprir bocca, prese i fogli e annuì. Restituì le carte e stava per tornare dentro quando Will disse: «Mi scusi, dove dobbiamo andare?» «Procedete e trovatevi un posto dove stare» rispose l'uomo, non senza garbo. «Basta che domandiate. Sono tutti in attesa, come voi». Si voltò e chiuse la porta contro il freddo, e i viaggiatori si diressero verso il cuore della baraccopoli dove dovevano sostare i vivi. Era molto simile alla città principale: squallide capanne rabberciate decine di volte, rattoppate con brandelli di plastica o di lamiera ondulata che si appoggiavano sbilenche l'una all'altra sopra i vicoletti fangosi. In alcuni punti, un cavo elettrico penzolava da una staffa e forniva corrente sufficiente ad alimentare una o due lampadine nude che illuminavano le baracche circostanti. La maggior parte della luce, tuttavia, veniva dai falò che gettavano bagliori fumosi e rossastri su quei frammenti di materiali da costruzione come se fossero le ultime fiamme residue di una grande conflagrazione, mantenute in vita per pura malignità. Ma via via che Will, Lyra e i gallivespiani si avvicinavano e notavano altri particolari, individuarono alcune... molte... moltissime figure sedute sole nel buio o appoggiate ai muri o radunate in gruppetti a conversare sommessamente. «Perché questa gente non sta dentro?» domandò Lyra. «Fa freddo». «Non è gente» rispose Lady Salmakia. «Non sono nemmeno spiriti. Sono qualcos'altro, ma non so cosa». I viaggiatori raggiunsero il primo gruppo di casupole, illuminato da una di quelle grosse lampadine appese a un cavo che oscillava lentamente nel vento gelido, e Will portò la mano al coltello sulla cintura. Fuori c'era un gruppetto di quelle cose a forma di persona che, sedute sui talloni, facevano rotolare dei dadi, e, quando i ragazzini si avvicinarono, balzarono in piedi: cinque, tutti maschi, i volti in ombra e gli abiti a brandelli, silenziosi. «Come si chiama questa città?» domandò Will. Non ci fu risposta. Alcuni fecero un passo indietro, e tutti e cinque si strinsero un poco, come se loro avessero paura. Lyra si sentì accapponare la pelle e rizzare i peluzzi delle braccia, anche se non sapeva dire perché. All'interno della sua camicia, Pantalaimon rabbrividiva e mormorava: «No, no, Lyra, no, andiamo via, torniamo indietro, per favore...» Quella “gente” non si muoveva, e infine Will si strinse nelle spalle e disse: «Be’, buonasera a tutti, comunque» e si avviò di nuovo. Suscitavano la stessa reazione in tutte le altre figure che incontravano, e l'inquietudine dei viaggiatori cresceva. «Will, sono Spettri?» domandò sottovoce Lyra. «Ora siamo cresciuti quanto basta per vedere gli Spettri?» «Non credo. Se lo fossero, ci aggredirebbero, e invece sembrano più spaventati di noi. Non so chi siano». Una porta si aprì, e la luce andò a spandersi sul suolo fangoso. Un uomo – un uomo vero, un essere umano – era sulla soglia e li guardava avvicinarsi. Le figure raggruppate attorno alla porta fecero uno o due passi indietro, come in segno di rispetto, e loro videro il volto dell'uomo: imperturbabile, inoffensivo, mite. «Chi siete?» domandò. «Viaggiatori» rispose Will. «Non sappiamo dove siamo. Che città è questa?» «È un'area d'attesa» disse l'uomo. «Viaggiate da molto tempo?» «Da molto, sì, e siamo stanchi» disse Will. «Possiamo comprare del cibo e pagare per un riparo per la notte?» L'uomo stava guardando alle loro spalle, nel buio; uscì e si guardò di nuovo attorno, come se mancasse qualcuno. Poi si rivolse alle strane figure ferme lì fuori e disse: «Voi, avete visto delle Morti?» Le figure scossero la testa e i ragazzini sentirono un mormorio: «No, no, nessuno». L'uomo tornò indietro. Alle sue spalle, sulla soglia, c'erano facce che guardavano fuori: una donna, due bambini piccoli, un altro uomo. Erano inquieti e preoccupati. «Morti?» ripeté Will. «Noi non portiamo morti». Ma sembrava proprio che quella fosse la sola cosa che li interessava, perché quando Will parlò, giunse un gemito sommesso dalle persone vive all'interno, e perfino le figure all'esterno si ritrassero un poco. «Mi scusi» disse Lyra intromettendosi nel modo più cortese possibile, come se fosse sotto lo sguardo arcigno della governante del Jordan College. «Non posso fare a meno di notarlo: questi signori, qui, sono morti? Mi scusi se lo domando, so che è sgarbato, ma il luogo da cui veniamo è molto insolito, e non abbiamo mai visto gente simile fino a ora. Se sono scortese, le chiedo scusa. Ma, vede, nel mio mondo, abbiamo dei daimon, tutti hanno un daimon, e si rimarrebbe turbati nel vedere qualcuno senza, proprio come voi siete turbati nel vedere noi. Viaggiando, però, Will e io – questo è Will e io sono Lyra – abbiamo appreso che, a quanto pare, certi popoli non hanno daimon, come quello del qui presente Will, tanto che ne ho avuto paura fino al momento in cui non ho scoperto che erano comuni persone come me. Può essere questo il motivo per cui nel suo mondo suscitiamo un po’ di apprensione; magari pensano che siamo diversi...» L'uomo disse: «Lyra? E Will?» «Sì, signore» rispose lei in tono umile. «E quelli sono i vostri daimon?» domandò, indicando le spie sulle spalle della ragazzina. «No» rispose Lyra, e fu tentata di dire: «Sono i nostri servi» ma capì che a Will non sarebbe parsa una buona idea, sicché disse: «Sono nostri amici, il Cavalier Tialys e Lady Salmakia, illustri e sagge persone che viaggiano con noi. Oh, e questo è il mio daimon» aggiunse, prendendo dalla tasca Pantalaimon in forma di topo. «Vede, siamo inermi, promettiamo che non vi faremo del male. E abbiamo bisogno di cibo e riparo. Ripartiremo domani. Davvero». Tutti aspettavano. Il nervosismo dell'uomo si era un po’ mitigato di fronte a quel tono umile, e le spie avevano avuto il buonsenso di assumere un atteggiamento virtuoso e innocente. Dopo una pausa, l'uomo disse: «Bene, per quanto strano... ma questi sono tempi strani... Entrate, siate i benvenuti...» Le figure all'esterno annuirono, una o due fecero un piccolo inchino e si tennero rispettosamente da parte mentre Lyra e Will entravano al caldo e alla luce. L'uomo si chiuse la porta alle spalle e fissò un fil di ferro a un chiodo per tenerla ferma. Era una sola stanza, illuminata da una lampada a nafta sul tavolo, e pulita anche se malandata. Le pareti di compensato erano ornate di immagini di attori ritagliate da qualche rivista di cinema e coperte di impronte digitali fuligginose. C'era una stufa di ghisa contro una parete, davanti alla quale fumavano indumenti sbrindellati appesi a uno stenditoio, e su una toletta c'era un altarino con fiori di plastica, gusci di conchiglia, boccette di profumo colorate e altre pacchiane cianfrusaglie poste tutte attorno all'immagine di un allegro scheletro con cappello a cilindro e occhiali da sole. La baracca era affollata: oltre all'uomo, alla donna e ai due bambini, c'era un neonato in una culla, e un uomo più vecchio, e in un cantuccio, tra una montagna di coperte, una vecchissima donna sdraiata che osservava tutto con occhi che scintillavano in un volto grinzoso come le coperte stesse. Quando la guardò, Lyra si sentì balzare il cuore in gola: le coperte si agitarono e ne emerse un braccio scarnissimo dentro una manica nera, e poi un'altra faccia, di uomo, così vecchio che sembrava già uno scheletro. In effetti somigliava più allo scheletro dell'immagine che a un essere umano, e poi anche Will lo scorse, e tutti i viaggiatori insieme si accorsero che era un'altra di quelle figure indistinte e cortesi che sostavano all'esterno. Tutti nella baracca affollata – eccetto il bambino addormentato – erano rimasti senza parole. Fu Lyra la prima a trovare il coraggio di parlare. «È molto gentile da parte vostra» disse. «Grazie, buonasera, siamo davvero felici di essere qui. E, come ho già detto, ci spiace di essere arrivati senza morti, se qui si usa così. Ma non vogliamo arrecarvi ulteriore disturbo. Il fatto è che stiamo cercando la terra della morte, e per questo siamo finiti qui. Però non sappiamo dove si trova, o se questo posto è parte di essa, o come arrivarci e così via. Perciò, se poteste dirci qualcosa in proposito, ve ne saremmo molto grati». La gente nella baracca aveva ancora gli occhi sgranati, ma le parole di Lyra alleggerirono un po’ la tensione, e la donna li invitò a sedersi a tavola, tirando fuori una panca. Will e Lyra posarono le libellule su uno scaffale in un angolo buio, dove Tialys disse che avrebbero dormito fino all'alba, e poi i gallivespiani si misero attorno al tavolo con loro. La donna stava preparando uno stufato, e pelò un paio di patate che affettò dentro il tegame perché il cibo bastasse per tutti, esortando il marito a offrire ai viaggiatori qualcosa da bere mentre aspettavano che il cibo cuocesse. L'uomo prese una bottiglia di liquore chiaro e forte il cui odore fece ricordare a Lyra il ginnevro dei gyziani, e le due spie accettarono un bicchiere in cui immersero certi loro vasetti. Lyra avrebbe scommesso che la famiglia sarebbe stata incuriosita per lo più dai gallivespiani, ma si accorse che gli occhi erano quasi sempre fissi su di lei e su Will. Non resistette a lungo alla tentazione di domandare perché. «Siete le prime persone senza Morte che vediamo» rispose l'uomo il cui nome, come avevano appreso, era Peter. «Ovvero da quando siamo qui. Noi siamo come voi, siamo arrivati qui prima d'esser morti, per sbaglio o per caso. Dobbiamo aspettare fino a quando la nostra Morte ci dirà che è giunta l'ora». «Ve lo dirà la vostra Morte?» domandò Lyra. «Sì. Lo abbiamo scoperto quando siamo arrivati qui, oh, tanto, tanto tempo fa per molti di noi: abbiamo scoperto che tutti ci portiamo dietro la nostra Morte. L'avevamo sempre con noi e non lo sapevamo. Vedete, tutti hanno una Morte. Li accompagna ovunque, per tutta la vita, passo passo. Le nostre Morti – quelle figure che se ne stanno fuori a prender aria – verranno fra non molto. La Morte di nonna, come vedete, è già lì con lei, vicino, molto vicino». «Ma non vi spaventa avere la Morte accanto, sempre?» domandò Lyra. «E perché dovrebbe? Se è qui, possiamo tenerla sott'occhio. Mi preoccuperebbe molto di più non sapere che c'è». «E tutti hanno la loro Morte?» domandò Will, incredulo. «Ma sì, nel momento in cui si nasce la Morte viene al mondo con noi: è proprio la Morte che ti tira fuori». «Ah» disse Lyra, «è proprio quello che ci occorre sapere, perché noi stiamo cercando la terra della morte, e non sappiamo come arrivarci. E dove andiamo poi, quando moriamo?» «La tua Morte ti bussa sulla spalla, o ti prende la mano, e dice: “Vieni con me, è ora”. Può succedere mentre sei a letto con la febbre, o quando ti soffochi con un pezzo di pane secco, o quando precipiti da un palazzo; nel bel mezzo del dolore e della pena, la tua Morte viene gentilmente da te e dice: “Calma, ora, calma, bambina, vieni con me” e ti porta in una barca su quel lago sotto la nebbia. Cosa succeda lì, nessuno lo sa. Nessuno è mai tornato indietro». La donna disse al figlioletto di far entrare le Morti, e il piccolo trotterellò alla porta e parlò con loro. Will e Lyra si guardarono sbalorditi, e i gallivespiani si strinsero l'uno all'altra, mentre le Morti – una per ciascun membro della famiglia – varcavano la porta: pallidi, irrilevanti individui cenciosi, scialbi, silenziosi e come inebetiti. «Queste sono le vostre morti?» domandò Tialys. «Proprio così, signore» rispose Peter. «E si sa quando vi diranno che è il momento di andare?» «No. Ma si sa di averle vicine, e questo è un conforto». Tialys non replicò, ma era chiaro che per lui quella presenza era tutto meno che un conforto. Le Morti si allinearono educatamente davanti alla parete, ed era strano vedere quanto poco spazio occupassero, e scoprire quanto poco si facessero notare. Lyra e Will si ritrovarono poco dopo a ignorarle del tutto, anche se Will pensò: “Quegli uomini che ho ucciso... le loro Morti li accompagnavano di continuo... e loro non lo sapevano, e io non lo sapevo...” La donna, Martha, scodellò lo stufato su piatti smaltati e sbreccati, e ne mise un po’ in una ciotola perché le Morti se la passassero di mano in mano. Non mangiavano, ma il buon odore bastava a soddisfarli. Di lì a poco tutta la famiglia e i loro ospiti mangiavano di buon appetito, e Peter domandò ai ragazzini da dove venivano e com'era il loro mondo. «Racconto tutto io!» annunciò Lyra. Mentre lo diceva, assumendosi quell'impegno, una parte di lei sentì un flusso di piacere che le saliva al petto come bollicine di champagne. Sapeva di essere osservata da Will, ed era felice che lui potesse vederle fare la cosa che le riusciva meglio, farla per lui e per tutti loro. Esordì parlando dei suoi genitori. Erano un duca e una duchessa, molto importanti e ricchi, che erano stati privati dei loro beni da un nemico politico e gettati in prigione. Ma erano riusciti a scappare calandosi dalla finestra con una corda, con lei neonata in braccio al padre, ed erano tornati in possesso delle loro ricchezze soltanto per essere poi aggrediti e uccisi da alcuni fuorilegge. Sarebbe stata uccisa anche lei, e arrostita e mangiata, se Will non l'avesse liberata appena in tempo e portata dai lupi, nel bosco dove lui era stato allevato da uno di loro. Da piccolo, Will era caduto fuoribordo dalla nave del padre e la corrente l'aveva portato su una brulla spiaggia dove una femmina di lupo l'aveva allattato e tenuto in vita. La gente si beveva quelle bubbole con placida credulità, e anche le Morti si erano avvicinate per ascoltare, appollaiandosi sulla panca o sdraiandosi sul pavimento, fissando con le facce cortesi e miti Lyra che tesseva la storia della sua vita con Will nella foresta. Lui e Lyra erano rimasti per un po’ con i lupi e poi erano andati a Oxford a lavorare nelle cucine del Jordan College. Lì avevano conosciuto Roger, e quando il Jordan era stato attaccato dagli operai delle fornaci che vivevano nelle cave di argilla, erano dovuti scappare in fretta e furia; così lei e Will e Roger avevano rubato una barchetta dei gyziani e disceso tutto il Tamigi, sfuggendo per un pelo alla cattura ad Abingdon Lock, e poi erano stati affondati dai pirati Colossi e avevano dovuto nuotare fino a un clipper a tre alberi per ritrovarsi sulla rotta di Hang Chow, nel Catai, a commerciare tè. E sul clipper avevano incontrato i gallivespiani, stranieri che venivano dalla luna ed erano precipitati sulla terra perché colti da una burrasca nei pressi della Via Lattea. Avevano trovato rifugio sulla coffa, e lei e Will e Roger si arrampicavano a turno fin lassù per vedere come stavano, ma un giorno Roger aveva perso l'equilibrio ed era piombato giù nel mare, la tomba dei marinai. Avevano cercato di convincere il comandante a fermare la nave e a cercarlo, ma lui era un uomo crudelissimo e interessato soltanto ai soldi che gli sarebbero entrati in tasca raggiungendo al più presto il Catai, e li aveva messi entrambi ai ferri. Ma i gallivespiani avevano portato loro una lima e... E via inventando. Ogni tanto Lyra guardava Will o le spie perché confermassero le sue parole, e Salmakia aggiungeva qualche particolare, o Will annuiva, e la storia arrivò al punto in cui i ragazzini e i loro amici provenienti dalla luna avevano deciso di cercare la terra della morte per sapere dai genitori di Lyra in quale luogo segreto erano state sepolte le ricchezze di famiglia. «E se avessimo saputo delle nostre Morti nel nostro mondo» disse Lyra, «come voi qui, sarebbe forse stato tutto più facile, ma penso che siamo stati fortunati ad arrivare da voi, perché così potremo avere il vostro parere. E vi ringraziamo di cuore per la vostra gentilezza nell'ascoltarci, e per questo cibo che era proprio delizioso. «Ma ora, capite, o forse domattina, dobbiamo trovare il modo di attraversare quell'acqua e arrivare là dove vanno i morti. Non c'è, per esempio, qualche barca da prendere a nolo?» La gente sembrava dubbiosa. I ragazzini, esausti, passarono in rassegna con lo sguardo assonnato tutti gli adulti, ma nessuno sapeva dire dove potevano trovare una barca. Poi si levò una voce che non aveva ancora parlato. Dalle profondità del cumulo di coperte nel cantuccio giunse una voce caustica, rotta, nasale, non una voce di donna, non una voce viva: era la voce della Morte della nonna. «Il solo modo per attraversare il lago e arrivare nella terra della morte» disse il vecchio, alzandosi sui gomiti e puntando un dito scheletrico verso Lyra, «è di andarci con le vostre Morti. Dovete chiamare le vostre Morti. Ho sentito parlare di persone come voi, che tengono a bada le loro Morti. A voi non piacciono, e per buona creanza loro si tengono alla larga. Ma non sono lontani. Ovunque giriate la testa le Morti sono rimpiattate dietro di voi. Ovunque guardiate loro si nascondono. Possono nascondersi in una tazza di tè. O in una goccia di rugiada. O in un alito di vento. Non come me e la vecchia Magda, qui» aggiunse, pizzicando la guancia vizza della vecchia che gli schiaffeggiò la mano. «Noi viviamo insieme in armonia e amicizia. Ecco la risposta, ecco quello che dovete fare, dare il benvenuto, fare amicizia, essere gentili, invitare le vostre Morti ad accostarsi a voi e vedere cosa riuscite a farvi concedere». Quelle parole piombarono nella mente di Lyra come macigni, e anche Will ne sentì l'intollerabile peso. «E come possiamo fare?» domandò. «Basta che lo desideriate, e la cosa è bell'e fatta». «Un momento» disse Tialys. Tutti gli sguardi puntarono su di lui, e le Morti sdraiate sul pavimento si alzarono per volgere la faccia dolce e vacua verso quella del Cavaliere minuscola e accesa di passione. Tialys era seduto vicino a Salmakia, la mano sulle spalle di lei. Lyra capì quali erano le sue intenzioni: stava per dire che si erano superati i limiti, che bisognava tornare indietro, che quella pazzia stava andando troppo per le lunghe. Allora Lyra s'intromise. «Scusate» disse rivolta a Peter, «ma io e il mio amico Cavaliere dovremmo uscire un momento perché lui deve parlare ai suoi amici sulla luna con uno strumento speciale in mio possesso. Non ci vorrà molto». Lyra prese in mano Tialys con cura, per evitare il contatto con gli speroni, e lo portò fuori nel buio, dove un pezzo schiodato di lamiera ondulata sbatteva nel vento freddo producendo un suono lamentoso. «Dovete fermarvi» disse Tialys mentre Lyra lo posava su un bidone di petrolio capovolto, alla fioca luce di una di quelle lampadine elettriche che penzolava da un filo. «Non esageriamo. Basta così». «Ma abbiamo fatto un patto» disse Lyra. «No, no. Non per un periodo così lungo». «D'accordo. Lasciaci pure. Torna pure indietro. Possiamo aprire una finestra nel tuo mondo, o nel mondo che vuoi; tu attraversi e ti metti al sicuro; va bene così, a noi non importa». «Ti rendi conto di cosa stai facendo?» «Sì». «Io dico di no. Sei solo una sventata bambina irresponsabile e bugiarda. Sei così portata a inventare che tutta la tua natura è intrisa di disonestà, e non riconosci la verità nemmeno quando ce l'hai davanti agli occhi. Be’, se non puoi vederla, te la spiattello io: non puoi, non devi rischiare di morire. Devi tornare indietro con noi. Chiamo Lord Asriel e in poche ore siamo al sicuro nella sua fortezza». Lyra si sentì montare in petto un'ondata di rabbia e pestò un piede, incapace di trattenersi. «Tu non sai» urlò, «non sai proprio niente di quello che ho nella testa o nel cuore! Non so se la tua gente faccia figli, magari voi deponete uova o roba del genere, e non mi sorprenderebbe, perché tu non sei gentile, non sei generoso, non sei premuroso... non sei nemmeno crudele... che sarebbe meglio, perché allora vorrebbe dire che ci prendi sul serio, che non sei venuto con noi soltanto perché ti conveniva... Oh, non posso più fidarmi di te, adesso! Hai detto che ci avresti aiutati, che avremmo agito insieme, e adesso vuoi fermarci... sei tu il disonesto, Tialys!» «Non permetterei mai a un figlio mio di parlarmi con questo tono insolente e arrogante, Lyra... perché non ti ho punita prima...» «E allora forza! Puniscimi, ora che puoi! Tira fuori i tuoi speroni insanguinati e piantameli a fondo, su! Eccoti la mano... fallo! Tu non hai la minima idea di cosa ci sia nel mio cuore, superba creatura egoista... non hai idea di quanto mi senta addolorata e malvagia, e dispiaciuta per il mio amico Roger... tu uccidi la gente così» fece schioccare le dita, «non t'importa niente di loro... ma per me è un tormento e un'angoscia non aver mai detto addio al mio amico Roger, e io intendo dirgli che mi dispiace e farlo nel miglior modo possibile... tu non l'hai mai capito, con tutta la tua presunzione, la tua matura intelligenza... e se dovrò morire per fare quel che è giusto, allora morirò, e ne sarò felice. Ho visto di peggio. Dunque, se vuoi uccidermi, uomo forte, uomo duro, avvelenatore, Cavaliere, fallo, forza, uccidimi. Così Roger e io potremo giocare per sempre nella terra della morte, e ridere di te, misero nonnulla». Cosa avrebbe fatto in quel momento Tialys non era difficile da intuire, dal momento che fiammeggiava dalla testa ai piedi in preda a una rabbia incontrollabile, tremandone perfino; ma non ebbe il tempo di muoversi perché una voce parlò alle spalle di Lyra, ed entrambi vennero colti da un brivido. Lyra si voltò, sapendo già cosa avrebbe visto e temendolo a dispetto della sua recente smargiassata. La Morte era vicinissima e sorrideva cortesemente, il volto simile in tutto e per tutto a quello degli altri che Lyra aveva visto; ma quella era la sua, la sua propria Morte, e Pantalaimon sul suo petto gemette e tremò, e in forma d'ermellino le si arrampicò sul collo per cercare di allontanarla. Ma così facendo ottenne il solo effetto di avvicinare se stesso alla Morte e, rendendosene conto, si ritrasse di nuovo dentro gli indumenti della bambina, sulla gola calda e giù verso il forte battito del suo cuore. Lyra lo strinse a sé e affrontò la Morte a viso aperto. Non ricordava cosa avesse detto, e con la coda dell'occhio vide Tialys che preparava in fretta e furia il magnetorisonatore. «Sei la mia Morte, vero?» domandò. «Sì, mia cara». «Non sei venuto già a prendermi, vero?» «Mi volevi. Sono qui». «Sì, però... Volevo, sì, però... Voglio andare nella terra della morte, è vero. Ma non morire. Non voglio morire. Mi piace essere viva, e amo il mio daimon, e... I daimon non vengono qui, vero? Li ho visti svanire, spegnersi semplicemente come candele quando la gente muore. Hanno i daimon, nella terra della morte?» «No» rispose la Morte. «Il tuo daimon si dissolve in aria, e tu ti dissolvi sotto terra». «Allora voglio portare il mio daimon con me quando andrò nella terra della morte» disse Lyra con fermezza. «E voglio tornare indietro. Si è mai sentito di gente che lo ha fatto?» «No, da molti, molti anni. Ma tu, bambina, andrai nella terra della morte senza sforzo, senza rischi, un viaggio tranquillo, in compagnia della tua Morte, il tuo amico particolare e devoto, che ti è stato accanto in ogni momento della tua vita, che ti conosce meglio di te stessa». «Ma Pantalaimon è il mio amico particolare e devoto! Io non ti conosco, Morte, conosco Pan e amo Pan e se mai gli... se mai ci...» La Morte stava annuendo. Sembrava un tipo premuroso e gentile, ma Lyra non riusciva nemmeno per un momento a dimenticare cos'era: la sua propria Morte, e vicinissima. «So che sarà uno sforzo continuare, adesso» disse Lyra con maggior fermezza, «e pericoloso, ma io voglio farlo, Morte, lo voglio davvero. E lo vuole anche Will. Entrambi abbiamo lì persone che ci sono state strappate troppo presto, e dobbiamo fare ammenda... Io, almeno». «Tutti vorrebbero poter tornare a parlare con coloro che sono andati nella terra della morte. Perché si dovrebbe fare un'eccezione per te?» «Perché» cominciò Lyra, mentendo, «perché c'è qualcosa che devo fare lì, non soltanto vedere il mio amico Roger... un'altra cosa. Un angelo mi ha dato un compito, e nessuno può farlo all'infuori di me. È troppo importante perché io possa aspettare di morire di morte naturale; dev'essere fatto subito. L'angelo, capisci, me l'ha ordinato. Ecco perché siamo venuti qui, Will e io. Dovevamo». Dietro di lei, Tialys mise via lo strumento e si sedette a guardare la ragazzina che supplicava la propria Morte perché la portasse dove nessuno doveva andare. La Morte si grattò la testa e alzò le mani, ma niente poteva fermare le parole di Lyra, niente poteva deflettere il suo desiderio, nemmeno la paura: lei aveva visto di peggio della morte, dichiarava, e poi doveva. Alla fine, la Morte disse: «Se nulla può dissuaderti, allora posso soltanto dirti: vieni con me, e io ti porterò là, nella terra della morte. Sarò la tua guida. Posso mostrarti il modo di entrare, ma quanto all'uscirne dovrai arrangiarti da sola». «Anche i miei amici» disse Lyra. «Il mio amico Will e gli altri». «Lyra» disse Tialys, «contro ogni impulso, verrò con te. Poco fa ero arrabbiato. Ma tu rendi tutto...» Lyra sapeva che era ora di riconciliarsi, ed era ben felice di farlo, avendo trovato la via. «Sì» disse, «mi spiace, Tialys, ma se tu non ti fossi arrabbiato non avremmo mai trovato questo signore che ci guiderà. Dunque sono felice che tu sia qui, tu e Salmakia. Vi sono proprio grata per la vostra presenza». Così Lyra convinse la propria Morte a guidare lei e gli altri nella terra in cui erano andati Roger, e il padre di Will, e Tony Makarios, e tanti altri; e la sua Morte le disse di scendere al molo alle prime luci dell'alba e di prepararsi a partire. Ma Pantalaimon tremava e rabbrividiva, e Lyra non poteva far niente perché quel fremito cessasse, perché Pan smettesse di lanciare quel piccolo gemito che non riusciva a trattenere. Così il suo sonno fu intermittente e leggero, sul pavimento della baracca con gli altri dormienti e la sua Morte, vigile, accanto. Venti Scalata COSÌ CI RIUSCII, LENTAMENTE SCALANDO, TENENDOMI AI RAMI CHE CRESCEVANO TRA ME E LA BEATITUDINE. EMILY DICKINSON Imulefa facevano molti tipi di funi e corde, e Mary Malone passò la mattinata a ispezionare e provare quelle che la famiglia di Atal teneva nei suoi depositi prima di scegliere ciò che le occorreva. Il principio di torsione e attorcigliatura non era noto in quel mondo, sicché tutti i cavi e le funi erano intrecciati, ma erano forti ed elastici, e Mary non ebbe difficoltà a trovare il tipo che faceva al caso suo. Cosa vuoi fare? domandò Atal. I mulefa non avevano un termine per “scalare”, e Mary dovette fare una quantità di gesti e dare una serie di spiegazioni indirette. Atal era atterrita. Andare in cima agli alberi? Devo capire cosa succede spiegò Mary. Ora puoi aiutarmi a preparare la corda. Una volta, in California, Mary aveva conosciuto un matematico che passava i finesettimana ad arrampicarsi sugli alberi. Mary aveva fatto qualche scalata su roccia, e l'aveva ascoltato avidamente mentre lui le parlava delle tecniche e dell'attrezzatura, ripromettendo a se stessa di cimentarsi in quello sport non appena ne avesse avuta la possibilità. Naturalmente non si sarebbe mai aspettata di scalare gli alberi in un altro universo, e l'arrampicata in solitaria non l'attraeva neanche un po’, ma adesso non aveva scelta. La sola cosa che poteva fare era garantirsi che avvenisse in condizioni di massima sicurezza. Prese un rotolo di corda lunga quanto bastava per raggiungere il ramo di un alto albero, scavalcarlo e scendere fino al suolo, e abbastanza solida da reggere più volte il suo peso corporeo. Poi tagliò numerosi spezzoni di una corda più sottile ma molto resistente per costruire dei cappi: piccoli occhielli fermati da un nodo da pescatore che, fissati alla corda principale, avrebbero avuto funzione di maniglie e di staffe. Dovette poi affrontare il primo problema: lanciare la corda a cavallo del ramo. Dopo un paio d'ore impiegate armeggiando con uno spago sottile e un ramo elastico, Mary ottenne un arco; il coltellino svizzero servì a tagliare alcune frecce con foglie rigide al posto delle penne per stabilizzarne il volo e, dopo una giornata di lavoro, Mary era pronta a cominciare. Ma il sole stava tramontando, e le mani della ragazza erano stanche, perciò mangiò e dormì, inquieta, mentre i mulefa continuavano a parlare di lei con quei loro musicali bisbigli. Come prima cosa, la mattina dopo, Mary provò a lanciare le frecce sopra il ramo. Alcuni mulefa si erano radunati per osservare, preoccupati per la sua incolumità. Arrampicarsi era una cosa così estranea a quelle creature su ruote che il solo pensiero le atterriva. Dentro di sé Mary sapeva come si sentivano. Deglutì più volte per scacciare il nervosismo e legò il capo di una delle corde più sottili e leggere a una freccia che lanciò con l'arco. Perse la prima freccia: l'asticella colpì la corteccia molto al di sopra del ramo e non tornò più giù. Perse la seconda perché, pur agganciando nel modo dovuto il ramo, cadde dall'altra parte senza toccare terra, e quando Mary tirò per ricuperarla la freccia s'impigliò e si ruppe. La lunga cordicella cadde attaccata alla freccia spezzata. Mary provò di nuovo con la terza e ultima freccia e, stavolta, ci riuscì. Tirando con cautela e senza strappi perché la corda non s'impigliasse e rompesse, issò la fune preparata in precedenza facendole superare il ramo, e poco dopo ne ebbe in mano i due capi. Li assicurò entrambi a una grossa radice, spessa come una sua coscia, pensando che dovesse essere molto solida. Doveva esserlo. Ciò che non poteva stabilire da terra, naturalmente, era a quale tipo di ramo dovesse affidare il tutto, lei compresa. Scalando una parete, dove si può assicurare la corda a chiodi posti a pochi metri di distanza, si può precipitare per un tratto breve, mentre lei, lì, doveva fare affidamento su una corda libera molto lunga che avrebbe comportato, se qualcosa fosse andato nel verso sbagliato, anche una caduta molto lunga. Per sentirsi un po’ più sicura, Mary intrecciò tre corde sottili per farne un'imbracatura, ne passò i capi attorno alla corda principale fermandoli con un nodo lasco che lei avrebbe potuto stringere quando e se avesse cominciato a scivolare. Mary mise il piede nel primo occhiello e cominciò ad arrampicarsi. Raggiunse la volta verde in meno tempo del previsto. L'arrampicata era in linea retta, la corda era salda nelle sue mani e, per quanto lei non volesse pensare a come avrebbe affrontato il problema di andare oltre il primo ramo, scoprì che le profonde fessure nella corteccia le fornivano solidi appigli e si sentì sicura. Dopo una quindicina di minuti da quando aveva lasciato il suolo, Mary era in piedi sul primo ramo e pensava al modo di raggiungere il successivo. Si era portata altri due rotoli di fune, con l'idea di costruire un reticolo di corde fisse che avessero la funzione di chiodi, ancoraggi, friends e altri aggeggi cui ci si affida quando si scala una parete. Per fissarle, le occorsero alcuni minuti e, una volta che si fu assicurata, scelse quello che le sembrava il ramo più affidabile, arrotolò la corda di scorta e ripartì. Dopo dieci minuti di cauta arrampicata si ritrovò nella parte più fitta della chioma. Riusciva a toccare le lunghe foglie e a farsele scorrere nelle mani; trovò fiori su fiori, color bianco-sporco e ridicolmente piccoli, ciascuno dei quali nutriva in sé la cosuccia non più grande di una monetina destinata a diventare una di quelle grosse capsule da semi dure come il ferro. Mary raggiunse un punto confortevole dove s'incontravano tre rami, assicurò la corda, strinse l'imbracatura e si riposò. Tra foglia e foglia vedeva il mare azzurro, chiaro e scintillante all'orizzonte; e nella direzione opposta, sopra la sua spalla destra, la serie di basse alture nella prateria brunodorata intersecata dalle nere strade di basalto. C'era una lieve brezza che rubava ai fiori un leggero profumo e faceva frusciare le foglie, e Mary immaginò che una grande, arcana benevolenza la sostenesse lassù, come un paio di mani gigantesche. Mentre giaceva nella forcella di grossi rami, si sentiva baciata da una sorta di benedizione che aveva sperimentato una sola volta nella vita... e non quando aveva preso i voti. A un certo momento fu strappata al suo stato estatico da un crampo alla coscia destra, su cui stava gravando tutto il peso del corpo incastrato nella forcella. Mary si sgranchì e tornò a pensare al suo compito, ancora stordita dal senso di universale allegrezza che la circondava. Aveva spiegato ai mulefa che doveva tenere le lastre di linfalacca a un palmo di distanza l'una dall'altra per vedere lo sraf, e subito loro avevano capito il problema e costruito un corto tubo di bambù fissando a ciascuna delle estremità una lastra color ambra: una specie di cannocchiale. Quel cannocchiale era adesso nella tasca della camicia di Mary. Quando vi guardò attraverso, vide aleggiare quelle faville dorate, lo sraf, le Ombre, la Polvere di Lyra, come un vasto nembo di esserini danzanti nel vento. Per lo più vagavano a caso come il pulviscolo in un raggio di sole o le molecole in un bicchiere d'acqua. Per lo più. Ma, più guardava, più Mary cominciava a vedere un altro tipo di moto. Sotto lo spostamento casuale c'era un moto più lento, più generale, dalla terra verso il mare. Be’, era proprio strano. Assicurandosi a una delle corde fisse, Mary strisciò lungo un ramo orizzontale per osservare da vicino tutti i capolini di fiori che riuscì a raggiungere. E allora cominciò a capire cosa succedeva. Osservò e aspettò fino a quando fu assolutamente sicura, e poi cominciò l'attenta, lunga, ardua discesa. Mary trovò i mulefa in stato di apprensione, avendo patito mille timori per la loro amica così lontana dal suolo. Atal, in particolare, si stava appena rincuorando, e la toccò nervosamente dappertutto con la proboscide, lanciando sommessi nitriti di piacere nello scoprirla integra e portandola poi velocemente all'accampamento insieme a una dozzina di altri mulefa. Non appena raggiunsero la cima dell'altura, fu lanciato il richiamo per quelli nel villaggio, e quando tutti si furono radunati nel posto delle assemblee, la ressa era tale che Mary capì che molti visitatori erano arrivati da altri luoghi, venuti lì a sentire quel che lei avrebbe detto. Il vecchio zalif Sattamax salì sul podio e la salutò calorosamente, e Mary rispose con tutte le cortesie dei mulefa che riuscì a ricordare. Appena conclusi i saluti, la ragazza cominciò a parlare. Ammaliante, e con molte circonlocuzioni, disse: Miei buoni amici, sono stata nell'alta chioma dei vostri alberi e ho osservato da vicino le foglie nascenti e i giovani fiori e le capsule da semi. Ho visto che c'è un flusso di sraf sulla cima degli alberi, continuò, e si muove controvento. L'aria spira dal mare verso terra, ma lo sraf si sposta lentamente in senso contrario. Riuscite a vederlo, voi, da terra? Io no. No disse Sattamax. È la prima volta che ne sentiamo parlare. Bene continuò Mary, gli alberi filtrano lo sraf che li attraversa, e parte di esso viene attratto dai fiori. L'ho visto con i miei occhi: i fiori sono rivolti verso l'alto, e se lo sraf scendesse in verticale entrerebbe fra i petali e li feconderebbe come polline di stelle. Ma lo sraf non va verso il basso, si muove in direzione del mare. Quando capita che un fiore sia rivolto in direzione opposta al mare, lo sraf può entrarvi. Ecco perché c'è ancora qualche capsula da semi. Ma per lo più i fiori stanno dritti, e lo sraf li accarezza soltanto senza entrare. I fiori devono essersi evoluti così perché in passato tutto lo sraf si muoveva verso il basso. È successo qualcosa allo sraf, non agli alberi. E quel flusso si può vedere soltanto dall'alto, motivo per cui voi non l'avete mai notato. Dunque, se volete salvare gli alberi, e la vita dei mulefa, bisogna scoprire perché lo sraf si comporta così. Non riesco ancora a capirlo, ma ci proverò. Vide che molti mulefa allungavano il collo per cercare quel flusso di Polvere. Ma da terra non si vedeva: lei stessa osservò col cannocchiale, ma riuscì a scorgere soltanto l'azzurro compatto del cielo. Parlarono a lungo, passando in rassegna storie e leggende per scoprirvi riferimenti al flusso di sraf, ma invano. La sola cosa che sapevano era che lo sraf veniva dalle stelle, e così era sempre stato. Alla fine le domandarono se aveva qualche idea, e lei disse: Ho bisogno di fare altre osservazioni. Devo scoprire se il vento spira sempre in quella direzione o se varia come i flussi d'aria durante il giorno e la notte. Devo dunque passare altro tempo fra le cime degli alberi, e dormire lassù per osservare cosa accade di notte. Dovete aiutarmi a costruire una specie di piattaforma su cui possa dormire al sicuro. Occorrono altre osservazioni. I mulefa, pratici e desiderosi di sapere, si offrirono subito di costruire tutto ciò che le occorreva. Conoscevano l'uso di carrucole e paranchi, e di lì a poco qualcuno suggerì di sollevare Mary fino alla volta verde per risparmiarle il pericoloso sforzo della scalata. Felici di avere qualcosa da fare, cominciarono subito a raccogliere materiali, intrecciando, legando e fissando travi e corde sotto la guida di Mary, e radunando tutto l'occorrente per una piattaforma d'osservazione sugli alberi. Dopo aver parlato con l'anziana coppia nell'uliveto, padre Gomez perse la traccia. Passò alcuni giorni a cercare e indagare in tutte le direzioni in quei pressi, ma pareva che la donna fosse svanita nell'aria. Non avrebbe mai desistito, anche se scoraggiato; il crocifisso al collo e il fucile in spalla erano i simboli gemelli della sua assoluta determinazione ad assolvere il suo compito. Ma avrebbe impiegato molto più tempo, se non ci fosse stata una variazione meteorologica. Il mondo in cui si trovava era caldo e secco, e padre Gomez moriva di sete; scorgendo una macchia umida di roccia in cima alla falda detritica, si arrampicò per vedere se in quel punto c'era una sorgente. Non ce n'erano, ma nel mondo degli alberi di capsule da semi c'era appena stato un temporale... e fu così che il prete scoprì la finestra, e scoprì dov'era andata Mary. Ventuno Le arpie DETESTO LE COSE DI PURA FANTASIA... DEV'ESSERCI SEMPRE UNA BASE DI REALTÀ... GEORGE BYRON Lyra e Will si svegliarono con una brutta paura: si sentivano come un condannato a morte la mattina dell'esecuzione. Tialys e Salmakia stavano accudendo le libellule e portando loro falene prese al lazo vicino alla lampada ambarica all'esterno, sopra il bidone di petrolio, mosche strappate dalle ragnatele e acqua in un piattino di latta. Quando vide l'espressione sul volto di Lyra e il modo in cui quel Pantalaimon, in forma di topo, le si schiacciava contro il petto, Lady Salmakia abbandonò le sue occupazioni e andò a parlare con lei. Will, intanto, era uscito dalla capanna e passeggiava all'esterno. «Possiamo prendere un'altra decisione» disse Salmakia. «No, non possiamo. Abbiamo già deciso» ribadì Lyra, risoluta e timorosa al tempo stesso. «E se non torniamo più?» «Voi non dovete venire per forza» fece osservare Lyra. «Non abbiamo intenzione di abbandonarvi». «Allora, se voi non tornate?» «Saremo morti facendo qualcosa d'importante». Lyra tacque. In precedenza, non aveva mai osservato bene Salmakia: ora poteva vederla chiaramente, alla luce fumosa della lampada a nafta, in piedi sul tavolo a un solo braccio di distanza da lei. Il suo volto era disteso e cordiale, non bello, non grazioso, ma proprio il tipo di faccia che farebbe piacere vedere quando si è malati, infelici o spaventati. La sua voce era bassa ed espressiva, con una corrente di riso e gaiezza sotto la superficie cristallina. Per quanto riusciva a ricordare, Lyra non aveva mai avuto nessuno accanto al letto che leggesse per lei, nessuno che le raccontasse favole o le cantasse ninnenanne prima di darle il bacio della buonanotte e spegnere la luce. E in quel momento pensò d'improvviso che, se mai una voce avesse potuto cullarla e farla sentire protetta, calda, amata, sarebbe stata una voce come quella di Lady Salmakia, e nel suo cuore si accese il desiderio di avere un bambino da cullare e consolare e a cui cantare una ninnananna, un giorno, con una voce come quella. «Bene» disse Lyra, e scoprì d'avere un nodo in gola, allora deglutì e si strinse nelle spalle. «Vedremo» disse Salmakia, andandosene. Dopo che ebbero mangiato il poco pane secco e bevuto del tè amaro – tutto ciò che quella gente poteva offrire – ringraziarono per l'ospitalità, presero gli zaini e si avviarono attraverso la bidonville in cerca della sponda del lago. Lyra si guardò attorno cercando la sua Morte, e naturalmente c'era, e camminava discretamente precedendoli di poco; ma non volle venire più vicino, anche se continuava a guardarsi alle spalle per accertarsi che lo seguissero. La luce del giorno era sospesa in una scura nebbia. Era più simile a un crepuscolo, e stracci e lembi di foschia s'innalzavano tetri dalle pozzanghere sulla strada, o penzolavano come amanti abbandonati dai fili ambarici che sovrastavano i viaggiatori. Non videro gente, e poche Morti, ma le libellule sfrecciavano nell'aria umida come se stessero tessendo invisibili trame, ed era una delizia per gli occhi guardare i loro colori accesi sfrecciare avanti e indietro. Di lì a poco il gruppetto raggiunse il confine dell'accampamento e costeggiò un pigro corso d'acqua che passava attraverso stenti arbusti dai rami nudi. Ogni tanto sentivano uno stridulo gracidio o un tonfo, come di qualche anfibio disturbato, ma la sola creatura che videro fu un rospo grosso come il piede di Will che riusciva a muoversi soltanto saltellando dolorosamente di lato, come se avesse qualche grave ferita. Era in mezzo al sentiero e cercava di allontanarsene guardandoli come se sapesse che volevano fargli del male. «Sarebbe un atto misericordioso ucciderlo» disse Tialys. «Come lo sai?» domandò Lyra. «Può ancora avere una gran voglia di vivere, nonostante tutto». «Se lo uccidessimo, dovremmo portarlo con noi» disse Will. «Invece lui vuole starsene qui. Ho ucciso esseri viventi a sufficienza. Anche una fetida pozza stagnante può essere preferibile alla morte». Procedettero. Di lì a poco il suono dei loro passi cambiò e i viaggiatori capirono che erano vicini a uno spazio aperto, anche se la nebbia era sempre più fitta. Pantalaimon era un lemure, con gli occhi più grandi che era riuscito a farsi, e, aggrappato alla spalla di Lyra, schiacciandosi contro i suoi capelli imperlati di nebbia, scrutava tutt'attorno senza riuscire a vedere più di lei. E continuava a tremare. D'un tratto tutti udirono un'ondina che si frangeva. Era un suono sommesso, ma molto vicino. Le libellule tornarono con i loro cavalieri dai ragazzini, e Pantalaimon s'insinuò nel petto di Lyra mentre lei e Will si stringevano camminando con cautela sul sentiero scivoloso. E poi apparve la riva. L'oleosa acqua coperta di schiuma giallognola si stendeva immobile davanti a loro, e ogni tanto una piccola onda si rompeva fiacca sui ciottoli. La via svoltava a sinistra, e un po’ più avanti, più come un ispessimento della nebbia che come un oggetto solido, un pontile di legno s'innalzava macilento sull'acqua. I pali erano marci e le tavole verdi di melma, e non c'era nient'altro; solo il nulla al di là di esso: il sentiero finiva dove cominciava il pontile, e dove finiva il pontile cominciava la nebbia. La Morte di Lyra, dopo averli guidati fin lì, fece un inchino, arretrò nella foschia e svanì prima che la ragazzina potesse chiedere cosa dovevano fare. «Ascoltate» disse Will. C'era un suono sordo sull'acqua invisibile: un cigolare di legno e uno sciacquio regolare. Will portò la mano all'impugnatura del coltello e avanzò con cautela sulle tavole marcescenti. Lyra lo seguì da vicino. Le libellule si appollaiarono sui due pali d'ormeggio coperti di erbe acquatiche, a mo’ di custodi araldici, e i ragazzini si fermarono in fondo al pontile spalancando gli occhi contro la nebbia e sfregandosi le ciglia per liberarle delle gocce che vi si posavano sopra. I soli suoni udibili erano il sordo cigolio e lo sciabordio, che si facevano sempre più vicini. «Non andare!» sussurrò Pantalaimon. «Devo» bisbigliò Lyra di rimando. Guardò Will. L'espressione sul suo volto era dura, cupa e risoluta: lui non sarebbe tornato indietro. E i gallivespiani, Tialys sulla spalla di Will, Salmakia su quella di Lyra, erano calmi e guardinghi. Le ali delle libellule erano imperlate di umidore, come ragnatele, e di tanto in tanto gli insetti le sbattevano velocemente – pensava Lyra – per scrollarsi di dosso quelle gocce che le appesantivano. Poi la ragazzina sperò che si potesse trovare cibo per loro nella terra della morte. E, d'un tratto, la barca fu lì. Era una vetusta barca a remi malconcia, rappezzata, putrescente; e la figura che remava era vecchia oltre ogni dire, avvolta in una veste di tela di sacco legata con lo spago, curva e sciancata, le ossa delle mani deformate in modo permanente dall'impugnatura del remo, gli occhi chiari e lacrimosi sprofondati in pieghe e grinze di pelle grigia. Il vecchio lasciò andare un remo e afferrò con la mano adunca l'anello di ferro sul palo all'angolo del pontile. Con l'altra mano muoveva il remo in modo da tenere la barca accostata alle tavole. Non ci fu bisogno di parlare. Will salì per primo, e poi Lyra fece un passo avanti per scendere a sua volta. Ma il barcaiolo alzò una mano. «Lui no» disse in tono severo. «No chi?» «Non lui». Tese un dito grigiastro verso Pantalaimon che, da donnola rossiccia, diventò subito un ermellino bianco. «Ma lui è me!» esclamò Lyra. «Se vieni tu, lui deve restare». «Ma non possiamo! Moriremmo!» «E non è quello che vuoi?» E allora per la prima volta Lyra capì davvero cosa stava facendo. Ecco la conseguenza reale del suo atto. Rimase attonita, tremante, e strinse il daimon con tanta forza che lui gemette di dolore. «Loro...» disse Lyra con aria d'impotenza, poi si bloccò: non era giusto far notare che gli altri tre non dovevano rinunciare a niente. Will la osservava in preda all'ansia. Lyra si guardò attorno, guardò il lago, il pontile, la stradaccia che avevano percorso, le pozze stagnanti, gli sterpi fradici e morti... Il suo Pan, lì da solo: come poteva vivere senza di lei? Il daimon tremava dentro la sua camicia, contro la sua carne nuda, la pelliccia che cercava il calore di lei. Impossibile! Mai! «Se tu devi andare di là, lui deve rimanere qui!» ripeté il barcaiolo. Lady Salmakia dette un colpo di redini e la sua libellula si staccò dalla spalla di Lyra per atterrare sul capo di banda della barca, dove Tialys le raggiunse. I gallivespiani dissero qualcosa al barcaiolo. Lyra guardava come un condannato che osservi il tumulto in fondo all'aula di giustizia sperando che sia foriero di perdono. Il barcaiolo si chinò per ascoltare e poi scosse il capo. «No» disse. «Se viene lei, lui deve rimanere». Will intervenne: «Non è giusto. Noi non dobbiamo lasciare qui parte di noi. Perché mai Lyra dovrebbe?» «Oh, ma anche voi» disse il barcaiolo. «Per sua disgrazia, lei può vedere e parlare con la parte che deve lasciare. Voi non lo saprete fino al momento in cui sarete sull'acqua, e allora sarà troppo tardi. Ma tutti dovete lasciare qui quella parte di voi stessi. Quella non va nella terra della morte». “No” pensò Lyra, e Pantalaimon pensò con lei: “Non abbiamo superato le prove di Bolvangar per finire qui, no; come potremmo riuscire a ritrovarci?” Lyra tornò a guardare la sozza e triste sponda brulla, ammorbata e avvelenata, e pensò al suo caro Pantalaimon lì da solo ad aspettarla, al suo amico del cuore che la guardava sparire nella nebbia, e fu travolta da un'onda di pianto. I suoi singhiozzi appassionati non suscitavano echi, soffocati dalla nebbia, ma lungo tutta la sponda, in innumerevoli stagni e pozze, sui miseri monconi degli alberi spezzati, le sciagurate creature lì nascoste sentirono il suo pianto disperato e si appiattirono ancor più a terra, spaventate da tanta passione. «Se potesse venire...» gemette Will, nell'angosciato desiderio di metter fine alla pena di Lyra, ma il barcaiolo scosse la testa. «Può salire sulla barca, ma se lo fa la barca rimane qui» disse. «Ma come faranno a ritrovarsi?» «Non lo so». «Una volta partiti, torneremo per questa via?» «Tornare?» «Abbiamo intenzione di tornare. Abbiamo intenzione di andare nella terra della morte e abbiamo intenzione di tornare indietro». «Non per questa via». «Allora per qualche altra, ma dobbiamo tornare». «Ne ho portati a milioni, e nessuno è mai tornato». «Allora saremo i primi. Troveremo il modo. E poiché sarà così, sii gentile, barcaiolo, sii misericordioso, lascia che porti il suo daimon!» «No» disse il traghettatore scuotendo la vecchia testa. «Non è una regola che può essere infranta. È una legge come quella...» Si sporse sulla fiancata e raccolse una manciata d'acqua, poi ruotò la mano per farla scorrer via. «La legge per cui l'acqua ricade nel lago, è una legge così. Non posso ruotare la mano e far sì che l'acqua salga. Allo stesso modo, non posso portare il suo daimon nella terra della morte. Che lei venga o no, lui deve stare qui». Lyra non vedeva nulla: la sua faccia era sepolta nella pelliccia di gatto di Pantalaimon. Ma Will vide Tialys smontare dalla libellula e accingersi a pungere il barcaiolo, e quasi concordò con l'intenzione della spia, ma il vecchio lo aveva visto, e voltò la vecchia testa per dire: «Pensate da quanti millenni traghetto la gente nella terra della morte! Credete che se qualcuno potesse farmi del male non sarebbe già successo? Pensate che quelli che porto vengano con me volentieri? Si dibattono e piangono, cercano di corrompermi, minacciano e lottano: non serve a niente. Non potete farmi niente, pungendomi come vorreste. Meglio che confortiate la bambina; sta salendo; non curatevi di me». Will riusciva a stento a guardare. Lyra stava facendo la cosa più crudele che avesse mai fatto, detestandosi, detestando quell'atto, soffrendo per Pan e con Pan e a causa di Pan, cercando di posarlo sulla fredda stradaccia, liberando gli indumenti dai suoi artigli di gatto, e piangendo, piangendo. Will si turò le orecchie: quei suoni erano troppo tristi da sopportare. Pian piano Lyra allontanava il daimon, che continuava a versare lacrime e a cercare di avvinghiarsi a lei. Lei poteva tornare indietro. Poteva dire: «No, è una pessima idea, non dobbiamo farlo». Poteva essere fedele al suo cuore, al legame vitale che la univa a Pantalaimon, poteva anteporre questo a tutto, poteva allontanare il resto dalla sua mente. Ma non poté. «Pan, nessuno l'ha mai fatto prima» sussurrò tremando, «ma Will dice che torneremo e io lo giuro, Pan, ti voglio bene, giuro che torneremo... Lo farò... abbi cura di te, mio caro... sarai al sicuro... torneremo indietro, e quand'anche dovessi passare ogni minuto della mia vita a cercarti, lo farò, non smetterò mai, non avrò pace, non... oh, Pan... caro Pan... Devo andare ora, devo andare...» E lo allontanò, e lui si accovacciò amareggiato e infreddolito e spaventato sulla terra melmosa. Will non avrebbe saputo dire quale animale fosse adesso. Sembrava così giovane, un cucciolo, un botolo, qualcosa di inerme e abbacchiato, una creatura così piena di sofferenza da essere più sofferenza che creatura. I suoi occhi non lasciavano il volto di Lyra, e Will vedeva che lei si costringeva a non distogliere lo sguardo, a non scansare il senso di colpa, e ne ammirò l'onestà e il coraggio mentre lui stesso era profondamente scosso da quella separazione. I flussi di sentimenti fra i due erano così vividi che perfino l'aria gli sembrò elettrizzata. E Pantalaimon non disse “Perché?” perché conosceva la risposta; e non domandò se Lyra amava Roger più di lui, perché aveva una risposta anche a questo. E sapeva che, se avesse parlato, lei non sarebbe stata capace di resistere; sicché il daimon rimase in silenzio per non angustiare l'umano che lo stava abbandonando, ed entrambi finsero di credere che non fosse doloroso, che quella separazione non sarebbe durata a lungo, che tutto andasse per il meglio. Ma Will sapeva che la bambina si sentiva strappare il cuore dal petto. Poi Lyra scese nella barca. Era così leggera che l'imbarcazione quasi non si mosse. Si sedette accanto a Will, e i suoi occhi erano sempre fissi su Pantalaimon che tremava sull'estremità del pontile accanto alla riva; ma non appena il traghettatore spinse la barca, il daimon-cagnolino trotterellò inerme verso l'estremità sull'acqua, le unghie che raspavano piano le tavole molli, e si limitò a guardare, a guardare la barca che si allontanava dal pontile marcescente e svaniva nella nebbia. Poi Lyra lanciò un gemito così appassionato che perfino in quel mondo soffocato dalla nebbia suscitò un'eco, ma naturalmente non era un'eco, era l'altra parte di lei che gemeva a sua volta dalla terra dei viventi mentre lei si avviava verso la terra della morte. «Il mio cuore, Will...» gemette, aggrappandosi a lui che aveva il viso contorto dal dolore. E così la profezia che il Maestro del Jordan College aveva espresso al Bibliotecario, che Lyra avrebbe commesso un grave tradimento e ne avrebbe sofferto da morire, si era ancora avverata. Ma anche Will sentì che l'angoscia lo prendeva alle viscere, e in quel dolore vide che i due gallivespiani, stringendosi l'uno all'altra proprio come lui e Lyra, erano in preda alla stessa pena. In parte era fisica. Era come se una ferrea morsa gli stringesse il cuore strappandoglielo dalle costole, tanto che Will si portò le mani al petto per cercare invano di trattenerlo. Era ben più profonda e ben peggiore del dolore causato dalla perdita delle dita. Ma era anche mentale: qualcosa di segreto e di intimo veniva portato suo malgrado allo scoperto, e Will fu quasi sopraffatto da un miscuglio di dolore, vergogna, paura e rimorso, perché era stato lui la causa di tutto. E c'era di peggio. Era come se egli avesse detto: “No, non uccidete me, ho paura; uccidete anzi mia madre; lei non conta; non la amo” e come se lei l'avesse sentito e facesse finta di niente per non ferire i suoi sentimenti, e offrisse se stessa in sacrificio per amor suo. Will sentì tutto questo. E non c'era niente di peggio. Così seppe che tutte quelle cose erano parte del suo daimon e che, qualunque cosa esso fosse, anche lui se lo stava lasciando alle spalle, con Pantalaimon, su quella sponda desolata e ammorbata. Quel pensiero sfiorò Will e Lyra nello stesso momento, e i due si scambiarono un'occhiata colma di pianto. E per la seconda volta nella vita, ma non l'ultima, ciascuno di loro vide la propria espressione sul volto dell'altro. Soltanto il barcaiolo e le libellule parevano indifferenti al viaggio che stavano compiendo. I grandi insetti erano pieni di vita e risplendenti di bellezza anche nella nebbia viscosa, e si scrollavano le ali trasparenti per liberarle dell'umidore; e il vecchio nella sua veste di iuta si piegava avanti e indietro, avanti e indietro, puntellando il piede nudo contro il fondo fangoso della barca. Il viaggio durò più di quanto Lyra volesse valutare. Anche se una parte di lei era scorticata dal dolore pensando a Pantalaimon abbandonato sulla riva, un'altra parte si stava adeguando alla pena, commisurava la propria forza, curiosa di vedere cosa sarebbe successo e dove sarebbero approdati. Il braccio di Will la stringeva forte, ma anche lui guardava avanti, cercando di penetrare l'umida e grigiastra oscurità e di cogliere qualche rumore diverso dallo sciaguattio dei remi. E di lì a poco qualcosa cambiò: davanti a loro si ergeva una scogliera, forse un'isola. Sentirono il suono circoscriversi un attimo prima di vedere la nebbia scurire. Il barcaiolo fece forza su un solo remo per far virare la barca leggermente a sinistra. «Dove siamo?» domandò la voce del Cavalier Tialys, minuta ma forte come sempre, anche se con una punta di asprezza, come se pure lui stesse soffrendo. «Vicino all'isola» rispose il barcaiolo. «Altri cinque minuti e saremo al pontile d'attracco». «Quale isola?» domandò Will, sentendo che anche la sua voce era forzata e stentando a riconoscerla. «L'accesso alla terra della morte è su quest'isola» disse il barcaiolo. «Tutti arrivano qui, re, regine, assassini, poeti, bambini; tutti giungono per questa via, e nessuno torna mai indietro». «Noi torneremo» bisbigliò Lyra con fermezza. L'uomo non disse niente, ma i suoi vecchi occhi erano colmi di commiserazione. Avvicinandosi ancora, videro rami di cipressi e di tassi penzolare bassi sull'acqua, verdissimi, compatti e scuri. La terra s'innalzava dirupata, e gli alberi erano così fitti che un furetto non vi sarebbe scivolato facilmente in mezzo. A quel pensiero Lyra si lasciò sfuggire un singulto, perché Pan le avrebbe dimostrato come lui poteva riuscirci agevolmente; ma non ora, e forse mai più. «Siamo morti, adesso?» domandò Will al barcaiolo. «Non fa differenza» rispose lui. «Molti arrivano qui senza riuscire a credere di esser morti. Per tutto il viaggio continuano a dire che sono vivi, che è un errore, che qualcuno dovrà pagare; non fa differenza. Ci sono altri che desideravano esser morti mentre erano in vita, povere creature; vite piene di dolore o di miseria; si sono uccisi nella speranza di una pace beata per scoprire che niente era cambiato se non in peggio, e stavolta non c'era via d'uscita; non potevano tornare vivi. E ce ne sono stati altri, fragili e vulnerabili, bambini a volte, che non avevano ancora visto la luce e già precipitavano nella morte. Ho remato su questa barca con un bambino piangente in grembo molte, molte volte, e lui non conosceva la differenza tra lassù e quaggiù. E anche con vecchi – i ricchi sono i peggiori – che s'infuriavano con me e mi aggredivano e maledicevano, ingiuriando e strillando: chi credevo di essere? Non avevano forse accumulato e risparmiato tutto l'oro che erano riusciti a guadagnare? Non potevo prenderne un po’, adesso, e ricondurli indietro? Mi avrebbero portato in giudizio, avevano amici potenti, conoscevano il papa e il re di questo e il duca di quest'altro, potevano farmi condannare e castigare... Ma sapevano qual era la verità, alla fin fine: la sola cosa che potevano fare era starsene nella mia barca fino alla terra della morte, e, quanto a quei re e papi, sarebbe venuto anche il loro turno, prima di quanto desiderassero. Li lasciavo piangere e sbraitare; non potevano farmi alcun male e alla fine si chiudevano nel silenzio. «Dunque, se non sapete se siete vivi o morti, e se la ragazzina giura e spergiura che tornerà in vita, non dico niente per contraddirvi. Quel che siete, lo saprete abbastanza presto». Per tutto il tempo aveva continuato a remare con andatura costante lungo la riva, e adesso disarmò i remi, facendone scivolare le impugnature all'interno della barca, e allungò la mano destra verso il primo palo di legno che usciva dal lago. Fece scorrere la barca lungo lo stretto pontile e la tenne ferma per i viaggiatori. Lyra non voleva scendere: fino a quando fosse rimasta lì, Pantalaimon avrebbe potuto figurarsela come l'aveva vista l'ultima volta, ma quando se ne fosse allontanata lui non avrebbe più saputo come immaginarla. Sicché esitava, ma le libellule presero il volo, e Will sbarcò, pallido e tenendosi il petto, e lei dovette seguirlo. «Grazie» disse la ragazzina al barcaiolo. «Quando torna indietro, se vede il mio daimon, gli dica che lo amo più di ogni altra cosa al mondo – quello dei vivi o quello dei morti – e che prometto di tornare da lui, anche se nessuno l'ha mai fatto prima, giuro che lo farò». «Sì, glielo dirò» annuì il vecchio barcaiolo. Spinse via la barca, e il suono delle sue lente palate si perse nella nebbia. I gallivespiani tornarono indietro, avendo fatto poca strada, e si appollaiarono sulle spalle dei ragazzini come in precedenza, Salmakia sulla spalla di Lyra, Tialys su quella di Will. E i viaggiatori rimasero in piedi sul limitare della terra della morte. Davanti a loro, soltanto nebbia, anche se dalla sua scurezza capivano di avere di fronte una grande parete rocciosa. Lyra rabbrividì. Era come se la sua pelle fosse diventata merletto e l'aria umida e fredda le entrasse e uscisse dalle costole andando a scottare col suo gelo la ferita aperta, là dove era stato Pantalaimon. La stessa cosa, pensava, doveva aver provato Roger mentre precipitava dalla montagna cercando disperatamente di aggrapparsi alle dita di lei. «Non possiamo starcene qui» disse Lyra. Si allontanarono dal pontile, tenendosi vicini l'uno all'altro, e si diressero verso la parete. Giganteschi roccioni, verdi di antica fanghiglia, s'innalzavano nella nebbia ben più di quanto loro potessero vedere. E, adesso che erano più vicini, sentivano risuonare le grida dietro di essa, anche se era impossibile dire se si trattava di urla umane: alti strilli lugubri e gemiti che aleggiavano in aria come i filamenti ondeggianti di una medusa, che fanno dolere tutto ciò che sfiorano. «C'è una porta» disse Will con voce rauca e innaturale. Era una posterla di legno malconcia sotto una lastra di pietra. Prima che Will potesse allungare una mano per aprirla, uno di quei gridi striduli risuonò vicinissimo, straziando loro le orecchie e spaventandoli a morte. Subito i gallivespiani sfrecciarono in aria, le libellule come destrieri da guerra pronti alla battaglia. Ma la cosa che calò in picchiata le spinse da parte con un colpo d'ala brutale e poi si posò pesantemente su una cengia proprio sopra le teste dei ragazzini. Tialys e Salmakia si accostarono e calmarono le loro cavalcature sgomente. La cosa era un uccellaccio grande come un avvoltoio, con faccia e petto di donna. Will conosceva già immagini di creature come quella, e non appena la vide distintamente la parola “arpia” gli salì alle labbra. Aveva un volto liscio e senza rughe, ma più vecchio di quello della più vecchia strega: aveva visto trascorrere migliaia d'anni, e la crudeltà e il tormento dei millenni si erano impressi nella sua odiosa fisionomia. Ma quando i viaggiatori la videro più da vicino, la creatura parve ancora più disgustosa. Nelle sue orbite c'erano grumi di melma sozza, e le sue labbra rosse erano ingrommate e incrostate come se avesse vomitato ripetutamente antico sangue. I capelli scarmigliati e sporchi le ricadevano sulle spalle; gli artigli frastagliati si aggrappavano con forza alla roccia; le possenti ali scure erano ripiegate sulla schiena, ed esalava puzzo di marcio ogni volta che si muoveva. Will e Lyra, entrambi nauseati e in preda al dolore, cercarono di affrontarla a viso aperto. «Ma voi siete vivi!» esclamò l'arpia con voce aspra e beffarda. Will sentì di odiarla e di temerla più di ogni altra creatura vivente. «Chi è lei?» domandò Lyra, disgustata quanto Will. In risposta, l'arpia strillò. Aprì la bocca e investì i loro volti con un'ondata di rumore tale che le teste dei ragazzini rintronarono e mancò poco che entrambi finissero a gambe all'aria. Will agguantò Lyra e la strinse forte, mentre lo strillo si trasformava in scomposti e beffardi scrosci di riso cui fecero eco altre voci di arpie dalla nebbia lungo la sponda. Il tono odioso e canzonatorio ricordò a Will la spietata crudeltà dei bambini in un campo di ricreazione, ma lì non c'erano insegnanti pronti a intervenire, non c'era nessuno cui rivolgersi, non c'era luogo in cui nascondersi. Posò la mano sul coltello alla cintura e guardò la bestia negli occhi, anche se la testa gli rintronava e la potenza assoluta di quel grido lo aveva stordito. «Se stai cercando di fermarci» disse, «allora sarà meglio che ti prepari a lottare con la stessa forza con cui strilli. Perché noi vogliamo entrare da questa porta». La bocca rossa della disgustosa arpia si mosse di nuovo, ma stavolta fu per increspare le labbra in un bacio beffardo. Poi disse: «Tua madre è sola. Le manderemo qualche incubo. Andremo a urlarle nel sonno». Will non si mosse, perché con la coda dell'occhio aveva visto Lady Salmakia spostarsi cautamente lungo la cengia su cui era appollaiata l'arpia. La sua libellula, le ali vibranti, era tenuta a terra da Tialys. Poi accaddero due cose: Lady Salmakia balzò sull'arpia e si voltò di scatto per conficcare lo sperone nella zampa squamosa del mostro, e Tialys liberò la sua libellula. In meno di un secondo Salmakia era scattata saltando giù dalla cengia e finendo cavalcioni al suo destriero blu-elettrico che sfrecciò in aria. L'effetto sull'arpia fu immediato. Uno strillo, molto più acuto dei precedenti, squarciò il silenzio, e il mostro sbatté le ali scure con tanta forza che Will e Lyra vennero investiti dallo spostamento d'aria e barcollarono. Ma la creatura si aggrappava alla roccia con gli artigli, e il suo volto era paonazzo per la rabbia, e i capelli le si drizzarono come una cresta di serpenti. Will tirò Lyra per la mano, ed entrambi si misero a correre verso la porta, ma l'arpia si lanciò su di loro come una furia e, nel momento in cui arrestava la picchiata, Will si voltò spingendo Lyra dietro di sé e alzando il coltello. I gallivespiani le furono subito addosso, sfrecciandole vicino al volto e allontanandosi di scatto, incapaci di colpirla ma distraendola e costringendola a sbattere le ali scompostamente, quasi rasoterra. Lyra urlò: «Tialys! Salmakia! Fermatevi, fermatevi!» Le spie tirarono le redini delle libellule che s'impennarono sopra le teste dei ragazzini. Altre forme scure si stavano radunando nella nebbia, e gli strilli beffardi di più di cento altre arpie risonarono in lontananza lungo la riva. La prima stava sbattendo le ali, scuotendo la testa, stendendo le zampe una dopo l'altra e flettendo gli artigli. Era illesa: ecco cosa aveva meravigliato Lyra. I gallivespiani indugiarono, e poi si lanciarono in picchiata verso Lyra, che stava alzando le mani perché loro vi si posassero. Salmakia capì l'avvertimento di Lyra e disse a Tialys: «Ha ragione. Per qualche motivo, non possiamo farle niente». Lyra disse: «Signora, come si chiama?» L'arpia spiegò le ali e i viaggiatori si sentirono venir meno per il puzzo nauseabondo di marcio e putrefazione che esalava. «Senzanome!» urlò. «Cosa vuole da noi?» domandò Lyra. «Cosa potete darmi?» «Potremmo raccontarle dove siamo stati, e magari, chissà, potrebbe interessarle. Abbiamo visto cose stranissime venendo qui». «Oh, ti stai offrendo di raccontarmi una storia?» «Se vuole». «Forse. E poi?» «Poi lei ci lascerà passare da quella porta per permetterci di trovare l'uomo che siamo venuti a cercare, o quantomeno spero che lei ce lo permetta. Se vuol essere così gentile». «Comincia, allora» disse Senzanome. E, pur nel suo dolore, Lyra sentì di aver appena pescato l'asso di briscola. «Oh, sta’ attenta» sussurrò Salmakia, ma la mente di Lyra stava già rielaborando la storia raccontata la sera prima, adattando, accorciando, perfezionando e aggiungendo; genitori morti; tesoro di famiglia; naufragio; fuga... «Be’» disse, entrando nella sua struttura mentale di contafrottole, «la storia cominciò quand'ero appena nata. Mio padre e mia madre erano il duca e la duchessa di Abingdon, capisce, ed erano ricchi come nessun altro. Mio padre era un consigliere del re, e il re in persona veniva a trovarci e si fermava da noi di continuo. Andavano a caccia nella foresta. La casa in cui ero nata, lì, era la più grande di tutta l'Inghilterra meridionale. Si chiamava...» Senza il minimo strillo di avvertimento, l'arpia si lanciò su Lyra ad artigli spiegati. La ragazzina ebbe appena il tempo di curvarsi, ma un artiglio le strusciò comunque sul cuoio capelluto strappandole una ciocca. «Bugia! Bugia!» strillava l'arpia. «Bugia!» Riprese a volteggiare puntando direttamente al volto di Lyra, ma Will estrasse il coltello e si frappose fra loro due. Senzanome riuscì a schivarlo appena in tempo, e Will spinse Lyra verso la porta, perché la ragazzina era stordita e semiaccecata dal sangue che le scorreva sul volto. Will non aveva idea di dove fossero i gallivespiani, ma l'arpia si stava di nuovo dirigendo su di loro senza smettere di lanciare strilli di rabbia e odio: «Bugia! Bugia! Bugia!» Ed era come se la sua voce provenisse da ogni direzione, e la parola echeggiava sulla grande parete nella nebbia, ovattata e alterata, sembrava che il mostro strillasse il nome di Lyra; che Lyra e bugia fossero una stessa e sola cosa. Will teneva la ragazzina stretta al petto, curvando le spalle per proteggerla, e la sentiva tremare e singhiozzare contro di sé; ma poi conficcò il coltello nel legno marcio della porta e, con uno scatto della lama, fece saltare la serratura. Allora lui e Lyra, con le spie al fianco sulle veloci cavalcature, piombarono nel regno degli spiriti mentre il grido dell'arpia si centuplicava nella sponda nebbiosa alle loro spalle. Ventidue I bisbiglianti FITTI COME LE FOGLIE AUTUNNALI CHE TAPPEZZANO I RUSCELLI IN VALLOMBROSA, DOVE L'OMBRE ETRUSCHE FORMANO ALTE VOLTE... JOHN MILTON Per prima cosa Will fece sedere Lyra, poi tirò fuori la scatoletta di unguento di muschio sanguigno e le guardò la scorticatura sulla testa: sanguinava abbondantemente, come tutte le ferite al cuoio capelluto, ma non era profonda. Si strappò un lembo della camicia e pulì il taglio, spalmandovi sopra un po’ di pomata e cercando di non pensare al lerciume dell'artiglio che l'aveva provocato. Gli occhi di Lyra erano vitrei e lei era terrea. «Lyra! Lyra!» esclamò Will scuotendola delicatamente. «Su, ora dobbiamo andare». La ragazzina si dette uno scossone e trasse un lungo respiro fremente, poi i suoi occhi si misero a fuoco su di lui, occhi pieni di disperazione. «Will... non posso più farlo... Non posso! Non posso dire bugie! Pensavo fosse facile... ma non funziona... è la sola cosa che posso fare, e non funziona!» «Non è la sola cosa che puoi fare. Puoi leggere l'aletiometro, no? Su, guardiamo dove siamo. Cerchiamo Roger». L'aiutò ad alzarsi, e per la prima volta esplorarono con lo sguardo la terra abitata dagli spiriti. Si trovavano su una vasta pianura che si perdeva nella nebbia. La luce che consentiva di guardarsi attorno era una debole autoluminescenza che pareva esistere uniformemente ovunque, tanto che non c'erano vere ombre e non c'era vera luce, e ogni cosa aveva lo stesso colore smorto. In piedi su quell'immenso spazio c'erano adulti e bambini – il popolo-fantasma – così numerosi che Lyra non riusciva a immaginare quanti fossero. In verità, molti di loro erano in piedi, ma alcuni stavano seduti e altri sdraiati, indifferenti o addormentati. Nessuno si muoveva, o correva o giocava, anche se c'era chi si voltava a guardare i nuovi arrivati con occhi spalancati e pieni di timida curiosità. «Spiriti» sussurrò la ragazzina. «Sono tutti qui, tutti coloro che sono morti...» Certamente per il fatto di non avere più con sé Pantalaimon, Lyra si aggrappò con forza al braccio di Will, e lui ne fu felice. I gallivespiani erano andati avanti, e il ragazzino vedeva le loro forme splendenti sfrecciare e rasentare le teste degli spiriti, che guardavano in alto e ne seguivano il volo meravigliati; ma il silenzio era immenso e opprimente, e la luce grigia gli faceva paura, e la calda presenza di Lyra al suo fianco era la sola cosa che somigliasse alla vita. Dietro di loro, al di là della parete, gli strilli delle arpie echeggiavano ancora lungo la riva. Qualcuno, nel popolo-fantasma, alzava la testa con apprensione, ma molti osservavano Lyra e Will, e poi cominciarono a farsi avanti. Lyra arretrò, non avendo la forza di affrontarli come avrebbe voluto, e Will dovette parlare per primo. «Parlate la nostra lingua?» domandò. «O non potete proprio parlare?» Tremanti, spaventati e sofferenti com'erano, lui e Lyra avevano più ascendente di tutta quella massa di morti messi insieme. Quei poveri spiriti non avevano alcun potere e, sentendo la voce di Will, la prima voce chiara che fosse risonata in quel luogo a memoria di morto, molti di loro si fecero avanti, desiderosi di rispondere. Ma potevano soltanto bisbigliare. Riuscivano a emettere soltanto suoni fievoli, non più di deboli respiri. E, mentre costoro avanzavano sgomitando, i gallivespiani si abbassarono e continuarono a sfrecciare davanti a loro per impedire che si avvicinassero troppo. Gli spiriti-bambini alzavano la testa mossi da bramosia, e Lyra capì subito perché: tutti pensavano che le libellule fossero daimon; quei cuoricini ardevano dal desiderio di avere ancora accanto i loro daimon. «Oh, non hanno daimon» esclamò Lyra, mossa a compassione, «e se il mio fosse qui potrebbero tutti toccarlo e accarezzarlo, lo giuro...» E tese le mani ai bambini. Gli spiriti adulti si ritrassero, spaventati o indifferenti, ma tutti gli spiriti-bambini si spinsero in avanti. Non avevano più consistenza della nebbia, povere creature, e le mani di Lyra, come quelle di Will, li attraversavano senza incontrare resistenza. Si accalcavano, leggeri ed esanimi, per scaldarsi al flusso sanguigno e al forte battito cardiaco dei due viaggiatori, e sia Will sia Lyra provavano una serie di fredde, delicate sensazioni di sfioramento mentre gli spiriti passavano attraverso i loro corpi per trovare un po’ di calore. I due ragazzini vivi sentirono che, pian piano, stavano diventando morti a loro volta; non avevano una quantità infinita di calore e di vita da offrire, ed erano già freddi, e sembrava che quella folla immensa che continuava ad accalcarsi non dovesse fermarsi mai. Alla fine Lyra dovette pregarli di ritrarsi. Alzò le mani e disse: «Per favore... vorremmo potervi toccare tutti, ma siamo qui per cercare qualcuno, e ho bisogno che voi mi diciate dov'è e come posso trovarlo. Oh, Will» esclamò poi posandogli la testa sul petto, «vorrei tanto sapere cosa fare!» Gli spiriti erano affascinati dal sangue sulla fronte di Lyra. Splendeva come tante bacche di agrifoglio nella penombra, e molti bambini vi erano passati attraverso, smaniosi di sfiorare quella cosa così vibrante di vita. Uno spirito-bambina, che da viva doveva aver avuto nove o dieci anni, alzò la mano timidamente e toccò quelle gocce, e subito si ritrasse spaventata; ma Lyra disse: «Non avere paura... non siamo qui per farvi del male... parla con noi, se puoi!» Lo spirito-bambina parlò, ma la sua voce fievole era poco più di un sussurro. «Sono state le arpie? Hanno cercato di ferirti?» «Sì» rispose Lyra, «ma se è tutto quello che sanno fare, non mi preoccupo di loro». «Oh, non è la sola cosa che possono fare... fanno di molto peggio...» «Cosa? Cosa fanno?» Ma i bambini erano restii a rispondere. Scossero la testa e rimasero in silenzio, fino a quando uno di loro disse: «Chi è qui da centinaia d'anni non se la vede così brutta, perché dopo tanto tempo ci si abitua a tutto, e loro non possono spaventare più di tanto...» «A loro piace parlare soprattutto ai nuovi arrivati» disse la prima bambina. «È proprio... Oh, è proprio odioso. Loro... oh, non posso dirvelo». Le loro voci non erano più sonore di foglie secche che cadono. Ed erano soltanto i bambini a parlare; tutti gli adulti sembravano sprofondati in un'apatia così antica da far pensare che non si sarebbero mai più mossi e non avrebbero mai più aperto bocca. «Sentite» disse Lyra. «Ascoltatemi, vi prego. Siamo venuti qui, i miei amici e io, perché dobbiamo trovare un bambino di nome Roger. Non è qui da molto, soltanto da poche settimane, e dunque non conoscerà molta gente, ma se voi sapeste dov'è...» E anche mentre parlava, Lyra sapeva che sarebbero potuti restare lì fino a diventare vecchi, a cercare in ogni dove e a guardare ogni volto e che, anche così, avrebbero visto soltanto una minima parte di tutti quei morti. E sentì la disperazione che le piombava addosso con tutto il suo peso, come se l'arpia stessa le si fosse posata sulle spalle. Tuttavia Lyra strinse i denti e cercò di tenere il mento alto. “Siamo arrivati fin qui” pensava, “è un altro scoglio da superare”. Il primo spirito-bambina stava dicendo qualcosa nel suo tono bisbigliante. «Perché vogliamo trovarlo?» ripeté Will. «Be’, Lyra vuole parlare con lui. Ma anch'io voglio trovare qualcuno. Voglio trovare mio padre, John Parry. Anche lui è qui, da qualche parte, e voglio parlare con lui prima di ritornare. Dunque, per favore, chiedete, se potete, a Roger e a John Parry di venire a parlare con Lyra e Will. Chiedete loro...» Ma d'un tratto tutti gli spiriti si voltarono e dileguarono, anche gli adulti, come foglie secche spazzate da una raffica improvvisa di vento. In un attimo lo spazio intorno ai ragazzini fu vuoto, e poi loro capirono, sentirono perché: strilli, urla, strida che venivano dall'aria; e poi le arpie furono sopra di loro, con zaffate di marcio, ali che sbattevano, e quei rauchi strilli beffardi, canzonatori, chioccianti, derisori. Lyra si appiattì subito al suolo, turandosi le orecchie, e Will, con il coltello in mano, si piegò su di lei. Riuscì a vedere Tialys e Salmakia che sfrecciavano verso di loro, ma erano ancora lontani, e per un paio di secondi poté guardare le arpie che volteggiavano e si lanciavano in picchiata. Vide le loro facce umane che azzannavano l'aria come se mangiassero insetti, e sentì le parole urlate da quei mostri... parole di dileggio, parole sconce, tutte su sua madre, parole che gli straziavano l'anima; ma una parte della sua mente restava comunque fredda e distaccata, pensava, studiava, osservava. Nessuna di quelle bestiacce osava avvicinarsi al coltello. Will si alzò per studiare la loro reazione. Un'arpia – poteva essere proprio Senzanome – dovette scartare di colpo, perché si era lanciata in una picchiata radente fino a sfiorare la testa di Will. Le sue ali pesanti sbatterono goffamente e riuscì a evitarlo per un pelo. Will avrebbe potuto alzare il braccio e staccarle la testa con il coltello. Intanto i gallivespiani erano arrivati e stavano per lanciarsi all'attacco, ma Will gridò: «Tialys! Venite qui! Salmakia, vieni sulla mia mano!» I due si posarono sulle sue spalle, e Will disse: «Guardate. Guardate cosa fanno: si limitano a scendere e a urlare. Penso che abbiano colpito Lyra soltanto per sbaglio. Non credo che vogliano toccarci. Possiamo ignorarle». Lyra guardava in su a occhi spalancati. Le creature volteggiavano attorno alla testa di Will, talora quasi sfiorandola, ma tutte, all'ultimo momento, deviavano verso l'alto o di lato. Will sentiva che le due spie erano ansiose di combattere, e le ali delle libellule fremevano dal desiderio di sfrecciare in aria con i loro micidiali cavalieri, ma i gallivespiani le tennero a freno, rendendosi conto che Will aveva visto giusto. E ciò ebbe un effetto anche sugli spiriti: vedendo Will impavido e incolume, cominciarono a tornare indietro verso i viaggiatori. Scrutavano con cautela le arpie, ma il richiamo della carne e del sangue caldi, di quelle forti pulsazioni, era per loro irresistibile. Lyra si alzò accanto a Will. La sua ferita si era riaperta, e il sangue fresco le colava sulla guancia, ma lei lo spazzò via con la mano. «Will» disse, «non immagini quanto sia felice che tu sia qui con me...» Il ragazzino sentì un tono nella sua voce e vide un'espressione sul suo volto che ben conosceva e che amava sopra ogni altra cosa: quei segni rivelavano che Lyra aveva in mente qualcosa di temerario, ma non era ancora pronta a parlarne. Annuì, per indicarle che aveva capito. Lo spirito-bambina disse: «Per di qua... venite con noi... li troveremo!» E i due bambini vivi ebbero una sensazione stranissima, come se delle manine fantasma entrassero nei loro corpi e si aggrappassero alle loro costole per indurli a seguirle. Così si avviarono nell'immensa pianura desolata, e le arpie volteggiavano sempre più alte sopra di loro, non smettendo un momento di strillare. Ma si tenevano a distanza, e i gallivespiani volavano poco sotto, montando la guardia. Mentre procedevano, gli spiriti parlarono. «Scusate» disse lo spirito-bambina, «ma dove sono i vostri daimon? Scusate se lo chiedo, ma...» Lyra non aveva mai smesso di pensare al suo diletto Pantalaimon abbandonato. Adesso le mancavano le parole, e Will rispose per lei. «Li abbiamo lasciati fuori» disse, «in un posto più sicuro per loro. Li riprenderemo al ritorno. Tu avevi un daimon?» «Sì» rispose Beth, «si chiamava Sandling... oh, come lo amavo...» «E si era fissato in una forma?» domandò Lyra. «No, non ancora. Lui sosteneva che sarebbe diventato un uccello, e io speravo di no, perché mi piaceva averlo tutto peloso nel letto di notte. Ma diventava uccello sempre più spesso. Come si chiama il tuo daimon?» Lyra glielo disse, e gli spiriti tornarono ad accalcarsi, bramosi. Tutti avrebbero voluto parlare dei loro daimon, nessuno escluso. «Il mio si chiamava Matapan...» «Noi giocavamo a rimpiattino, lui si trasformava in camaleonte e io non lo vedevo più, era così buono...» «Una volta mi sono ferito a un occhio e non ci vedevo più, e lui mi ha guidato fino a casa...» «Il mio non avrebbe mai voluto prendere una forma definitiva, ma io volevo crescere e allora discutevamo sempre...» «Mi si raggomitolava in mano e si addormentava...» «Ci saranno ancora, da qualche parte? Li rivedremo mai?» «No. Quando si muore, il daimon svanisce come la fiamma di una candela. L'ho visto succedere. Non ho più rivisto il mio Castor... Non l'ho mai salutato...» «Loro non sono da nessuna parte! Devono pur essere da qualche parte! Il mio daimon dev'essere ancora da qualche parte, lo so che c'è!» Gli spiriti che si accalcavano erano ora animati e smaniosi, gli occhi accesi e le guance calde come se stessero succhiando la vita dei viaggiatori. Will domandò: «C'è qualcuno, qui, del mio mondo, dove non abbiamo daimon?» Un esile spirito-bambino suo coetaneo annuì, e Will si voltò verso di lui. «Oh, sì» giunse in risposta. «Noi non sapevamo cosa fossero i daimon, ma sapevamo come ci si sentiva senza. Qui c'è gente che viene da tutti i mondi». «Io conoscevo la mia Morte» disse una bambina. «Sapevo della sua esistenza mentre crescevo. Quando li ho sentiti parlare dei daimon, ho pensato che si riferissero a qualcosa come la mia Morte. Adesso mi manca. Non l'ho più rivisto. Il mio lavoro è finito: è l'ultima cosa che mi ha detto, e poi se n'è andato per sempre. Quand'era con me, sapevo sempre che c'era qualcuno su cui potevo contare, qualcuno che sapeva dove stavamo andando e cosa dovevamo fare. Ma non l'ho più rivisto. Non saprò mai cosa mi succederà d'ora in poi». «Non succederà un bel niente!» disse qualcun altro. «Niente, mai e poi mai!» «Non puoi saperlo» intervenne un altro. «Loro sono arrivati qui, no? Chi avrebbe mai detto che sarebbe successo?» Si riferiva a Will e a Lyra. «È la prima cosa che sia mai successa qui» disse uno spirito-bambino. «Forse ora cambierà tutto». «Cosa fareste, se poteste?» domandò Lyra. «Torneremmo nel mondo!» «Anche sapendo che potete rivederlo una volta soltanto? Vi piacerebbe?» «Sì! Sì! Sì!» «Be’, a ogni modo io devo trovare Roger» disse Lyra, morendo dalla voglia di comunicare la sua nuova idea... ma il primo a conoscerla doveva essere Will. Sul suolo della sterminata pianura c'era un vasto e lento movimento fra gli innumerevoli spiriti. I due ragazzini non lo vedevano, ma Tialys e Salmakia, volando, osservavano le figurine pallide in movimento, simili a immensi nugoli d'uccelli migranti o a branchi di renne. Al centro del movimento c'erano i due ragazzini che non erano spiriti e che continuavano a procedere; non guidando e non seguendo, ma in qualche modo concentrando in quel moto un'intenzione di tutti i morti. Le spie, i cui pensieri si muovevano ancor più velocemente delle loro saettanti cavalcature, si scambiarono un'occhiata e fecero posare le libellule a fianco a fianco su un ramo vizzo perché riposassero. «Noi abbiamo daimon, Tialys?» domandò Lady Salmakia. «Non appena abbiamo messo piede su quella barca, è stato come se mi strappassero il cuore e lo gettassero ancora pulsante su quella riva» rispose lui. «Ma così non è: mi batte ancora in petto. Però qualcosa di mio è rimasto là con il piccolo daimon della ragazzina, e anche qualcosa di tuo, Salmakia, lo capisco dalla tua faccia tirata e dalle tue mani sbiancate e rigide. Sì, anche noi abbiamo daimon, da qualche parte. Forse quelli del mondo di Lyra sono i soli esseri viventi a saperlo. Forse è per questo che la rivolta è partita proprio da uno di loro». Smontò dal dorso della libellula e la legò solidamente, poi tirò fuori il magnetorisonatore. Ma aveva appena cominciato a sfiorarlo che si bloccò. «Nessuna risposta» disse cupamente. «Dunque siamo tagliati fuori da tutto?» «Da ogni aiuto sicuramente. Be’, sapevamo che andavamo nella terra della morte». «Che il ragazzino, con lei, sarebbe andato anche in capo al mondo». «Credi che riuscirà a trovare una strada per tornare indietro, con il suo coltello?» «Sono sicura che lui ne è convinto. Ma, oh, Tialys, che ne so?» «È molto giovane. Be’, lo sono tutt'e due. Sai, se lei non dovesse sopravvivere, il problema di cosa farà quando sarà tentata non sussisterà più. Non avrà più importanza». «Pensi che abbia già scelto? Quando ha deciso di lasciare il suo daimon su quella sponda? Dici che era quella la scelta che doveva fare?» Il Cavaliere guardò giù, verso la miriade in lento movimento sulla terra della morte: ondeggiavano tutti dietro quell'ardente e viva scintilla che era Lyra Linguargentina. Riusciva a distinguerne soltanto la chioma, la cosa più luminosa nella penombra, e accanto a quella la testa del ragazzino, nera di capelli, solida e forte. «No» disse, «non ancora. Deve ancora succedere, qualunque cosa sia». «Allora dobbiamo vegliare su di lei». «Vegliare su entrambi. Ora sono legati l'uno all'altra». Lady Salmakia sbatté le redini di filo di ragno e la sua libellula si staccò subito dal ramo sfrecciando giù verso i bambini vivi, seguita da presso dal Cavaliere. Ma non si fermarono da loro; dopo aver volato rasoterra per accertarsi che andasse tutto bene, si lanciarono avanti, in parte perché le libellule erano irrequiete e in parte perché volevano scoprire fin dove si stendeva quel lugubre luogo. Lyra li vide passare al volo sopra di sé e si sentì confortata dal pensiero che ci fossero ancora e sfrecciassero risplendenti di bellezza. Poi, incapace di continuare a tenere per sé la sua idea, si rivolse a Will, ma dovette bisbigliare. Accostò le labbra alle orecchie del compagno e, in un flusso caldo di suoni, il ragazzino le sentì dire: «Will, voglio che portiamo fuori tutti questi poveri spiriti di bambini morti... anche gli adulti... potremmo liberarli! Troveremo Roger e tuo padre, e poi apriremo una strada per il mondo esterno e li libereremo tutti!» Will si girò e le fece un puro sorriso, così radioso e gioioso che Lyra sentì qualcosa che incespicava e barcollava dentro di lei... insomma, così le sembrò, ma senza Pantalaimon non sapeva dire cosa significasse. Forse il suo cuore aveva trovato un altro modo di battere. Profondamente sorpresa, si impose di camminare dritta e di smettere di sentirsi frastornata. Così procedettero. Il bisbiglio “Roger” già li precedeva di gran lunga; le parole “Roger... C'è Lyra... Roger... Lyra è qui” passavano da uno spirito all'altro come il messaggio elettrico che una cellula nel corpo trasmette alla cellula attigua. E Tialys e Salmakia, incrociando in alto sulle loro instancabili libellule, e guardandosi attorno, alla fine notarono un nuovo tipo di movimento. Poco lontano da loro c'era un piccolo turbine di attività. Avvicinatisi a volo radente, scoprirono d'essere ignorati, per la prima volta, perché qualcosa di più interessante stava occupando le menti di tutti gli spiriti. Infatti parlavano eccitati con quei loro quasi impercettibili bisbigli, additavano, spingevano qualcuno in avanti. Salmakia si buttò in una lenta picchiata ma non poté atterrare: la calca era troppo fitta, e nessuna di quelle mani o di quelle spalle avrebbe retto il suo peso, ammesso che loro osassero prestarsi. Vide un giovane spirito-bambino dal volto triste e dabbene, sorpreso e inebetito da quanto gli andavano dicendo gli altri, e lei esclamò: «Roger? Quello è Roger?» Lui guardò in su, perplesso, preoccupato, e annuì. Salmakia volò indietro verso il compagno, e insieme tornarono da Lyra. Era un lungo volo e non era facile individuare la ragazzina, ma osservando attentamente i flussi del moto alla fine la trovarono. «Eccola» disse a un tratto Tialys, e urlò: «Lyra! Lyra! Il tuo amico è qui!» Lyra guardò su e tese la mano alla libellula. Il grosso insetto vi si posò subito, il corpo rosso e giallo che splendeva come smalto, le ali trasparenti rigide e immobili sui fianchi. Tialys si tenne in equilibrio mentre Lyra se lo portava all'altezza degli occhi. «Dove?» domandò, senza fiato per l'eccitazione. «È lontano?» «Un'ora di cammino» rispose il Cavaliere. «Ma sa che stai arrivando. Gli altri gliel'hanno detto, e ci siamo accertati che fosse proprio lui. Se continui in questa direzione, presto lo incontrerai». Tialys vide che Will si sforzava di tenersi dritto e faceva appello alle sue poche energie residue. Lyra si era già rianimata e assillava i gallivespiani con le sue domande: che aspetto aveva Roger? Avevano parlato? No, naturalmente; ma sembrava contento? E gli altri bambini si rendevano conto di cosa stava accadendo, e davano una mano, oppure agivano svogliatamente? E via discorrendo. Tialys cercava di rispondere a tutto con sincerità e pazienza, mentre passo dopo passo la bambina viva si avvicinava al ragazzino di cui aveva causato la morte. Ventitré Senza via d'uscita E SAPRAI LA VERITÀ. E LA VERITÀ TI RENDERÀ LIBERO. SAN GIOVANNI «Will» disse Lyra, «cosa pensi che faranno le arpie quando faremo uscire gli spiriti?» Lo domandava perché quelle creature diventavano sempre più rumorose e volavano sempre più vicine, ed erano sempre più fitte, come se la tetraggine stessa del luogo si andasse addensando in grumi di malignità che poi mettevano le ali. Gli spiriti continuavano a guardare in alto timorosi. «Ci stiamo avvicinando?» domandò Lyra a Lady Salmakia. «Non manca molto» rispose lei sorvolandoli. «Se salite su quel sasso, potrete vederlo». Ma Lyra non voleva perder tempo. Stava facendo appello a tutta se stessa per offrire a Roger una faccia ridente, ma nella sua mente c'era sempre l'orrenda immagine di Pan-cagnolino abbandonato sul pontile con la nebbia che lo avvolgeva, e riusciva a stento a non urlare di dolore. Però, doveva, doveva presentarsi a Roger piena di speranza, com'era sempre stata. Si ritrovarono a faccia a faccia all'improvviso. Fra la calca di tutti gli spiriti, lui fu di colpo lì, i tratti familiari evanescenti ma pieni di gioia quanto potevano esserlo quelli di uno spirito. Corse ad abbracciarla. Ma passò come fumo freddo tra le braccia di Lyra, e anche se lei sentì che la sua mano le sfiorava il cuore, capì che Roger non aveva la forza di stringerla. Non potevano più toccarsi nel vero senso della parola. Ma lui poteva bisbigliare, e la sua voce disse: «Lyra, non avrei mai creduto di rivederti... pensavo che, quand'anche fossi arrivata qui da morta, saresti stata molto più vecchia, saresti cresciuta, e non avresti avuto voglia di parlare con me...» «E perché mai?» «Perché ho sbagliato quando Pan ha strappato il mio daimon a quello di Lord Asriel! Avremmo dovuto correre, non cercare di lottare con lui! Avremmo dovuto correre da te! Così lui non sarebbe riuscito a riprendere il mio daimon e, quando la lastra di ghiaccio è caduta, sarebbe stato al mio fianco!» «Ma non è stata colpa tua, sciocco!» disse Lyra. «Sono stata io a portarti in quel posto, in primo luogo, e poi avrei dovuto farti tornare indietro con gli altri bambini dei gyziani. Mi spiace, Roger, davvero, è stato per colpa mia che tu ti sei trovato lì in quel momento...» «Be’» disse Roger, «non so. Magari sarei morto in qualche altro modo. Ma non è stata colpa tua». Lyra cominciava a crederlo davvero, ma era comunque straziante vedere quel povero esserino freddo, così vicino eppure irraggiungibile. Cercò di afferrarlo per il polso e le sue dita strinsero aria, ma Roger capì e si sedette accanto a lei. Gli altri spiriti si ritrassero un poco, lasciandoli soli, e anche Will si allontanò e si sedette per medicarsi la mano. Sanguinava di nuovo, e mentre Tialys volava altero verso gli spiriti per tenerli alla larga, Salmakia aiutava Will a curarsi la ferita. Ma Lyra e Roger non si accorgevano più di niente. «Tu non sei morta» disse lui. «Come puoi essere qui, se sei ancora viva? E dov'è Pan?» «Oh, Roger... ho dovuto lasciarlo sulla riva... è la cosa peggiore che io abbia mai fatto, così dolorosa... tu sai quanto fa male... e lui è rimasto lì a guardare, oh, mi sento come un'assassina, Roger... ma ho dovuto, altrimenti non sarei potuta arrivare fin qui!» «Da quando sono morto non ho fatto altro che fingere di parlare con te» disse lui. «Non ho mai smesso di desiderarlo, e di desiderare con tutta la forza... di uscire di qui, con tutti gli altri morti, perché questo è un luogo terribile, Lyra, senza speranza, non c'è niente che cambi dopo che sei morto, e quegli uccellacci... Sai cosa fanno? Aspettano che tu ti riposi – qui non si può dormire veramente, soltanto sonnecchiare – e allora ti si mettono accanto e ti bisbigliano tutte le brutte cose che hai fatto in vita perché tu non possa dimenticarle. Sanno, di te, tutto il peggio. Sanno come farti sentire disgustoso al solo pensiero delle sciocchezze e brutte azioni che hai commesso. E conoscono anche tutti i cattivi pensieri che hai avuto, e ti svergognano e ti fanno sentire nauseato di te stesso... Ma non ci si può allontanare da loro». «Be’» disse Lyra. «Ascolta». Abbassando la voce e accostandosi con il volto al piccolo spirito, com'era solita fare quando concertavano qualche marachella al Jordan, Lyra continuò: «Probabilmente non lo sai, ma le streghe... ricorderai Serafina Pekkala... le streghe hanno fatto una profezia su di me. Loro non sanno che io lo so... nessuno lo sa. Non ne ho mai parlato con nessuno prima d'ora. Ma quand'ero a Trollesund, e il gyziano Farder Coram mi ha portato dal console delle streghe, il dottor Lanselius, lui mi ha sottoposta a una specie di test. Ha detto che dovevo uscire e scovare, fra i tanti, il ramo giusto di pino-nuvola per dimostrare che sapevo leggere davvero l'aletiometro. «Be’, l'ho fatto, e sono tornata subito dentro perché faceva freddo e perché me l'ero sbrigata in pochi secondi: non era una cosa difficile. Il console stava parlando con Farder Coram, e non si sono accorti che potevo sentirli. Diceva che le streghe avevano fatto una profezia su di me: stavo per fare qualcosa di grande e importante, e stavo per farlo in un altro mondo... «Ma non ne ho mai parlato, e suppongo di averlo addirittura dimenticato, con tutto quello che è successo dopo. È come sprofondato nella mia mente. Non ne ho mai parlato nemmeno con Pan, perché immaginavo che lui ne avrebbe riso. «Ma in seguito sono stata presa dalla signora Coulter, che mi teneva in stato di trance, e io sognavo e sognavo quella cosa, e sognavo di te. E ricordavo la madre barcaiola gyziana, Ma Costa... te ne ricorderai... abbiamo preso una loro barca per andare a Jerico, con Simon e Hugh, e loro...» «Sì! E siamo arrivati fin quasi ad Abingdon! È la cosa più bella che abbiamo mai fatto, Lyra! Non la scorderò mai, dovessi stare qui morto anche per altri mille anni...» «Sì, ma ascolta... quando sono sfuggita alla signora Coulter la prima volta, no? Ho ritrovato i gyziani e loro si sono presi cura di me e... Oh, Roger, ho scoperto così tante cose da non credere... ma questa è la più importante: me l'ha detta Ma Costa, ha detto che nella mia anima c'era dell'olio stregato, ha detto che i gyziani erano un popolo d'acqua ma che io ero una persona di fuoco. «E credo che con quelle parole volesse prepararmi alla profezia delle streghe. Io so di dover fare qualcosa d'importante, e il console Lanselius diceva che era vitale che io non scoprissi mai il mio destino fino a quando quella cosa non fosse successa, capisci... Non dovevo mai chiedere niente in proposito... Così non l'ho mai fatto. Non mi sono nemmeno mai domandata di cosa poteva trattarsi. Non l'ho nemmeno mai chiesto all'aletiometro. «Ma adesso penso di saperlo. E il fatto di averti ritrovato è una specie di segno. Ciò che devo fare, Roger, la cosa cui sono destinata è aiutare tutti gli spiriti a uscire dalla terra della morte per sempre. Io e Will... dobbiamo liberarvi tutti. Sono sicura che il mio compito è questo. Deve esserlo. L'ho capito anche grazie a Lord Asriel, a qualcosa che ha detto mio padre... “La morte sta per morire” ha detto. Non so cosa succederà, però. Non devi dirlo agli altri per il momento, promettilo. Sai, lassù potreste anche non resistere. Però...» Roger aveva una voglia matta di parlare, e Lyra si fermò. «È proprio quello che volevo dirti!» esclamò. «Lo dicevo sempre, a tutti gli altri morti, dicevo sempre che saresti venuta! Proprio così come sei andata a liberare i bambini a Bolvangar! Dicevo: “Se c'è qualcuno che può farlo, quello è Lyra”. Loro avrebbero voluto che fosse vero, avrebbero voluto credermi, ma sono certo che non l'hanno mai pensato davvero. «Tanto per cominciare» continuò, «ogni bambino che arrivava qui, nessuno escluso, diceva sempre come prima cosa “scommetto che papà verrà a prendermi” o “scommetto che la mamma, non appena saprà dove sono, mi riporterà a casa”. E se non era il papà o la mamma, erano i loro amici, o il nonno, ma qualcuno sarebbe venuto a liberarli. Ma non succedeva mai. Così nessuno mi credeva quando dicevo che saresti venuta. Però io avevo ragione!» «Sì» disse Lyra. «Be’... non ce l'avrei fatta senza Will. Quello laggiù è Will, e gli altri sono Lady Salmakia e il Cavalier Tialys. Ho così tanto da raccontarti, Roger...» «Chi è Will? Da dove arriva?» Lyra cominciò a spiegare, del tutto inconsapevole di come la sua voce cambiasse, di come lei sedesse più dritta e di come i suoi occhi sembrassero diversi mentre gli raccontava come aveva conosciuto Will e gli descriveva la lotta per la lama sottile. E come avrebbe potuto accorgersene? Ma Roger lo notò, con la mesta e tacita invidia di chi è inesorabilmente morto. Intanto, Will e i gallivespiani, poco lontano, conversavano sottovoce. «Cosa avete intenzione di fare, tu e la ragazzina?» domandò Tialys. «Aprire questo mondo e far uscire gli spiriti. Per questo ho avuto il coltello». Will non aveva mai visto volti tanto sorpresi, men che mai quelli di persone alla cui buona opinione teneva. Aveva cominciato a nutrire un grande rispetto per quei due. Loro rimasero in silenzio per un po’, e poi Tialys disse: «Questo annienterà tutto. Non potresti sferrare colpo più micidiale. Dopo, l'Autorità sarà impotente». «Non avrebbero mai potuto sospettarlo» disse Lady Salmakia. «Gli piomberà addosso come un fulmine dal cielo». «E poi?» domandò Tialys a Will. «E poi? Be’, poi dovremo uscire noi, e trovare i nostri daimon, suppongo. Non pensiamo al poi. Basta e avanza pensare all'adesso. Non ho detto niente agli spiriti, casomai... casomai le cose si mettessero male. Dunque non dite niente nemmeno voi. Ora devo cercare un mondo da aprire, e quelle arpie montano la guardia. Se proprio volete aiutarmi, potete andare a distrarle, mentre io faccio quel che devo». Subito i gallivespiani lanciarono le libellule nell'oscurità sovrastante, dove le arpie erano fitte come mosconi. Will guardò i grandi insetti che andavano intrepidi alla carica, proprio come se le arpie fossero mosche e loro potessero ghermirle al volo, grossi com'erano. Pensò a come quelle splendenti creature sarebbero state felici di ritrovare il cielo aperto e di poter di nuovo sfrecciare a volo radente sopra l'acqua vivida. Poi alzò il coltello. E subito gli tornarono in mente le parole urlategli dalle arpie – insulti su sua madre – e si bloccò. Mise giù la lama, cercando di schiarirsi le idee. Provò di nuovo, con lo stesso risultato. Sentiva gli uccellacci schiamazzare sopra di sé, nonostante l'ardimento dei gallivespiani; ce n'erano così tanti che due singoli volatori potevano fare ben poco per fermarli. Be’, c'era da aspettarselo. Non c'è niente che si riesca a ottenere con facilità. Will attese di avere la mente sgombra e di rilassarsi, restando lì dov'era con il coltello tenuto mollemente in mano fino a quando si sentì di nuovo pronto. Stavolta il coltello tagliò decisamente l'aria... e incontrò la roccia. Will aveva aperto in quel mondo una finestra che dava sul sottosuolo di un altro. La chiuse e provò di nuovo. Accadde la stessa cosa, anche se Will sapeva che si trattava di un mondo diverso. In precedenza, aveva aperto tante di quelle finestre sopra il livello del suolo di un altro mondo che ritrovarsi, tanto per cambiare, sottoterra non poteva sorprenderlo poi molto. Ma Will era comunque sconcertato. Al tentativo successivo, saggiò attentamente come aveva imparato, aspettando che la punta incontrasse la risonanza che indicava un mondo con un suolo alla stessa altezza. Ma, ovunque tastasse, sentiva il suono sbagliato. Non c'era mondo che lui potesse aprire, lì: ovunque provasse, incontrava solida roccia. Lyra si era accorta che qualcosa non andava ed era balzata in piedi interrompendo la fitta conversazione con lo spirito di Roger per raggiungere Will. «Cosa c'è?» domandò sottovoce. Lui glielo disse, e aggiunse: «Dobbiamo spostarci da qualche altra parte perché io possa trovare un mondo da aprire. E quelle arpie non ci lasceranno andare. Hai detto agli spiriti qual è il nostro progetto?» «No. Soltanto a Roger, e gli ho raccomandato di non parlarne. Farà tutto quello che gli dico. Oh, Will, sono spaventata, sono così spaventata. Potremmo non uscire più. E se restassimo bloccati qui per sempre?» «Il coltello può tagliare la roccia. Se occorre, apriremo una galleria. Ci vorrà tempo e spero di non doverlo fare, però possiamo. Non preoccuparti». «Sì. Hai ragione. Certo che possiamo». Ma Lyra vedeva Will così malconcio, con la faccia così tirata dalla sofferenza, con le occhiaie, la mano che tremava, le dita che sanguinavano ancora... non le sembrava davvero più saldo di lei. Senza i loro daimon, non potevano andare lontano. Lyra sentì che il proprio spirito si sgomentava dentro di lei, e si circondò il petto con le braccia, desiderando ardentemente Pan. Ma intanto gli spiriti, povere creature, si accalcavano, e i bambini in particolare non riuscivano più a staccarsi da Lyra. «Ti prego» disse una bambina, «non dimenticarci quando tornerai indietro. Non lo farai, vero?» «No» rispose Lyra. «Mai». «Parlerai loro di noi?» «Lo prometto. Come ti chiami?» Ma la povera bimba era imbarazzata e confusa: l'aveva dimenticato. Si voltò nascondendo la faccia, e un bambino disse: «È meglio dimenticare, suppongo. Io ho dimenticato il mio nome. Alcuni sono qui da poco e sanno ancora chi sono. Certi bambini sono qui da migliaia d'anni. Non sono più vecchi di noi, ma hanno dimenticato molte cose. Meno la luce del sole. Quella, nessuno la dimentica. E il vento». «Sì» disse un altro, «parlacene un po’». E innumerevoli altri chiesero a gran voce che Lyra parlasse di ciò che loro ricordavano, del sole e del vento e del cielo, e di ciò che avevano scordato, come i modi di giocare; e lei si rivolse a Will e sussurrò: «Cosa devo fare, Will?» «Diglielo». «Ho paura. Con quello che è successo prima... le arpie...» «Di’ loro la verità. Noi terremo a bada le arpie». Lei lo guardò dubbiosa. In realtà era attanagliata dall'apprensione. Si rivolse di nuovo agli spiriti, che si accalcavano sempre di più. «Per favore!» stavano bisbigliando tutti. «Sei appena arrivata dal mondo! Parla! Parla! Parlaci del mondo!» Poco lontano c'era un albero – soltanto un tronco morto con rami bianchi come ossa tesi nell'aria grigia e gelida – e, sentendosi debole, e non pensando che avrebbe potuto camminare e parlare al tempo stesso, Lyra vi si diresse per sedersi. Gli spiriti ammassati si sgomitarono e si fecero da parte per darle spazio. Quando furono vicini all'albero, Tialys si posò sulla spalla di Will e gli fece segno di tendere l'orecchio. «Stanno tornando» disse sottovoce, «quelle arpie. Sempre più numerose. Tieni pronto il coltello. La Lady e io le terremo a bada finché possiamo, ma forse dovrai combattere». Senza preoccupare Lyra, Will slacciò il coltello nel fodero e vi mise sopra la mano. Tialys decollò di nuovo, e poi Lyra raggiunse l'albero e si sedette su una grossa radice. Tutt'attorno, le figure morte che si accalcavano speranzose, a occhi spalancati, erano così tante che Will dovette respingerle per fare spazio, ma lasciò che Roger restasse vicino a Lyra per il modo in cui la fissava e l'ardore con cui l'ascoltava. E Lyra cominciò a parlare del mondo che conosceva. Raccontò di quando lei e Roger si erano arrampicati sul tetto del Jordan College e avevano trovato la cornacchia con la zampa rotta, di come l'avessero curata fino a quando era stata di nuovo pronta a volare; di come avessero esplorato le cantine, piene di polvere e di ragnatele, e bevuto il vin di Canaria, o forse tokay, non sapeva bene, e si fossero ubriacati. E lo spirito di Roger ascoltava, orgoglioso e disperato, annuendo e bisbigliando: «Sì, sì! È proprio così, è proprio vero, giusto!» Poi Lyra raccontò della grande battaglia fra gli abitanti di Oxford e gli addetti alle fornaci di argilla. Dapprima descrisse le cave di argilla, attenta a non dimenticare alcun particolare: le ampie fosse di depurazione color ocra, l'escavatrice, i forni simili a grandi alveari di mattoni. Parlò dei salici che crescevano lungo l'argine del fiume, con le foglie argentate di sotto; e descrisse come, quando il sole splendeva per più di due giorni di seguito, l'argilla cominciasse a spaccarsi in bei lastroni con profonde fessure, e la sensazione che si provava nell'infilare le dita in quelle crepe e sollevare lentamente una lastra di creta secca, facendo a gara nell'alzare la zolla più grossa senza romperla. Sotto, era ancora bagnata: l'ideale per bersagliare la gente. E descrisse gli odori del luogo, del fumo dei forni, l'odor di muffa delle foglie marce sul fiume quando tirava vento di sudovest, l'odore caldo delle patate al forno che erano soliti mangiare gli operai della cava; e il suono dell'acqua che scavalcava le chiuse ed entrava nelle fosse di depurazione; e il lento risucchio quando ci si liberava un piede dal fango; e lo schiaffo sonoro delle tavole di sbarramento che affondavano di colpo nell'acqua argillosa. Mentre parlava facendo appello a tutti i sensi, gli spiriti le si affollavano attorno, bevendo le sue parole, ricordando i giorni in cui avevano carne e pelle e nervi e sensi, desiderando che Lyra non smettesse mai. Poi la ragazzina raccontò delle continue guerricciole tra i bambini della città e i figli dei cavatori d'argilla, di come questi ultimi fossero torpidi e lenti – con l'argilla al posto del cervello – e i cittadini, al contrario, svegli e svelti come passeri; di come un giorno tutti i cittadini avessero messo da parte i loro contrasti alleandosi, concertando un piano e attaccando le cave da tre lati, mettendo i figli dei cavatori d'argilla con le spalle al fiume, lanciando manciate su manciate di pesanti zolle a questo e a quello, investendo il loro castello di creta e abbattendolo, trasformando le fortificazioni in missili melmosi fino a quando l'aria, la terra e l'acqua erano diventate tutt'uno, e ogni bambino era indistinguibile dall'altro, coperto di fango dalla testa ai piedi, e di come quello fosse stato il giorno più bello della loro vita. Quando ebbe finito guardò Will, esausta. E poco mancò che le venisse un colpo. Oltre agli spiriti, silenziosi tutt'attorno, e ai suoi compagni, vicini e vivi, c'era un altro uditorio: i rami dell'albero erano stipati di quelle forme nere d'uccello con facce di donna che la guardavano, austere e ammaliate. Lyra si alzò di scatto impaurita, ma quelle non si mossero. «Voi» disse in preda alla disperazione, «mi siete piombate addosso mentre cercavo di raccontarvi una storia. Cosa vi ferma, adesso? Forza, dilaniatemi con i vostri artigli e fate anche di me uno spirito!» «È il minimo che faremo» disse l'arpia al centro, che altri non era che Senzanome. «Ascoltami bene. Migliaia di anni fa, quando arrivarono qui i primi spiriti, l'Autorità ci conferì il potere di vedere in ciascuno di loro le cose peggiori, e da allora ci siamo nutrite del peggio, fino a irrancidirci il sangue e avvelenarci i cuori. «Ma era la sola cosa di cui potessimo nutrirci. La sola che avevamo. E adesso veniamo a sapere che hai intenzione di aprire una via verso il mondo di sopra e riportare all'aria aperta gli spiriti...» E la sua voce stridula fu soffocata da milioni di bisbigli, perché tutti gli spiriti che la sentirono si misero a urlare per la gioia e la speranza, ma le arpie strillarono e sbatterono le ali fino a quando tornò il silenzio. «Sì» ribadì Senzanome, «portarli fuori! Cosa dovremmo fare, noi? Te lo dico io: d'ora in poi, non risparmieremo niente. Feriremo, insozzeremo, strazieremo e squarceremo ogni spirito che ci capita a tiro, li faremo impazzire di paura, di rimorso e di disgusto di sé. Questa è una terra desolata; adesso ne faremo un inferno!» Ogni singola arpia strillò e dileggiò, e molte di loro decollarono dall'albero passando a volo radente sugli spiriti, facendoli sparpagliare terrorizzati. Lyra si aggrappò al braccio di Will e gli disse: «Gli spiriti stanno cedendo, e noi non possiamo... ci odieranno... penseranno che li abbiamo ingannati! Abbiamo peggiorato le cose, anziché migliorarle!» «Zitta» disse Tialys. «Non disperare. Richiamali e fa’ in modo che ci ascoltino». E Will urlò: «Tornate qui! Tornate qui, tutti! Tornate e ascoltate!» A una a una le arpie, con le facce avide e fameliche, permeate dalla bramosia di sofferenza altrui, si voltarono e tornarono all'albero, al pari degli spiriti. Il Cavaliere affidò la libellula a Salmakia e la sua figurina scattante, verdevestita e dai neri capelli, salì su un masso dove tutti potevano vederla. «Arpie» disse, «possiamo offrirvi qualcosa di meglio. Rispondete sinceramente alle mie domande, ascoltate quanto vi dirò e poi giudicate. Quando Lyra vi ha parlato al di là della parete, le siete piombate addosso. Perché lo avete fatto?» «Bugie!» strillarono tutte le arpie. «Bugie e invenzioni!» «Però quando ha parlato poco fa siete rimaste ad ascoltare, tutte quante, in silenzio e immobili. E io domando di nuovo: perché?» «Perché erano cose vere» rispose Senzanome. «Perché diceva la verità. Perché ci dava sostanza. Ci nutriva. Perché non potevamo farne a meno. Perché era tutto vero. Perché non sapevamo che, malvagità a parte, esistesse altro. Perché ci ha dato notizie del mondo e del sole e del vento e della pioggia. Perché era tutto vero». «Allora» disse Tialys, «facciamo un patto. Anziché vedere soltanto la malvagità, la crudeltà e l'avidità degli spiriti che arrivano qui, d'ora in poi avrete il diritto di chiedere a ogni spirito di raccontarvi la storia della sua vita, e loro dovranno dirvi la verità su quanto hanno visto e toccato e ascoltato e amato e conosciuto nel mondo. Ciascuno di questi spiriti ha una storia; chiunque arriverà qui in futuro avrà cose vere da raccontarvi sul mondo. Voi avrete il diritto di ascoltarla, e loro dovranno dirvela». Lyra era esterrefatta di fronte al sangue freddo della piccola spia. Come osava parlare a quelle creature come se avesse il potere di concedere loro dei diritti? Ciascuna di loro avrebbe potuto azzannarlo in men che non si dica, farlo a pezzi con gli artigli, o trasportarlo in alto e lasciarlo poi cadere perché si spiaccicasse a terra. E lui lì, fiero e spavaldo, a proporre un patto! E quelle ascoltavano, e confabulavano a bassa voce, interpellandosi l'un l'altra. Tutti gli spiriti osservavano, timorosi e in silenzio. Poi Senzanome si voltò. «Non basta» disse. «Vogliamo di più. Noi avevamo un compito sotto la vecchia amministrazione. Avevamo un posto e un dovere. Obbedivamo diligentemente alle disposizioni dell'Autorità, e per questo eravamo rispettate. Odiate e temute, sì, ma anche rispettate. Cosa sarà del nostro onore, adesso? Gli spiriti non ci degneranno di un'occhiata, sapendo che possono tornarsene nel mondo. Abbiamo un orgoglio, e non potete imporci di rinunciarvi. Vogliamo un posto rispettabile! Vogliamo un dovere e un compito da assolvere, che ci garantiscano il rispetto che meritiamo!» Si agitavano inquiete sui rami, borbottando e alzando le ali. Ma un momento dopo Salmakia andò a unirsi al Cavaliere ed esclamò: «Avete ragione. Ciascuna deve avere un compito che sia importante, che procuri rispetto, che possa essere assolto con orgoglio. Dunque ecco il vostro compito, un compito che soltanto voi potete espletare, voi che siete le custodi e le intendenti di questo luogo. Il vostro compito sarà quello di guidare gli spiriti dal punto di approdo sul lago e attraverso la terra della morte fino alla nuova finestra sul mondo esterno. In cambio, gli spiriti dovranno raccontarvi le loro storie come equo e dovuto pagamento per la vostra guida. Questo vi sembra giusto?» Senzanome guardò le sue sorelle e tutte annuirono. Poi disse: «E noi abbiamo il diritto di rifiutare di guidare chi mente, o chi non dice tutto, o chi non ha niente da dirci. Se vivono nel mondo, devono vedere e toccare e ascoltare e amare e imparare. Faremo un'eccezione per quegli infanti che non hanno avuto il tempo di imparare, ma in ogni altro caso ci rifiuteremo di guidare chi arriverà a mani vuote». «Questo è giusto» disse Salmakia, e gli altri viaggiatori annuirono. Così fecero il patto. E in cambio della storia appena ascoltata dalla bocca di Lyra, le arpie si offrirono di accompagnare i viaggiatori con il coltello in un punto della terra della morte vicinissimo al mondo esterno. Era un viaggio lungo, per gallerie e grotte, ma loro li avrebbero guidati scrupolosamente e tutti gli spiriti potevano seguirli. Ma, prima che si avviassero, si levò una voce, sonora quanto poteva esserlo quella di un bisbigliante. Era lo spirito di un uomo segaligno con il volto ardente di passione, e domandò: «Cosa succederà? Quando lasceremo il mondo dei morti, torneremo a vivere? O ci dissolveremo come i nostri daimon? Fratelli, sorelle, dovremmo seguire questa ragazzina senza sapere cosa ci aspetta?» Altri ripresero in coro la domanda: «Sì, dicci dove andremo! Dicci cosa ci aspetta. Verremo soltanto se ci dici cosa sarà di noi!» Lyra si rivolse a Will, disperata, ma lui: «Di’ loro la verità» suggerì. «Domanda all'aletiometro, e di’ loro cosa risponde». «Va bene». Lyra tirò fuori lo strumento dorato. La risposta arrivò subito. Lei lo mise via e si alzò in piedi. «Ecco cosa succederà» cominciò, «e questa è la verità, la pura verità. Quando sarete fuori di qui, tutte le particelle che vi compongono si disgregheranno e sparpaglieranno, proprio come succede ai daimon. Se avete visto qualcuno morire, sapete come succede. Ma i vostri daimon, ora, non sono niente; sono parte del tutto. Tutti gli atomi che li componevano sono finiti nell'aria e nel vento e negli alberi e nella terra e in tutte le cose viventi. Non svaniranno mai. Sono semplicemente parte del tutto. E questo è quanto succederà a voi, posso giurarvelo, prometterlo sul mio onore. Vi disgregherete, è vero, ma sarete all'esterno, di nuovo parte di tutto ciò che vive». Nessuno parlò. Chi aveva visto come si dissolvevano i daimon stava ricordando e chi non l'aveva visto lo stava immaginando, e nessuno parlò fino a quando una giovane donna si fece avanti. Era una martire morta centinaia d'anni prima. Si guardò attorno e disse: «Quando eravamo vivi ci dicevano che, una volta morti, saremmo andati in cielo. E dicevano che questo cielo era un luogo di gaudio e gloria celeste, dove saremmo rimasti in eterno in compagnia di santi e angeli che lodano l'Onnipotente, in stato di beatitudine. Questo dicevano. Ed è questo che ha indotto alcuni di noi a dare la vita, e altri a passare anni in preghiera solitaria, mentre tutte le gioie dell'esistenza si sprecavano attorno a noi senza che noi le conoscessimo. «Ma la terra della morte non è un luogo di premio o un luogo di castigo. È il luogo del nulla. Accoglie tanto i buoni quanto i malvagi, e tutti languiamo per sempre in questa penombra, senza speranza di libertà, o di gioia, o di sonno, o di riposo, o di pace. «Ma ora questa ragazzina è venuta a offrirci una via d'uscita, e io la seguirò. Anche se ciò significasse l'oblio, amici, lo accoglierò a braccia aperte, perché non sarà comunque il nulla; saremo di nuovo vivi in migliaia di steli d'erba, in milioni di foglie, cadremo con le gocce di pioggia e spireremo nella fresca brezza, scintilleremo nella rugiada sotto le stelle e la luna fuori di qui, nel mondo fisico che è la nostra vera casa come sempre fu. «Dunque vi esorto: usciamo sotto il cielo con la ragazzina!» Ma il suo spirito fu spinto da parte dallo spirito di un uomo dall'aspetto di monaco: magro, e pallido anche per un morto, con occhi scuri e accesi. Si fece il segno della croce, biascicò una preghiera e poi disse: «Questo è un amaro messaggio, uno scherzo triste e crudele. Non vedete la verità? Questa non è una bambina. È un'agente del Maligno! Il mondo in cui vivevamo era una valle di corruzione e di lacrime. Niente, lì, poteva appagarci. Ma l'Onnipotente ci ha concesso questo posto benedetto per l'eternità, questo paradiso, che alle anime colpevoli sembra desolato e sterile, ma che gli occhi della fede vedono quale esso è: traboccante di latte e miele e risonante dei dolci inni degli angeli. Questo è il vero paradiso! Ciò che promette questa ragazzina perversa è soltanto menzogna. Vuole portarvi all'inferno! Andate con lei a vostro rischio. Io e i miei compagni della vera fede resteremo qui nel nostro benedetto paradiso, e passeremo l'eternità a cantare le lodi dell'Onnipotente, che ci ha dato il senno per discernere il falso dal vero». Si fece di nuovo il segno della croce e poi, con i suoi compagni, volse le spalle inorridito e disgustato. Lyra era disorientata. Si sbagliava? Stava commettendo qualche grave errore? Si guardò attorno: oscurità e desolazione in ogni dove. Ma si era già sbagliata in passato circa l'apparenza delle cose, confidando nella signora Coulter per il suo bel sorriso, il suo profumo e il suo dolce fascino. Era così facile sbagliarsi, e senza il suo daimon a guidarla forse rischiava di sbagliare di nuovo. Ma Will le stava scuotendo un braccio. Poi le prese il volto fra le mani e lo strinse con durezza. «Tu sai che non è vero» disse, «lo sai come sai che sono vere queste mani. Non badarci! Anche tutti loro possono capire che mente. E loro confidano in noi. Su, muoviamoci». Lyra annuì. Doveva affidarsi al proprio corpo e alla verità di quanto le dicevano i suoi sensi: sapeva che Pan avrebbe fatto così. Così partirono, e gli innumerevoli milioni di spiriti cominciarono a seguirli. Alle loro spalle, troppo lontani perché i due ragazzini potessero vederli, altri abitanti del mondo della morte avevano sentito ciò che stava succedendo, e ora andavano a unirsi alla grande marcia. Tialys e Salmakia volarono indietro per vedere, e furono deliziati nello scorgere gente della loro specie, e ogni altro tipo di essere cosciente che fosse stato mai punito dall'Autorità con l'esilio e la morte. Fra di loro, c'erano creature d'aspetto non umano, creature come i mulefa, che Mary Malone avrebbe riconosciuto, e spiriti ancora più strani. Ma Will e Lyra non avevano la forza per guardarsi indietro; riuscivano a malapena a seguire le arpie, e a sperare. «Ce l'abbiamo quasi fatta, Will?» bisbigliò Lyra. «È quasi finita?» Lui non sapeva risponderle. Ma erano così stanchi e angosciati che disse: «Sì, è quasi finita, ce l'abbiamo quasi fatta. Presto saremo fuori di qui». Ventiquattro La signora Coulter a Ginevra QUALE LA MADRE, TALE LA FIGLIA. EZECHIELE La signora Coulter aspettò il buio per avvicinarsi al college di St Jerome. Al cader della notte, fece abbassare la navicella telecinetica fra le nuvole e si spostò lentamente lungo la riva del lago volando all'altezza delle cime degli alberi. Il college aveva una forma inconfondibile tra gli altri edifici di Ginevra, e la donna trovò subito le guglie, i buchi neri dei chiostri, la torre quadrata dove il Presidente della Corte Concistoriale aveva il suo alloggio. La Coulter era già stata tre volte in quel college: sapeva che i colmi, le falde, i comignoli dei tetti offrivano moltissimi nascondigli, anche per un oggetto ingombrante come la navicella telecinetica. Volando lentamente sopra le tegole che splendevano per la pioggia appena caduta, accostò la macchina a una piccola gola tra un tettuccio scosceso e la parete a picco della torre. Quel posto era visibile soltanto dalla vicina cappella della Santa Penitenza: sarebbe stato un ottimo nascondiglio. Abbassò il velivolo con cautela, lasciando che le sei zampe trovassero da sole l'appoggio e si autoregolassero in modo da tenere la cabina in equilibrio. La donna cominciava ad amare quella macchina: scattava a comando con la stessa rapidità del suo pensiero ed era silenziosissima; poteva librarsi sulla testa di una persona fino a sfiorarla senza che quella se ne accorgesse. Nelle ventiquattr'ore circa trascorse da quando l'aveva rubata, la signora Coulter aveva imparato a padroneggiarne abilmente i comandi, ma non sapeva ancora da cosa fosse mossa, e questo era il solo aspetto che la preoccupasse: come poteva sapere se si stava esaurendo il carburante o la batteria che la alimentava? Quando fu ben sicura che il velivolo si era assestato e che il tetto era solido quanto bastava per reggerne il peso, si tolse il casco e saltò giù. Il suo daimon stava già alzando una vecchia e pesante tegola. La donna lo raggiunse e dopo poco ne avevano tolte una mezza dozzina; poi strapparono le assicelle di sostegno e s'insinuarono in quel varco. «Entra e da’ un'occhiata» sussurrò la donna, e il daimon si calò nell'oscurità sottostante. La signora Coulter sentiva il rumore delle zampe dello scimmiotto dorato che si spostavano cautamente sul pavimento della soffitta, e poi la faccia nera contornata d'oro del daimon ricomparve nell'apertura. Lei capì subito e lo seguì, poi aspettò che i suoi occhi si abituassero all'oscurità. Al fioco chiarore cominciò a intravedere una lunga soffitta dove sagome scure di armadi, tavoli, librerie, rivelavano che mobili di ogni tipo erano stati lasciati lì in deposito. Per prima cosa spinse un alto armadio davanti al punto in cui erano state tolte le tegole. Poi andò in punta di piedi alla porta sulla parete opposta e abbassò la maniglia. La porta era chiusa, naturalmente, ma lei aveva una forcina e la serratura era semplice. Tre minuti dopo, lei e il suo daimon si ritrovarono in fondo a un lungo corridoio dove, grazie a un lucernario polveroso, scorsero una stretta scala che scendeva al piano di sotto. E dopo cinque minuti aprivano una finestra della dispensa accanto alla cucina due piani sotto e balzavano nel vialetto. La portineria del college era proprio dietro l'angolo e, come disse la Coulter allo scimmiotto dorato, era importante arrivare nel modo ortodosso, indipendentemente da come, invece, ne sarebbero usciti. «Mi tolga le mani di dosso» disse con calma al custode, «e mi tratti con un po’ di garbo, altrimenti le farò levare la pelle. Dica al Presidente che la signora Coulter è arrivata e vuole vederlo subito». L'uomo fece un passo indietro e il suo daimon-cane, che stava mostrando le zanne al lezioso scimmiotto dorato, si acquattò immediatamente piegando più che poté la coda mozza. Il custode azionò la manovella di un telefono e meno di un minuto dopo un giovane prete dal volto ingenuo arrivò di fretta in portineria, pulendosi i palmi sulla tonaca, casomai la donna avesse voluto stringergli la mano. Lei non lo fece. «Chi è lei?» domandò. «Fratel Louis» rispose l'uomo, rassicurando il suo daimon-coniglia, «attuario del Segretariato della Corte Concistoriale. Se vuol essere così gentile...» «Non sono venuta qui per parlare con uno scrivano» disse lei. «Mi porti da padre MacPhail. E subito». L'uomo s'inchinò, impotente, e l'accompagnò fuori. Il custode alle loro spalle lasciò andare con sollievo il fiato trattenuto. Fratel Louis, dopo aver tentato due o tre volte di fare conversazione, ci rinunciò e accompagnò in silenzio la donna nell'alloggio del Presidente all'interno della torre. Padre MacPhail stava pregando, e la mano del povero fratel Louis tremava violentemente quando bussò alla porta. Sentirono un gemito e un borbottio, e poi passi pesanti che attraversavano il pavimento. Gli occhi del Presidente si spalancarono quando vide chi era, e l'uomo fece un sorriso lupesco. «Signora Coulter» esordì, porgendo la mano, «sono davvero felice di vederla. Il mio studio è freddo, e la nostra ospitalità è spartana, ma entri, entri». «Buonasera» disse lei, seguendolo nella spoglia stanza dai muri di sasso, lasciando che l'altro facesse qualche cerimonia e le indicasse una sedia. «Grazie» continuò poi, rivolta a fratel Louis che ancora indugiava nella stanza. «Prenderò un bicchiere di ciocolatl». Nessuno le aveva offerto niente, e la donna sapeva quanto fosse oltraggioso trattarlo come un servo, ma l'atteggiamento del pretino era così abbietto da meritarsi questo e altro. Il Presidente annuì, e fratel Louis dovette uscire e obbedire, con sua grande stizza. «Naturalmente, lei è in arresto» disse il Presidente, prendendo una seggiola e accendendo la lampada. «Oh, perché rovinare la nostra conversazione prima ancora che cominci?» disse la signora Coulter. «Sono venuta qui di mia volontà non appena sono riuscita a fuggire dalla fortezza di Lord Asriel. Il fatto è, padre Presidente, che ho numerose informazioni sulle sue forze, e sulla bambina, e sono venuta qui per dargliele». «La bambina, allora. Cominciamo con la bambina». «Mia figlia ha ora dodici anni. Fra pochissimo sarà all'apice dell'adolescenza, e allora sarà troppo tardi perché qualcuno di noi possa evitare la catastrofe: natura e occasione si incontreranno come l'esca e la scintilla. Grazie al vostro intervento, adesso è di gran lunga più probabile che ciò accada. Spero che lei sia soddisfatto». «Era suo dovere portare la ragazzina qui sotto la nostra custodia. Invece lei ha preferito infrattarsi in una grotta di montagna... e come una donna della sua intelligenza abbia potuto sperare di tenersi nascosta resterà sempre un mistero per me». «Probabilmente è un mistero che data da un bel pezzo, signor Presidente, dal momento che inizia con i rapporti fra madre e figlia. Se ha pensato anche per un solo istante che io potessi affidare mia figlia alla custodia – custodia! – di una corporazione di uomini ossessionati dalla sessualità, uomini dalle unghie sporche, che puzzano di sudore rancido, uomini le cui subdole fantasie avrebbero strisciato sul corpo della mia bambina come scarafaggi... se lei ha pensato che potessi esporre mia figlia a tutto questo, signor Presidente, allora la sua stupidità non ha confronto con quella che le sembra di vedere in me». Bussarono alla porta prima che l'uomo potesse rispondere, e fratel Louis entrò con due bicchieri di ciocolatl su un vassoio di legno. Posò il vassoio sul tavolo con un inchino nervoso, sorridendo al Presidente nella speranza di essere invitato a rimanere, ma padre MacPhail gli indicò con il mento la porta e il giovane uscì con riluttanza. «E allora quali erano le sue intenzioni?» domandò il Presidente. «Volevo tenere mia figlia al sicuro fino a quando il pericolo fosse passato». «Quale pericolo?» domandò ancora l'uomo, tendendole un bicchiere. «Oh, credo che lei sappia a cosa mi riferisco. Da qualche parte esiste un tentatore, un serpente, per così dire, e io dovevo impedire che s'incontrassero». «C'è un ragazzino con lei». «Sì. E se lei non si fosse intromesso, sarebbero entrambi sotto il mio controllo. Ora come ora, potrebbero trovarsi ovunque. Se non altro non sono con Lord Asriel». «Non avevo dubbi sul fatto che lui li avrebbe cercati. Il ragazzino ha un coltello dai poteri straordinari. Si sarebbe messo al loro inseguimento anche per questo soltanto». «Ne sono consapevole» disse la signora Coulter. «Io sono riuscita a romperlo, ed evidentemente lui è riuscito a farlo riparare». Stava sorridendo. Forse nel suo intimo apprezzava quel dannato ragazzino. «Lo sappiamo» tagliò corto l'uomo. «Bene, bene» disse lei. «Fra’ Pavel dev'essere diventato più svelto. Quando l'ho conosciuto, ci avrebbe messo un mese, come minimo, a leggere tutto questo». Sorbì il ciocolatl, che era leggero e acquoso: quei dannati preti, pensò, godevano nel far subire ai visitatori la loro bigotta astinenza. «Mi parli di Lord Asriel» la sollecitò il Presidente. «Mi dica tutto». La signora Coulter si adagiò comodamente nella sedia e cominciò a raccontare... non tutto, ovviamente... ma questo il prete lo sapeva benissimo. Gli parlò della fortezza, delle alleanze, degli angeli, delle miniere e delle fonderie. Padre MacPhail non muoveva un muscolo, il suo daimon-lucertola assimilava e memorizzava ogni parola. «E come è arrivata qui?» domandò. «Ho rubato un girottero. Sono rimasta senza carburante e l'ho abbandonato nella campagna poco lontano da qui. Ho percorso il resto della strada a piedi». «E Lord Asriel sta ancora cercando attivamente la ragazzina e il ragazzino?» «Naturalmente». «Immagino che sia per il coltello. Sa che ha un nome? I demoni delle falesie del Nord lo chiamano “distruttore di dio”» continuò, andando alla finestra e guardando i chiostri sottostanti. «È quello che intende fare Lord Asriel, no? Distruggere l'Autorità. Alcuni popoli dichiarano che Dio è già morto. Evidentemente Lord Asriel non la pensa così, dal momento che nutre l'ambizione di ucciderlo». «Be’, dov'è Dio?» domandò la signora Coulter, «se è vivo? E perché non parla più? All'inizio del mondo, Dio passeggiava nel giardino e parlava con Adamo ed Eva. Poi ha cominciato ad allontanarsi, e soltanto Mosè poteva sentirne la voce. In seguito, ai tempi di Daniele, era vecchio... era il Vegliardo. Dov'è adesso? È ancora vivo, di età inconcepibile, incapace di pensare o di agire o di parlare e incapace di morire: una putrida carcassa? E se questa è la sua condizione, non sarebbe misericordioso, la prova più grande del nostro amore per Dio, scovarlo e fargli dono della morte?» La signora Coulter sentiva una sobria euforia mentre parlava. Si domandava se sarebbe mai uscita viva da lì, ma era inebriante parlare in quel modo a quel prete. «E la Polvere?» domandò lui. «Dagli abissi dell'eresia, qual è la sua opinione sulla Polvere?» «Non ho opinioni sulla Polvere» rispose la donna. «Non so cosa sia. Nessuno lo sa». «Capisco. Be’, voglio ricordarle che lei è in arresto. Penso che sia giunto il momento di trovarle un posto per dormire. Starà comoda; nessuno le farà del male; ma non potrà fuggire. E parleremo di più domani». Suonò un campanello, e fratel Louis arrivò quasi subito. «Mostri alla signora Coulter la stanza degli ospiti migliore» disse il Presidente. «E ce la chiuda dentro». La stanza degli ospiti migliore era squallida e con mobili dozzinali, ma se non altro era pulita. Dopo che la serratura fu scattata alle sue spalle, la signora Coulter si guardò subito attorno in cerca di microfoni. Ne trovò uno nell'elaborato portalampada e un altro sotto il telaio del letto e li scollegò entrambi. Poi ebbe un'orribile sorpresa. Sopra la cassettiera dietro la porta Lord Roke la osservava. La donna urlò e poggiò una mano sulla parete per non cadere. Il gallivespiano sedeva a gambe incrociate, perfettamente a suo agio, e né lei né lo scimmiotto dorato lo avevano visto. Quando il cuore smise di martellarle in petto e il respiro tornò al suo ritmo normale, la donna disse: «E quando avrebbe usato il riguardo di avvertirmi della sua presenza, signore? Prima che cominciassi a spogliarmi, o dopo?» «Prima. Dica al suo daimon di calmarsi, o dovrò metterlo fuori combattimento». Lo scimmiotto dorato aveva snudato le zanne e rizzato tutti i peli. La cruda malignità della sua espressione era tale da intimidire ogni persona normale, ma Lord Roke si limitò a sorridere. I suoi speroni lampeggiavano nella penombra. La piccola spia si alzò e si stiracchiò. «Ho appena parlato con il mio agente nella fortezza di Lord Asriel» continuò. «Lord Asriel si complimenta con lei e le chiede di fargli sapere al più presto tutto ciò che scoprirà sulle intenzioni di questa gente». La donna rimase senza fiato, come se Lord Asriel l'avesse appena atterrata con una mossa di lotta libera. Sgranò gli occhi e andò a sedersi lentamente sul letto. «Lei è qui per spiarmi o per darmi una mano?» domandò. «Entrambe le cose, ed è una fortuna per lei che io ci sia. Appena è arrivata, giù negli scantinati c'è stato un fermento di attività ambarica. Non so di cosa si tratta, ma un'équipe di scienziati è al lavoro in questo momento. Sembra che il suo arrivo li abbia galvanizzati». «Non so se esserne lusingata o preoccupata. A dire il vero sono esausta, ho bisogno di dormire. Se lei è qui per aiutare, può montare la guardia. E, per cominciare, dovrebbe guardare dall'altra parte». Il gallivespiano fece un leggero inchino e girò la faccia verso il muro, mentre la donna si lavava nel bacile sbreccato, si asciugava con un telo sottile, si spogliava ed entrava nel letto. Il suo daimon perlustrava la stanza controllando l'armadio, le modanature dei quadri, le tende, i chiostri bui sotto la finestra. Lord Roke lo seguiva passo passo con lo sguardo. Alla fine lo scimmiotto dorato raggiunse la signora Coulter e i due si addormentarono di botto. Lord Roke non le aveva detto tutto ciò che aveva appreso da Lord Asriel. Gli alleati avevano sorvegliato il volo di ogni sorta di creatura nei cieli sulle frontiere della repubblica e avevano notato una concentrazione di quelli che potevano essere angeli o qualcosa di assolutamente diverso, a ovest. Avevano inviato pattuglie a controllare, ma fino a quel momento non avevano scoperto niente: qualunque cosa stesse volteggiando là, si era avvolta in una nebbia impenetrabile. La spia aveva pensato che fosse meglio non turbare la signora Coulter con cose simili: era esausta. “Lasciamola dormire” si disse, e si mosse in silenzio nella stanza, origliando alla porta, scrutando fuori dalle finestre, desto e vigile. Un'ora dopo, il gallivespiano sentì un rumore ovattato dietro la porta: un piccolo raschio e un sussurro. Nello stesso momento un pallido lucore trapelò da sotto la porta. Lord Roke si spostò nell'angolo più lontano mettendosi dietro una gamba della sedia su cui la signora Coulter aveva gettato i propri indumenti. Passò un minuto, e poi la chiave girò silenziosissima nella serratura. La porta si schiuse di qualche centimetro, non di più, lentissima, e il giovane prete, fratel Louis, entrò nella stanza. Si fece il segno della croce e andò in punta di piedi verso il letto. Lord Roke si preparò a saltargli addosso, ma il prete si limitò ad ascoltare il respiro regolare della donna, ad assicurarsi che dormisse, poi guardò sul comodino. Coprì col palmo la lampadina della torcia tascabile e l'accese, facendo trapelare un tenue bagliore tra le dita della mano. Per osservare il piano del comodino, si abbassò fin quasi a toccarlo con il naso ma, qualunque cosa stesse cercando, non la trovò. La signora Coulter aveva posato lì pochi oggetti prima di coricarsi: un paio di monete, un anello, l'orologio; ma a fratel Louis quelle cose non interessavano. Tornò a voltarsi verso di lei, e allora vide quello che cercava, lasciandosi sfuggire un sommesso sibilo dai denti. Lord Roke si accorse del disappunto del pretino: l'oggetto della sua ricerca era il medaglione della catena d'oro al collo della signora Coulter. Il gallivespiano aggirò in silenzio l'orlo di una gonna per dirigersi verso la porta. Il prete si fece di nuovo il segno della croce, dal momento che ora avrebbe dovuto toccare la donna. Trattenendo il respiro, si chinò sul letto... e lo scimmiotto dorato si mosse. Il pretino s'irrigidì, le mani tese. Il suo daimon-coniglia tremò fra i piedi del giovane. Del tutto inutile: avrebbe potuto, se non altro, fare la guardia a quel poveretto, pensò Lord Roke. Lo scimmiotto, nel sonno, si voltò e tornò immobile. Dopo un minuto trascorso restando fermo come una statua di cera, fratel Louis abbassò le mani tremanti verso il collo della signora Coulter. Armeggiò così a lungo da far pensare a Lord Roke che sarebbe arrivata l'alba prima che il prete riuscisse a sganciare il fermaglio, ma alla fine il giovane alzò lentamente il medaglione e si raddrizzò. Il gallivespiano, rapido e silenzioso come un topo, fu fuori della stanza prima ancora che il religioso si voltasse. Aspettò nel corridoio buio, e, quando il pretonzolo uscì in punta di piedi e girò la chiave, Lord Roke lo seguì. Fratel Louis si avviò verso la torre e, non appena il Presidente aprì la porta, Lord Roke sfrecciò all'interno e si diresse verso l'inginocchiatoio in un angolo della stanza. Lì trovò una sporgenza in ombra e vi si accoccolò tendendo l'orecchio. Padre MacPhail non era solo: l'aletiometrista, fra’ Pavel, sfogliava alcuni libri, e un'altra figura era in piedi, inquieta, accanto alla finestra. Era il dottor Cooper, il teologo sperimentale di Bolvangar. Entrambi alzarono lo sguardo. «Bel colpo, fratel Louis» esclamò il Presidente. «Lo porti qui, si sieda, mi faccia vedere, mi faccia vedere. Bel colpo davvero!» Fra’ Pavel spostò alcuni dei suoi libri e il pretino posò sul tavolo la catena d'oro. Gli altri si chinarono a guardare padre MacPhail che armeggiava con il fermaglio. Il dottor Cooper gli porse un temperino e poi si udì un piccolo clic. «Ah!» esclamò il Presidente. Lord Roke salì sul piano dello scrittoio per poter vedere. Alla luce della lampada a nafta ci fu un bagliore d'oro scuro: era una ciocca di capelli, e il Presidente continuava a rigirarla tra le dita. «Siamo sicuri che siano della ragazzina?» domandò. «Ne sono certo» disse la voce strascicata di fra’ Pavel. «E ce ne sono a sufficienza, dottor Cooper?» L'uomo dal volto pallido si chinò e prese il medaglione dalla mano di padre MacPhail. Lo alzò alla luce. «Oh, sì» disse. «È sufficiente un solo capello. Bastano e avanzano». «Sono proprio felice di sentirlo» disse il Presidente. «Ora, fratel Louis, deve rimettere il medaglione attorno al collo della buona signora Coulter». Il prete fece un leggero inchino: aveva sperato che il suo compito fosse concluso. Il Presidente mise la ciocca di Lyra in una busta e chiuse il medaglione, guardandosi attorno e costringendo Lord Roke a nascondersi. «Padre Presidente» disse fratel Louis, «ovviamente obbedirò al suo ordine, ma posso sapere a cosa servono i capelli della ragazzina?» «No, fratel Louis, perché la cosa la turberebbe. Lasci a noi queste faccende. Vada pure». Il giovane prese il medaglione e uscì, soffocando il rancore. Lord Roke pensò di tornare indietro con lui e di svegliare la signora Coulter nel momento in cui il prete le rimetteva la catena al collo, per studiare la reazione della donna; ma era più importante scoprire cosa aveva in mente quella gente. Non appena la porta si chiuse, il gallivespiano tornò nell'ombra e si rimise in ascolto. «Come ha saputo dov'erano?» domandò lo scienziato. «Ogni volta che parlava della bambina» disse il Presidente, «la mano della signora Coulter si posava sul medaglione. Allora, quando saremo pronti?» «Questione di ore» rispose il dottor Cooper. «E i capelli? A cosa le servono?» «Vanno messi nella camera di risonanza. Vede, ogni individuo è unico, e la disposizione delle sue particelle genetiche è diversa da quella di ogni altro... Be’, non appena li avremo analizzati, l'informazione verrà codificata in una serie di impulsi ambarici e trasferita nel congegno di puntamento. Questo individuerà la... l'origine del materiale – i capelli – ovunque la ragazzina si trovi. È un procedimento usato, a dire il vero, nell'eresia Barnard-Stokes, l'idea dei mondi multipli...» «Non si preoccupi, dottore. Fra’ Pavel mi ha detto che la ragazzina è in un altro mondo. Prosegua, la prego. La bomba viene guidata dai capelli?» «Sì. Ogni singolo capello la porta nel punto da cui è stato tagliato via. Proprio così». «Dunque quando esploderà, la ragazzina verrà distrutta, ovunque si trovi?» Lo scienziato fece un respiro profondo, seguito da un riluttante “Sì”. L'uomo deglutì e continuò: «La potenza richiesta è enorme. La potenza ambarica. Come una bomba atomica richiede un esplosivo ad alto potenziale per comprimere l'uranio e innescare la reazione a catena, questo congegno richiede una scarica di corrente enorme per trarre il massimo potenziale dal processo di separazione. Mi domando...» «E può essere fatto detonare da qualsiasi luogo?» «Sì. Questo è il punto. Da qualsiasi luogo». «Ed è assolutamente pronto?» «Ora che abbiamo i capelli, sì. Ma la potenza, vede...» «Ci ho già pensato. La centrale idroambarica di Saint-Jean-les-Eaux è già stata requisita per i nostri fini. L'energia prodotta lì sarà sufficiente, non le pare?» «Sì» disse lo scienziato. «Allora cominciamo subito. La prego di andare a controllare l'apparato, dottor Cooper. Si prepari a farlo trasportare al più presto. Il tempo cambia velocemente in montagna, e c'è una tempesta in arrivo». Lo scienziato prese la busta che conteneva i capelli di Lyra e fece un inchino nervoso mentre usciva. Lord Roke uscì con lui, senza fare più rumore di un'ombra. Non appena fuori portata di udito dalla stanza del Presidente, il gallivespiano scattò. Il dottor Cooper, nel gradino sotto di lui, sentì una fitta tremenda alla spalla e cercò di aggrapparsi alla ringhiera, ma il suo braccio era stranamente debole e l'uomo scivolò e ruzzolò lungo tutta la rampa per poi accasciarsi intontito sul pianerottolo. Lord Roke strappò la busta dalle dita contratte dello scienziato con qualche difficoltà, dato che era grossa quasi quanto lui, e si diresse nella penombra verso la stanza in cui dormiva la signora Coulter. La fessura sotto la porta era larga quanto bastava per consentirgli di scivolare all'interno. Fratel Louis era entrato e uscito, ma non aveva osato rimettere la catena al collo della donna: l'oggetto era posato accanto a lei sul cuscino. Lord Roke le strinse la mano per svegliarla. Per quanto sfinita, la donna lo mise subito a fuoco e si alzò a sedere sfregandosi gli occhi. Il gallivespiano le spiegò brevemente cos'era successo e le porse la busta. «Avrebbe dovuto distruggerli subito» le disse. «Basta anche un solo capello, come ha detto lo scienziato». «Ormai è troppo tardi. Questa è soltanto metà della ciocca che ho tagliato a Lyra. Qualcuno deve averne nascosta una parte». Lord Roke lanciò un sibilo di rabbia. «Il Presidente! Quando si è guardato attorno!» esclamò. «Ah... mi sono mosso per nascondermi... deve averla messa via in quel momento...» «E non c'è modo di sapere dove può averla messa» disse la signora Coulter. «Però, se troviamo la bomba...» «Ssst!» L'avvertimento veniva dallo scimmiotto dorato. Era accovacciato vicino alla porta, in ascolto, e poi anche loro sentirono: passi pesanti che venivano di fretta verso la stanza. La signora Coulter dette la busta con la ciocca di capelli a Lord Roke, che la prese e balzò in cima all'armadio. Poi la donna e il daimon tornarono a sdraiarsi, mentre la chiave girava rumorosamente nella serratura della porta. «Dov'è? Cosa ne ha fatto? Come ha fatto ad aggredire il dottor Cooper?» domandò il Presidente con voce dura, mentre la luce investiva il letto. La signora Coulter alzò una mano per schermarsi gli occhi e si mise lentamente seduta. «Vi piace intrattenere i vostri ospiti, a quanto pare» disse assonnata. «È un nuovo gioco? Cosa devo fare? E chi è il dottor Cooper?» Il custode della portineria entrò con padre MacPhail e puntò il fascio luminoso di una torcia negli angoli della stanza e sotto il letto. Il Presidente era un po’ sconcertato: gli occhi della signora Coulter erano ancora assonnati e quasi accecati dalla luce che proveniva dal corridoio. Era evidente che non aveva lasciato il letto. «Lei ha un complice» continuò l'uomo. «Qualcuno ha aggredito un ospite del college. Di chi si tratta? Chi è entrato qui con lei? Dov'è?» «Non ho la minima idea di quello che sta dicendo. E... cos'è questo?» La sua mano, che lei aveva abbassato per tirarsi su, aveva incontrato il medaglione sul guanciale. La donna tacque, lo prese, guardò il Presidente con occhi spalancati e sonnacchiosi, e Lord Roke assisté a una superba recita teatrale quando la signora disse, sconcertata: «Ma questo è il mio... cosa ci fa qui? Padre MacPhail, chi è entrato qui? Qualcuno me lo ha tolto dal collo. E... dove sono i capelli di Lyra? C'era dentro una ciocca di capelli di mia figlia. Chi li ha presi? Perché? Cosa vuole farci?» E adesso si era alzata, i capelli scarmigliati, il tono appassionato... apparentemente sconvolta quanto il Presidente. Padre MacPhail fece un passo indietro e si portò una mano alla testa. «Qualcun altro dev'essere entrato qui con lei. Dev'esserci un complice» sibilò con una voce che raschiava l'aria. «Dove si nasconde?» «Non ho complici» disse la donna con rabbia. «Se in questo posto c'è un assassino invisibile, posso soltanto immaginare che si tratti del Diavolo in persona. Oso dire che deve sentirsi a casa propria». Padre MacPhail ordinò al custode: «La porti nello scantinato, la metta ai ferri. So bene cosa dobbiamo fare con questa donna; avrei dovuto pensarci appena è entrata qui». Lei si guardò attorno inquieta e per una frazione di secondo incontrò gli occhi di Lord Roke che lampeggiavano nell'ombra vicino al soffitto. Il gallivespiano colse subito la sua espressione e capì perfettamente ciò che la donna intendeva suggerirgli. Venticinque Saint-Jean-les-Eaux UN BRACCIALETTO DI VIVIDI CAPELLI ATTORNO ALL'OSSO... JOHN DONNE La cascata di Saint-Jean-les-Eaux scrosciava fra due pinnacoli rocciosi nella parte orientale di un contrafforte delle Alpi, e la centrale idroambarica era aggrappata al fianco della montagna sopra di essa. Era un luogo selvaggio, una landa brulla e dirupata, e nessuno si sarebbe mai sognato di costruirci qualcosa se non fosse stato per la possibilità di azionare grossi generatori ambarici con la potenza delle migliaia di tonnellate d'acqua che rombava attraverso la forra. Era la notte successiva all'arresto della signora Coulter, e c'era tempesta. Vicino alla scoscesa facciata di pietra della centrale idroambarica, uno zeppelin rallentò fino a librarsi nel vento impetuoso. I riflettori sotto il velivolo davano l'impressione che il dirigibile si sostenesse su zampe di luce e su quelle si abbassasse lentamente per adagiarsi al suolo. Ma il pilota era preoccupato, gli spigoli della montagna rompevano il vento in folate e creavano vortici d'aria. Inoltre, i cavi, i tralicci, i trasformatori erano troppo vicini: sbatterci contro con uno zeppelin pieno di gas infiammabile sarebbe stato fatale. La grandine tambureggiava obliqua sull'involucro del velivolo, producendo un rumore che quasi soffocava il fracasso e l'ululato dei motori sotto sforzo e oscurava la visuale. «Non qui» disse il pilota sovrastando il frastuono. «Gireremo dietro lo sperone». Padre MacPhail guardò con astio il pilota che spingeva avanti la manetta e regolava il rombo dei motori. Lo zeppelin si alzò beccheggiando e si spostò verso la cresta del monte. Quelle zampe di luce si allungarono di colpo e sembrò che tastassero il terreno sotto la cresta, le estremità inferiori che si perdevano nei turbini di grandine e di pioggia. «Non può avvicinarsi alla stazione più di così?» domandò il Presidente, sporgendosi perché la sua voce arrivasse al pilota. «No, se vuole atterrare» rispose quest'ultimo. «Sì, vogliamo atterrare. Bene, ci porti sotto la cresta». Il pilota dette ordine all'equipaggio di preparare gli ormeggi. Le attrezzature da scaricare erano pesanti e delicate, ed era importante assicurare bene il velivolo. Il Presidente si appoggiò allo schienale facendo tamburellare le dita sul bracciolo, mordendosi le labbra, ma non disse niente e lasciò che il pilota facesse il suo lavoro. Dal suo nascondiglio nella paratia trasversale sul retro della cabina, Lord Roke guardava. Più volte durante il volo la sua piccola forma indistinta era passata dietro la griglia metallica, chiaramente visibile per chiunque lo avesse guardato, se soltanto avesse voltato la testa; ma per sentire cosa stava succedendo, doveva rischiare di essere scorto, era inevitabile. Si spinse avanti, tendendo l'orecchio nel rombo dei motori, nel fragore della pioggia e della grandine, nella stridula canzone del vento tra i cavi e nello sbattere di scarponi sulle passerelle metalliche. Il motorista di bordo fece dei cenni al pilota che annuì, e Lord Roke si ritrasse nell'ombra, tenendosi forte ai montanti e alle travi, mentre il velivolo s'inclinava beccheggiando. Alla fine, capendo dai movimenti che il dirigibile era quasi ormeggiato, il gallivespiano si spostò indietro attraverso l'involucro della cabina fino ai sedili sul fianco destro. C'erano uomini che passavano avanti e indietro: membri dell'equipaggio, tecnici, preti. E molti dei loro daimon erano cani pieni di curiosità. Sull'altro lato del corridoio, la signora Coulter sedeva sveglia e in silenzio, il daimon-scimmiotto che guardava tutto dal suo grembo e trasudava astio. Lord Roke aspettò la buona occasione per attraversare e raggiungere il sedile della signora Coulter, e in un attimo fu nascosto nell'ombra della sua spalla. «Cosa stanno facendo?» mormorò la donna. «Atterrando. Siamo vicini alla centrale idroambarica». «Ha intenzione di stare con me o di agire per suo conto?» sussurrò ancora la donna. «Starò con lei. Devo nascondermi sotto il suo cappotto». La signora Coulter indossava un pesante cappotto di montone che la infastidiva, nella cabina riscaldata, ma avendo le mani ammanettate non poteva toglierlo. «Su, adesso» disse lei, guardandosi attorno, e il gallivespiano si tuffò nel suo petto, trovando una tasca foderata di pelliccia dove poteva stare al sicuro. Lo scimmiotto dorato rimboccò subito la sciarpa di seta attorno al collo della signora Coulter, proprio come uno stilista meticoloso che non perda d'occhio la sua modella preferita, accertandosi al tempo stesso che Lord Roke fosse completamente nascosto nelle pieghe del cappotto. Giusto in tempo. Nemmeno un minuto dopo un soldato armato di fucile venne a ordinare alla signora Coulter di scendere dal velivolo. «Devo tenere queste manette?» domandò lei. «Non ho avuto ordine di toglierle» disse l'uomo. «In piedi, prego». «Ma è difficile muoversi senza potersi sostenere. Sono irrigidita – è tutto il giorno che sto seduta qui senza muovermi – e sapete che non ho armi, dal momento che mi avete perquisita. Vada a chiedere al Presidente se è proprio necessario che io tenga queste manette. Pensa che possa scappare in questa landa desolata?» Lord Roke era refrattario al fascino della donna, ma interessato al suo effetto sugli altri. La guardia era un giovane: avrebbero dovuto mandare un vecchio soldataccio brizzolato. «Be’» disse la guardia. «Sono sicuro che non ci proverà, ma non posso fare ciò che non mi è stato ordinato. Sono certo che lei capirà. La prego di alzarsi, signora e, se dovesse inciampare, la terrò io per un braccio». La donna si alzò e Lord Roke sentì che si spostava goffamente in avanti. Era l'umana più graziosa che avesse mai visto: la sua goffaggine era finta. Mentre raggiungevano la testa della passerella di sbarco, Lord Roke la sentì incespicare e lanciare un grido di allarme, e sentì lo scossone quando il braccio della guardia l'agguantò. Sentì anche cambiare i suoni tutt'attorno: l'ululato del vento, i motori che giravano con moto regolare per alimentare le luci, voci che, nei pressi, davano ordini. Scesero dalla passerella, la signora Coulter appoggiata alla guardia. La donna parlava sottovoce, e Lord Roke riuscì a sentire soltanto la replica del soldato: «Il sergente, signora – là vicino a quel cassone – ha le chiavi. Ma non oso chiedergliele, signora, mi spiace». «Oh, be’» disse lei con un delizioso sospiro di rammarico. «Grazie lo stesso». Lord Roke sentì degli scarponi che si muovevano sulla roccia, e poi la donna gli sussurrò: «Ha sentito delle chiavi?» «Deve dirmi dove si trova il sergente. Devo conoscere il punto preciso e la distanza». «Circa dieci dei miei passi. Sulla destra. Un omone. Vedo le chiavi in un mazzo che porta alla cintura». «Niente da fare, a meno che non sappia qual è quella giusta. Lei l'ha vista quando hanno chiuso le manette?» «Sì. Una chiave tozza avvolta in nastro adesivo nero». Lord Roke scese a palmo a palmo lungo il pelo del cappotto fino a raggiungerne l'orlo, alle ginocchia della donna. Lì si aggrappò saldamente e si guardò attorno. Avevano montato un riflettore che gettava un fascio di luce sulle rocce bagnate. Ma, guardando in basso in cerca di punti in ombra, il gallivespiano si accorse che il fascio di luce cominciava a piegarsi di lato in una raffica di vento. Sentì un urlo e la luce si spense di colpo. Nella confusione, Lord Roke saltò sulla gamba dell'omone che gli passava accanto, afferrò il cotone mimetico dei calzoni – pesanti e già zuppi di pioggia – e gli ficcò uno sperone nella carne appena sopra lo scarpone. Il sergente lanciò un gemito e cadde scompostamente stringendosi la gamba, cercando di riprendere fiato, di chiamare aiuto. Lord Roke mollò la presa e saltò giù dal corpo che si afflosciava. Nessuno si era accorto di niente: il rumore del vento e dei motori e il martellio della grandine avevano coperto il grido dell'uomo, e nell'oscurità non se ne vedeva il corpo. Ma c'erano altri soldati vicino, e Lord Roke doveva agire in fretta. Si portò al fianco dell'uomo caduto, dove il mazzo di chiavi giaceva in una pozza d'acqua gelida, e cominciò a spostare quei fusti d'acciaio, grossi quanto il suo braccio e lunghi metà di lui, fino a quando trovò la chiave con il nastro nero. Poi cominciò la lotta con il fermaglio dell'anello, sotto la costante minaccia della grandine, mortale per un gallivespiano: blocchi di ghiaccio grossi come i suoi due pugni. E poi una voce sopra di lui disse: «Tutto a posto, sergente?» Il daimon del soldato grugniva e frugava col naso nel corpo del sergente intontito. Lord Roke non poteva aspettare: un salto, una calcagnata, e l'altro soldato cadde accanto al sergente. Tirando, torcendo, alzando, Lord Roke riuscì infine ad aprire l'anello, e poi dovette sollevare e sfilare altre sei chiavi prima di arrivare a quella fasciata di nero. Da un momento all'altro avrebbero riacceso il riflettore, ma anche in quella penombra era difficile non vedere due uomini a terra privi di sensi... E, mentre sfilava la chiave, ci fu un grido. Il gallivespiano alzò il fusto massiccio con tutta la forza che aveva, tirando, sollevando, facendo leva, strisciando, trainando e si nascose dietro un sasso proprio mentre un piede pestava il terreno accanto a lui e alcune voci chiedevano luce. «Una pallottola?» «Non ho sentito niente...» «Respirano?» Poi il riflettore, piazzato di nuovo, si riaccese. Lord Roke fu colto allo scoperto, nitido come una volpe nei fari di un'auto. Rimase assolutamente immobile, gli occhi che saettavano a destra e a sinistra, e non appena fu sicuro che l'attenzione di tutti era concentrata sui due uomini caduti in quel modo misterioso, si issò la chiave in spalla e corse fra le pozzanghere e i sassi fino a raggiungere la signora Coulter. Un secondo dopo lei aveva aperto le manette e le aveva posate silenziosamente a terra. Con un salto, Lord Roke si aggrappò all'orlo del cappotto e si arrampicò fin sulla spalla della donna. «Dov'è la bomba?» domandò parlandole all'orecchio. «Hanno appena cominciato a scaricarla. È quella grossa cassa laggiù per terra. Non posso far niente fino a quando non la aprono, e anche così...» «Va bene» disse lui. «Corra. Si nasconda. Rimango qui io. Corra!» Si lasciò scivolare lungo la manica e saltò giù. Senza fare rumore, lei si allontanò sfruttando le zone d'ombra, dapprima lentamente per non attirare l'attenzione della guardia, poi curvandosi e correndo nell'oscurità sferzata dalla pioggia fino al fianco della montagna, lo scimmiotto dorato che la precedeva facendole strada. Dietro di sé la donna sentiva il rombo continuo dei motori, grida confuse, la voce possente del Presidente che tentava di riportare un po’ d'ordine. Rammentava l'orrenda e lunga sofferenza, le allucinazioni dovute alla puntura del Cavalier Tialys, e non augurava ai due uomini intontiti di svegliarsi tanto presto. E di lì a poco stava salendo, arrampicandosi sulle rocce bagnate, e dietro di sé vedeva soltanto il fascio ondeggiante del riflettore rispecchiato dal grosso ventre curvo dello zeppelin; e poco dopo quella luce venne a mancare di nuovo, e allora le rimasero soltanto i suoni: il rombo dei motori che lottavano invano con il vento e lo scroscio della cascata sottostante. I meccanici della centrale idroambarica si davano un gran daffare sul ciglio della gola per portare un cavo di alimentazione alla bomba. La preoccupazione della signora Coulter non era di uscire viva da quei frangenti: questa era una faccenda secondaria. Il vero problema era come riuscire a togliere la ciocca di Lyra dalla bomba prima che fosse fatta esplodere. Dopo il suo arresto Lord Roke aveva bruciato i capelli della busta spargendoli al vento nel cielo notturno, e poi era riuscito a entrare nel laboratorio e a vedere che il resto della ciocca dorata veniva messo nella camera di risonanza in allestimento. Sapeva con precisione dove si trovavano, e come aprire la camera, ma la luce abbagliante e le superfici riflettenti del laboratorio, per non parlare del continuo andirivieni dei tecnici, gli avevano impedito di agire, lì dentro. Dunque dovevano rimuovere la ciocca di capelli quando la bomba fosse stata pronta. E la situazione si annunciava ancor più difficile per ciò che il Presidente intendeva fare con la signora Coulter. L'energia della bomba veniva fornita dalla rottura del legame che univa umano e daimon, e questo implicava l'orrendo processo di intercisione: le gabbie di rete metallica, la ghigliottina argentea. Il Presidente intendeva spezzare il legame che univa per la vita la donna allo scimmiotto dorato, e sfruttare la potenza generata dal processo di separazione per distruggere sua figlia. Lei e Lyra sarebbero morte grazie ai congegni che lei stessa aveva progettato. Era giusto, se non altro, pensò la signora Coulter. La sua sola speranza era Lord Roke. Ma, nel corso della loro conversazione bisbigliata sullo zeppelin, il gallivespiano le aveva parlato della forza del veleno nei suoi speroni: non poteva usarli continuamente perché a ogni puntura il veleno si affievoliva. Ci voleva un giorno perché riacquistasse tutta la sua forza. Di lì a poco l'arma più efficace di cui Lord Roke disponeva avrebbe perso potenza, e allora avrebbero dovuto contare soltanto sul loro ingegno. La donna trovò una roccia sporgente accanto alle radici di un abete rosso aggrappato al fianco della gola e si sedette lì sotto per guardarsi attorno. Sopra, dietro di lei, sull'orlo della gola ed esposta alla forza piena del vento, c'era la centrale. I meccanici stavano disponendo una serie di luci per facilitare il trasporto del cavo fino alla bomba: la donna ne sentiva le voci poco lontano che urlavano ordini, e vedeva le luci ondeggiare tra gli alberi. Quanto al cavo, spesso come un braccio umano, veniva calato da un rullo gigantesco posto su un camion sul bordo del pendio e, alla velocità con cui veniva srotolato sui sassi, avrebbe raggiunto la bomba in non più di cinque minuti. Vicino allo zeppelin, padre MacPhail aveva radunato i soldati. Alcuni uomini montavano la guardia, scrutando l'oscurità tempestata dalla grandine con i fucili spianati, mentre altri aprivano la cassa di legno contenente la bomba destinata a ricevere il cavo. La signora Coulter riusciva a vedere distintamente, alla luce del riflettore, zuppo di pioggia, l'ammasso di marchingegni e di cavi leggermente inclinato sul suolo roccioso. Sentiva il crepitio dell'alta tensione e il ronzio delle luci, i cui cavi altalenavano nel vento, tagliando la pioggia e gettando ombre sulla parete rocciosa e poi in basso come una grottesca corda per saltare. Alla signora Coulter era terribilmente familiare una parte della struttura: le gabbie di rete metallica, la ghigliottina argentea sopra di esse. Si trovavano a un'estremità dell'apparato. Tutto il resto le era estraneo, non capiva a cosa servissero le bobine, i cilindri, le file di isolatori, il reticolo di tubi. Nondimeno, in mezzo a quella complessità, in qualche punto, c'era la ciocca di capelli da cui dipendeva tutto. Alla sua sinistra il pendio si perdeva nel buio, e molto più giù c'era un bagliore bianco e il rombo della cascata di Saint-Jean-les-Eaux. In quel momento sentì un grido. Un soldato mollò il fucile e cadde in avanti per finire a terra scalciando, dimenandosi e gemendo di dolore. A mo’ di risposta, il Presidente guardò il cielo, si portò le mani alla bocca e lanciò uno strillo acuto. Cosa stava succedendo? Un momento dopo la signora Coulter lo scoprì. Di tutte le cose più improbabili, una strega calò dal cielo e atterrò accanto al Presidente che urlava sovrastando il vento: «Cerca qui vicino! C'è non so quale creatura che aiuta la donna. Ha già aggredito molti miei uomini. Tu riesci a vedere al buio. Trovala e uccidila!» «Sta arrivando qualcosa» disse la strega con un tono che giunse distintamente fino al riparo della signora Coulter. «Lo vedo verso nord». «Non preoccuparti. Trova la creatura e distruggila» disse il Presidente. «Non può essere lontana. E cerca anche la donna. Va’!» La strega balzò di nuovo in aria. D'un tratto lo scimmiotto afferrò la mano della signora Coulter e additò qualcosa. Allo scoperto, sdraiato su una chiazza di muschio, c'era Lord Roke. Come potevano non vederlo? Ma era successo qualcosa: non si muoveva. «Va’ e portalo qui» disse la donna, e lo scimmiotto, curvandosi, saltò da una sporgenza all'altra per raggiungere la piccola macchia verde tra i sassi. La sua pelliccia dorata fu quasi subito oscurata dalla pioggia e gli si appiccicò al corpo rendendolo più piccolo e meno vistoso, ma pur sempre terribilmente visibile. Padre MacPhail, intanto, si era accostato alla bomba. I meccanici della centrale erano appena arrivati con il cavo, e i tecnici erano intenti a stringere i morsetti e a preparare le connessioni. La signora Coulter si domandò quali fossero le intenzioni del prete, ora che la sua vittima gli era sfuggita. Poi il Presidente si voltò per guardare da sopra la spalla, e lei ne colse l'espressione, così fissa e intensa da farlo sembrare più una maschera che un uomo. Le sue labbra biascicavano una preghiera, gli occhi erano spalancati verso l'alto e battuti dalla pioggia, e tutto lo faceva somigliare a un santo in estasi da martirio di qualche buio dipinto spagnolo. La signora Coulter sentì un brivido improvviso di paura, perché seppe con certezza quali erano le sue intenzioni: si sarebbe sacrificato. La bomba doveva esplodere, con o senza di lei. Saltando di sasso in sasso, lo scimmiotto raggiunse Lord Roke. «Ho la gamba sinistra spezzata» disse con calma il gallivespiano. «L'ultimo uomo mi ci è passato sopra. Ascolta attentamente...» Mentre lo scimmiotto lo portava lontano dalla luce, Lord Roke spiegò con precisione dov'era la camera di risonanza e come si apriva. Erano in pratica sotto gli occhi dei soldati, ma passo dopo passo, di ombra in ombra, il daimon strisciò via con il suo piccolo carico. La signora Coulter, osservando e mordendosi le labbra, sentì uno spostamento d'aria e un tonfo... non sul suo corpo, ma sull'albero. Una freccia si era piantata vibrando a meno di un palmo dal suo braccio sinistro. Rotolò subito di lato, prima che la strega potesse lanciarne un'altra, e ruzzolò giù per il pendio verso lo scimmiotto. E poi tutto accadde all'improvviso, in un lampo: ci fu una scarica di fucileria, e una nuvola di fumo acre si diffuse sul pendio, anche se lei non vide fiamme di sorta. Lo scimmiotto dorato, accorgendosi che la signora Coulter era attaccata, posò Lord Roke e si lanciò a difendere la donna, proprio mentre la strega piombava dall'alto con il coltello in mano. Lord Roke si ritrasse contro la pietra più vicina, e la signora Coulter ingaggiò un corpo a corpo con la strega. Lottarono con furia tra i sassi, mentre lo scimmiotto dorato strappava più aghi che poteva dal ramo di pino-nuvola della strega. Intanto il Presidente spingeva il suo daimon-lucertola nella gabbia più piccola di rete argentata. Il daimon si torceva, squittiva e ricalcitrava, ma lui se lo staccò dalla mano e chiuse subito lo sportello. I tecnici stavano facendo gli ultimi preparativi, controllando amperometri e contatori. Poi, dal nulla, un gabbiano calò dal cielo con un grido selvaggio e afferrò il gallivespiano con le zampe. Era il daimon della strega. Lord Roke si dibatteva furiosamente, ma l'uccello lo stringeva con forza, e poi la strega si divincolò dalla signora Coulter, afferrò il ramo di pino spelacchiato e balzò in aria per unirsi al suo daimon. La signora Coulter si scagliò verso la bomba, sentendo che il fumo le straziava il naso e la gola come un artiglio: gas lacrimogeno. La maggior parte dei soldati erano caduti o barcollavano soffocando (la donna si domandava da dove venisse il gas), ma ora, mentre il vento lo disperdeva, cominciavano a riorganizzarsi. Il grosso ventre nervato dello zeppelin troneggiava sulla bomba, facendo forza sui cavi nel vento, i fianchi argentei ruscellanti di pioggia. Ma poi un suono molto più in alto rintronò le orecchie della signora Coulter: un grido così acuto e tremendo che lo scimmiotto dorato le si avvinghiò per la paura. E un secondo dopo, precipitando in un turbine di gambe bianche, seta nera e ramoscelli verdi, la strega si abbatté proprio ai piedi di padre MacPhail, le ossa che si schiantavano distintamente sui sassi. La signora Coulter scattò in avanti per vedere se Lord Roke era sopravvissuto alla caduta. Ma il gallivespiano era morto. Il suo sperone destro era conficcato a fondo nel collo della strega. Quest'ultima, però, era ancora viva, e la sua bocca tremolava dicendo: «Arriva qualcosa... qualcos'altro... arriva...» Parole senza senso. Il Presidente ne stava già scavalcando il corpo per raggiungere la gabbia più grossa. Il suo daimon correva su e giù da una parete all'altra, le zampine che facevano tintinnare la rete argentea, la sua voce che implorava pietà. Lo scimmiotto dorato si avventò su padre MacPhail, ma non per aggredirlo: raggiunse e superò le spalle del prete per arrivare al cuore di tutti quei fili e tubi, alla camera di risonanza. Il Presidente cercò di acchiapparlo, ma la signora Coulter afferrò il braccio dell'uomo e lo tirò indietro. Non vedeva niente: la pioggia le entrava negli occhi e in aria c'era ancora del gas. Tutt'attorno sparavano: cosa stava succedendo? Il riflettore ondeggiava al vento così che niente era fermo, nemmeno le rocce nere sul fianco della montagna. Il Presidente e la signora Coulter lottavano corpo a corpo, graffiando, scazzottando, dilaniando, tirando, mordendo, e la donna era stanca e il prete era forte, ma la donna era anche disperata e avrebbe potuto sopraffarlo se una parte di lei non fosse stata distratta dallo scimmiotto che armeggiava con i congegni, le zampe nere che tiravano con forza di qua e di là, strappavano, torcevano, raggiungevano... Poi le arrivò una botta alla tempia. Cadde stordita, e il Presidente si liberò e si issò sanguinante nella gabbia, chiudendosi lo sportello alle spalle. E lo scimmiotto aveva aperto la camera – uno sportello di vetro su pesanti cardini – e ne stava raggiungendo l'interno... dove c'era la ciocca di capelli: stretta fra cuscinetti di gomma in un morsetto metallico! Non era ancora finita; la signora Coulter si stava tirando su con mani tremanti. Scuoteva la gabbia argentea con tutta la forza, guardando la lama, i terminali di connessione, l'uomo all'interno. Lo scimmiotto stava allentando il morsetto, e il Presidente, con la faccia che era una maschera di feroce esultanza, era intento ad attorcigliare dei fili. Ci fu un'esplosione di luce intensa, un crac sferzante, e la forma dello scimmiotto dorato volò in aria. Con lui volava una nuvoletta d'oro: erano i capelli di Lyra? Era il pelo del daimon? Qualunque cosa fosse, sparì subito nel buio. La mano destra della signora Coulter era in preda a un tremito così forte che si aggrappò alla rete, e la donna rimase in parte sdraiata e in parte appesa, con la testa che le ronzava e il cuore che martellava. Ma stava succedendo qualcosa alla sua vista. Una formidabile chiarezza, la facoltà di vedere i minimi dettagli, si era impossessata dei suoi occhi, che ora si concentrarono su quello che più contava al mondo: su uno dei cuscinetti del morsetto nella camera di risonanza era posato un singolo capello di oro scuro. La donna lanciò un acuto grido di dolore, e scosse disperatamente la gabbia cercando di far cadere il capello con le poche forze che le erano rimaste. Il Presidente si passò le mani sulla faccia per liberarla della pioggia. La sua bocca si mosse come se stesse dicendo qualcosa, ma la donna non sentì una parola. Cercava inutilmente di squarciare la rete, e poi si buttò di peso contro il macchinario mentre il prete univa due fili facendone scaturire una scintilla. Nel silenzio assoluto la lucente lama argentea cadde. Qualcosa esplose, da qualche parte, ma la signora Coulter non vi badò. Delle mani la stavano alzando: le mani di Lord Asriel. Nulla poteva sorprenderla di più; la navicella telecinetica era dietro di lui, posata sul pendio e perfettamente orizzontale. L'uomo prese in braccio la signora Coulter e la portò al velivolo, ignorando la sparatoria, il fumo fluttuante, le grida di allarme e di sconcerto. «È morto? È esplosa?» riuscì a dire la donna. Lord Asriel salì accanto a lei, e anche il leopardo delle nevi balzò a bordo con lo scimmiotto tramortito in bocca. Lord Asriel afferrò i comandi e il velivolo si levò subito in aria. Con gli occhi offuscati dal dolore la signora Coulter guardò il fianco della montagna sottostante. Uomini correvano qui e là come formiche; alcuni giacevano morti, altri strisciavano a scatti sulle rocce; il grosso cavo dalla centrale serpeggiava attraverso il caos, sola cosa significativa in vista, fino alla bomba scintillante dove il corpo del Presidente giaceva accartocciato dentro la gabbia. «Lord Roke?» domandò Lord Asriel. «Morto» bisbigliò la donna. L'uomo schiacciò un bottone e una lancia di fuoco volò verso lo zeppelin ondeggiante e beccheggiante. Un istante dopo l'intero velivolo si trasformava in una rosa di fuoco bianco investendo la navicella, che continuava a librarsi immobile e incolume a mezz'aria. Lord Asriel fece avanzare lentamente il velivolo, e i due osservarono lo zeppelin in fiamme che cadeva pian piano, sull'intera scena, bomba, cavo, soldati e così via, e tutto cominciò a ruzzolare in un tumulto di fumo e fiamme giù per il fianco della montagna, prendendo velocità e incenerendo gli alberi resinosi fino a piombare nell'acqua bianca della cascata che trascinò ogni cosa nel buio. Lord Asriel toccò di nuovo i comandi e la navicella partì a razzo verso nord. Ma la signora Coulter non riusciva a staccare lo sguardo dalla scena; continuò a guardare dietro di sé a lungo, fissando con gli occhi pieni di lacrime il fuoco fino al momento in cui fu soltanto una striscia verticale arancione che rigava il buio, inghirlandata di fumo e vapore, e poi non fu più nulla. Ventisei L'abisso IL SOLE HA ABBANDONATO LE TENEBRE E TROVATO UN PIÙ FRESCO MATTINO, E LA BELLA LUNA S'ALLEGRA NELLA NOTTE CHIARA E SENZA NUBI... WILLIAM BLAKE Era buio, un'oscurità avvolgente le premeva sulle palpebre con tanta forza che a Lyra pareva di sentire il peso delle migliaia di tonnellate di roccia sopra di lei. La sola luce, in quelle tenebre, veniva dalla coda luminosa della libellula di Lady Salmakia, ma anche quel bagliore era sempre più fioco: il povero insetto non aveva trovato cibo nel mondo della morte, e la libellula del Cavaliere era morta non molto tempo prima. Così Tialys sedeva sulla spalla di Will e Lyra teneva in mano la libellula di Salmakia mentre quest'ultima consolava la povera creatura tremante con teneri bisbigli, prima nutrendola con briciole di galletta e poi con il suo sangue. Se Lyra se ne fosse accorta, avrebbe offerto il proprio, dal momento che ne aveva di più; ma la ragazzina doveva badare a dove metteva i piedi ed evitare gli spigoli di roccia che scendevano dal soffitto. Senzanome, l'arpia, li stava guidando entro un reticolo di grotte che, come aveva detto, li avrebbe portati nel punto più vicino da cui era possibile aprire una finestra su un altro mondo. Dietro di loro veniva la colonna infinita di spiriti. La galleria in cui si trovavano era piena di bisbigli: i primi incoraggiavano quelli dietro, l'intrepido spronava il meno coraggioso e il vecchio dava speranza al giovane. «Manca ancora molto, Senzanome?» domandò sottovoce Lyra. «Questa povera libellula sta morendo, e allora la sua luce si spegnerà». L'arpia si fermò e si voltò per dire: «Seguimi e basta. Se non riesci a vedere, ascolta. Se non puoi ascoltare, senti». I suoi occhi splendevano nella penombra. Lyra annuì: «Sì, lo farò, ma non ho la forza di sempre, e non sono coraggiosa, non molto comunque. Ti prego di non fermarti. Ti seguirò... tutti noi lo faremo. Prosegui pure, Senzanome». L'arpia si voltò e ripartì. La luce della libellula diventava sempre più fioca di minuto in minuto e Lyra sapeva che di lì a poco si sarebbe spenta del tutto. Ma, mentre arrancava, una voce parlò accanto a lei... una voce familiare. «Lyra... Lyra, bambina...» E lei si voltò raggiante: «Signor Scoresby! Oh, sono così felice di sentirla! È proprio lei... riesco a vederla appena... oh, vorrei tanto poterla toccare!» Alla fioca, fiochissima luce scorgeva la sagoma asciutta e il sorriso sardonico dell'aeronauta texano, e la sua mano si tese automaticamente, anche se invano. «Anch'io, tesoro. Ma, ascoltami... stanno tramando qualcosa fuori di qui, e contro di te... non chiedermi come. È questo il ragazzo che ha il coltello?» Will lo stava guardando, felicissimo di conoscere quel vecchio amico di Lyra; ma adesso i suoi occhi si spostarono da Lee allo spirito accanto a lui. Lyra capì subito chi era, e si meravigliò a quella vista di Will adulto... la stessa mascella sporgente, lo stesso modo di tenere la testa. Will era senza parole, ma suo padre disse: «Non c'è tempo per parlare... fa’ esattamente quello che ti dico. Ora prendi il coltello e cerca il punto in cui hanno tagliato una ciocca dai capelli di Lyra». Il suo tono era incalzante, e Will non perse tempo a chiedersi perché. Lyra, gli occhi sbarrati per l'apprensione, tenne la libellula con una mano sola e si tastò i capelli con l'altra. «No» disse Will, «togli la mano... non riesco a vedere». E, al debole bagliore, vide: proprio sopra la tempia sinistra i capelli di Lyra erano più corti degli altri. «Chi è stato?» balbettò Lyra. «E...» «Zitta» la interruppe Will, chiedendo poi allo spirito di suo padre: «Cosa devo fare?» «Tagliale i capelli alla radice. Raccoglili con cura, tutti fino all'ultimo. Non devi perderne nemmeno uno. Poi apri un altro mondo – quello che vuoi –, buttaci i capelli e richiudi. Fallo immediatamente». L'arpia osservava; gli spiriti dietro di lei si accalcavano. Lyra ne scorgeva i volti smunti nella penombra. Spaventata e sconcertata, si mordeva le labbra mentre Will eseguiva gli ordini del padre, il volto vicinissimo alla punta del coltello alla fioca luce della libellula. Praticò un piccolo foro nella roccia di un altro mondo, ci infilò dentro i sottili capelli dorati e rimise a posto il blocco di pietra prima di chiudere la finestrella. E poi il suolo cominciò a tremare. Da qualche punto profondissimo giunsero un brontolio, uno stridore, quasi che il centro della terra stesse ruotando su se stesso come una macina di mulino, e piccoli frammenti di roccia cominciarono a cadere dal soffitto della galleria. Il terreno sbandò improvvisamente di lato. Will afferrò il braccio di Lyra, e i due si strinsero mentre il suolo roccioso cominciava a spostarsi e a slittare sotto i loro piedi, e blocchi di pietra rotolavano accanto a loro urtando gambe e piedi... I due ragazzini, proteggendo i gallivespiani, si accovacciarono tenendo le braccia sopra la testa; e poi nel tremendo sommovimento si ritrovarono proiettati sulla sinistra, e si avvinghiarono l'uno all'altro, ansimanti e sgomenti al punto che non riuscivano nemmeno a urlare. Avevano le orecchie piene del rombo di migliaia di tonnellate di roccia che cadevano e rotolavano con loro. A un certo punto il sommovimento si fermò, anche se tutt'attorno sassi più piccoli continuavano a ruzzolare e rimbalzare lungo una scarpata che soltanto un minuto prima non c'era. Lyra era sdraiata sul braccio sinistro di Will. Con la mano destra, il ragazzino cercò il coltello: era ancora appeso alla cintura. «Tialys? Salmakia?» disse poi con voce tremula. «Tutt'e due qui, tutt'e due vivi» rispose la voce del Cavaliere, vicino al suo orecchio. L'aria era piena di polvere e dell'odor di cordite sprigionato dalla roccia frantumata. Era difficile respirare, e impossibile vedere; la libellula era morta. «Signor Scoresby?» domandò Lyra. «Non riusciamo a vedere niente... Cos'è successo?» «Sono qui» disse Lee, accanto a lei. «Suppongo che la bomba sia esplosa, e suppongo che abbia mancato il bersaglio». «Bomba?» ripeté Lyra, spaventata; ma poi disse: «Roger... ci sei?» «Sì» giunse in un sussurro. «Mi ha salvato il signor Parry. Stavo per cadere, e lui mi ha afferrato». «Guardate» disse lo spirito di John Parry. «Ma aggrappatevi alla roccia e non muovetevi». La polvere si stava diradando, e c'era una luce: uno strano, fioco bagliore dorato, simile a una luminosa pioggia soffusa che cadeva tutt'attorno. Ma bastava ad accendere la paura nei loro cuori, poiché quella luce illuminava qualcosa alla loro sinistra, il punto in cui essa cadeva... o scorreva, come un fiume sul bordo di una cascata. C'era un immenso buco nero, come un pozzo nell'oscurità più profonda. La luce dorata vi fluiva dentro e lì moriva. Si riusciva a scorgere il lato opposto del baratro, ma molto lontano: Will non sarebbe stato capace di lanciare un sasso fin là. Alla loro destra, una scarpata di sassi smossi e in equilibrio precario s'innalzava ripida nella penombra polverosa. I ragazzini e i loro compagni erano aggrappati a quella che non era nemmeno una cengia – giusto lo spazio per poggiare i piedi con qualche fortuito appiglio per le mani – sul ciglio di quel baratro, e la sola via percorribile era avanti, lungo la scarpata, tra le rocce frantumate e i macigni traballanti e pronti – si sarebbe detto – a precipitare al minimo tocco. E dietro di loro, mentre la polvere si posava, un numero sempre maggiore di spiriti fissavano terrorizzati l'abisso. Erano aggrappati alla scarpata, troppo spaventati per muoversi. Soltanto le arpie, imperterrite, si affidavano alle loro ali e si libravano scrutando avanti e indietro, tornando nella galleria per rassicurare gli altri spiriti, volando avanti per cercare una via d'uscita. Lyra controllò: se non altro, l'aletiometro era salvo. Tenendo a bada la paura, si guardò attorno, incontrò il faccino di Roger e disse: «Su, forza, siamo ancora qui, non abbiamo ferite. E, se non altro, possiamo vedere, adesso. Dunque procediamo, continuiamo a camminare. Non possiamo far altro che aggirare questo...» Indicò l'abisso. «Dunque, continuiamo ad avanzare. Prometto che Will e io terremo duro. Non aver paura, non cedere, non restare indietro. Dillo anche agli altri. Non posso continuare a guardarmi alle spalle perché devo vedere dove metto i piedi, dunque devo confidare nel fatto che ci seguiate, d'accordo?» Il piccolo spirito annuì. E così, in un silenzio teso, la colonna di morti cominciò il suo viaggio lungo il ciglio dell'abisso. Né Lyra né Will sapevano quanto sarebbe durato, e non potevano nascondere a loro stessi che sarebbe stato terrificante e pericoloso. Il nero sotto di loro era così profondo che pareva risucchiare la vista, e un orrendo senso di vertigine li coglieva quando lo guardavano. Ogni volta che potevano, tutti tenevano gli occhi puntati in avanti, su questa roccia, su quell'appiglio, su quella sporgenza, su quella scarpata di sassi franosi, e li distoglievano dalla voragine; ma l'abisso chiamava, tentava, e loro non potevano fare a meno di sbirciarlo, per poi sentire che il loro equilibrio vacillava e la loro vista ondeggiava e un orrendo senso di nausea li ghermiva alla gola. Ogni tanto i vivi si guardavano alle spalle e vedevano l'infinita colonna serpeggiante di morti che usciva dalla fenditura attraverso cui erano arrivati lì: madri che stringevano al petto figli, padri attempati che arrancavano lentamente, pupattoli che si aggrappavano agli indumenti di chi li precedeva, bambini e bambine dell'età di Roger che procedevano cauti e saldi, ed erano moltissimi... E tutti seguivano Will e Lyra, come costoro speravano, verso l'aria aperta. Ma alcuni non confidavano in loro, si accalcavano attorno ed entrambi i ragazzini sentivano fredde mani nel cuore e nelle viscere, e udivano malevoli bisbigli: «Dov'è il mondo di fuori? Quanto è lontano, ancora?» «Abbiamo paura, qui!» «Non saremmo dovuti venire... se non altro, nel mondo della morte avevamo un po’ di luce e un po’ di compagnia... qui è molto peggio!» «Avete sbagliato a entrare nella nostra terra! Dovevate starvene nel vostro mondo e aspettare di morire per venire a importunarci!» «Ma con quale diritto ci guidate? Siete soltanto dei bambini! Chi vi autorizza?» Will avrebbe voluto voltarsi e rispondere per le rime, ma Lyra lo tenne per un braccio: quei poveretti erano tristi e spaventati, disse la ragazzina. Allora parlò Lady Salmakia, e la sua voce chiara e calma arrivava lontano in quel grande vuoto. «Amici, fatevi animo! Restate uniti e camminate! Non è facile trovare la strada, ma Lyra ci riuscirà. Siate pazienti e sereni e vi porteremo fuori, non temete!» Lyra si sentì rinfrancare da queste parole, e quello era il vero intento di Salmakia. E tutti continuarono a procedere, con fatica. «Will» disse Lyra dopo qualche minuto, «senti un rumore di vento?» «Sì» rispose Will. «Ma soltanto il rumore. Non riesco a sentirlo. E ti dirò un'altra cosa su questo baratro. È come quando apro una finestra, sento lo stesso tipo di bordo. C'è qualcosa di speciale in questo tipo di bordo; quando lo hai sentito una volta, non lo dimentichi. E mi sembra di vederlo, qui, proprio dove la roccia sparisce nel buio. Ma questa grande voragine sotto di noi non è un mondo come tanti altri. È diverso. Non mi piace. Mi piacerebbe poterlo chiudere». «Non hai chiuso tutte le finestre che hai aperto». «No, con alcune non ci sono riuscito. Ma so che avrei dovuto. Se si lasciano aperte, capita sempre qualcosa di brutto. E una così grande...» Indicò il baratro, senza guardarlo. «Mi preoccupa. Succederà qualcosa». Mentre parlavano, un'altra conversazione aveva luogo poco distante: il Cavalier Tialys stava colloquiando sottovoce con Lee Scoresby e John Parry. «Cosa vorresti dire, John?» domandò Lee. «Vorresti dire che non dovremmo uscire all'aria aperta? Amico, ogni mia singola fibra muore dalla voglia di tornare a unirsi al resto dell'universo!» «Sì, è così anche per me» disse il padre di Will. «Ma credo che, se quelli di noi che sono avvezzi a combattere restassero qui, potrebbero partecipare alla battaglia al fianco di Lord Asriel. Se capitassimo al momento giusto, potremmo decidere della sorte di tutto». «Da spiriti?» disse Tialys non riuscendo a nascondere il suo scetticismo. «Come potreste combattere?» «Non possiamo fare alcun male alle creature viventi, questo è vero. Ma l'esercito di Asriel dovrà scontrarsi anche con altri tipi di creature». «Quegli Spettri» precisò Lee. «Pensavo proprio a quelli. Loro attaccano i daimon. E i nostri daimon se ne sono andati da un pezzo. Vale la pena di provarci, non trovi, Lee?» «Be’, io sono con te, amico». «E lei, signore?» domandò lo spirito di John Parry al Cavaliere. «Ho parlato con spiriti del suo popolo. Conta di vivere ancora quanto basta per rivedere il mondo, prima di morire e tornare quaggiù come spirito?» «È vero, le nostre vite sono più corte delle vostre. A me restano pochi giorni» disse Tialys, «e qualcuno di più, forse, a Lady Salmakia. Ma, grazie a quanto stanno facendo questi ragazzini, il nostro esilio come spiriti non sarà permanente. Sono orgoglioso di averli aiutati». Procedettero. E quell'orrenda voragine era sempre spalancata, e un piccolo passo falso, un piede su una roccia instabile, un appiglio malsicuro potevano farti precipitare per sempre, pensava Lyra, per un tragitto così lungo che saresti morto di fame prima di arrivare al fondo, e allora il tuo povero spirito avrebbe continuato a cadere in un abisso senza fine, e nessuno avrebbe potuto aiutarti, nessuna mano ti avrebbe afferrato e tirato fuori, eternamente cosciente e in eterna caduta... Oh, in tal caso sarebbe stato molto peggio che vivere nel grigio mondo silenzioso appena lasciato, no? E poi qualcosa di strano accadde nella sua mente. Il pensiero di cadere provocò una sorta di vertigine in Lyra, che barcollò. Will era davanti a lei, non così vicino da poterlo toccare, o forse lei avrebbe potuto prendergli la mano, ma in quel momento era più concentrata su Roger perché un piccolo guizzo di vanità le stava attraversando il cuore. Una volta, sul tetto del Jordan College, giusto per fargli prendere paura, lei aveva sfidato il senso di vertigine camminando lungo la grondaia di pietra. Lyra si era voltata per rammentare quell'episodio a Roger; per un attimo era tornata a essere la vecchia Lyra, leggiadra e temeraria: non poteva continuare a strisciare a quel modo come un insetto. Ma la vocina bisbigliante del ragazzino disse: «Lyra, sta’ attenta... ricorda che tu non sei morta, come noi...» E tutto accadde allora con quella che parve un'estrema lentezza, ma Lyra non poté fare niente: il peso del suo corpo si spostò di lato, le pietre si mossero sotto i suoi piedi e lei cominciò a scivolare, impotente. Dapprima fu una cosa seccante, e poi comica: “Che sciocca!” pensò. Ma, mentre cercava invano di aggrapparsi a qualcosa e i sassi cadevano rotolandole sotto i piedi, mentre scivolava verso l'orlo dell'abisso, l'orrore s'impossessò di lei. Stava per precipitare. Nulla l'avrebbe fermata, era già troppo tardi. Il suo corpo fremette di paura. Non si rendeva conto che gli spiriti si lanciavano giù per cercare di afferrarla con il solo effetto di sentirsi attraversare dal suo corpo come una nebbia da un sasso; non si rendeva conto che Will stava urlando il suo nome con tanta forza che l'abisso lo riecheggiava. Tutto il suo essere era un turbine di terrore. Ruzzolava sempre più velocemente, sempre più giù, e qualche spirito non ne sopportava la vista e si copriva gli occhi e urlava. Will era come elettrizzato dalla paura. Guardava angosciato Lyra che scivolava, sapendo di non poter fare niente e sapendo di dover guardare. Non riusciva a sentire il gemito disperato che gli usciva dalla bocca così come non lo sentiva Lyra. Altri due secondi... un secondo... e lei era sul bordo, non si fermava, stava precipitando... E dal buio giunse in picchiata la creatura che con i suoi artigli aveva sfregiato la testa della ragazzina non molto tempo prima, l'arpia Senzanome, con volto di donna e ali di uccello; e quegli stessi artigli strinsero con forza il polso di Lyra. Precipitò insieme a lei trascinata da quel peso supplementare e quasi insostenibile per le sue ali robuste, che però continuarono a battere, e gli artigli stringevano forte; e lentamente, faticosamente, lentamente, faticosamente, l'arpia riportò su la ragazzina, su, fuori del baratro, e la depositò floscia e priva di sensi tra le braccia tese di Will. Lui l'agguantò con forza, stringendola al petto, sentendo quel cuoricino che batteva all'impazzata contro le sue costole. Lei non era Lyra in quel momento, e lui non era Will; lei non era una ragazza e lui non era un ragazzo. Erano i due soli esseri umani in quel vasto baratro di morte. Si abbracciavano, e gli spiriti si fecero attorno bisbigliando parole di conforto, benedicendo l'arpia. Vicinissimi, il padre di Will e Lee Scoresby avrebbero voluto abbracciarla a loro volta; e Tialys e Salmakia parlavano con Senzanome, lodandola, chiamandola salvatrice di tutti, generosa creatura, benedicendone la bontà. Non appena Lyra riuscì a muoversi, si accostò tremando all'arpia e le buttò le braccia al collo, baciandone e ribaciandone il volto grinzoso. Non riusciva a parlare. Tutte le parole, tutta la sicurezza, tutta la vanità erano state spazzate via da lei. Rimasero tutti immobili per qualche minuto. Non appena ebbero vinto il terrore, ripartirono, la mano di Lyra stretta nella mano sana di Will, e procedettero saggiando con cura ogni punto prima di posarvi sopra il piede, un'avanzata così lenta e sfibrante da indurli a pensare che sarebbero morti di stanchezza; ma non potevano riposare, non potevano fermarsi. E chi avrebbe mai potuto riposare, con quell'orrendo baratro lì sotto? E, dopo un'altra ora di faticosa avanzata, Will le disse: «Guarda laggiù. Si direbbe proprio un'uscita...» Era vero: la scarpata diventava più agevole, e ora si poteva salire leggermente, allontanarsi un poco dall'orlo dell'abisso. E, più avanti, non c'era una piega nella parete a strapiombo? Non poteva essere davvero una via d'uscita? Lyra guardò gli occhi splendenti di Will e sorrise. Arrancarono verso l'alto, sempre più su, e ogni passo li allontanava dal baratro. E via via che salivano trovavano un suolo più solido, appigli più sicuri, punti d'appoggio meno labili e pericolosi per le caviglie. «Dobbiamo essere saliti di un bel po’» disse Will. «Potrei provare a vedere cosa trova il coltello». «Non ancora» disse l'arpia. «Bisogna avanzare ancora un poco, questo non è un buon posto. Più in su». Proseguirono in silenzio, mano, piede, spostare il peso, saggiare, mano, piede... Avevano le dita scorticate, ginocchia e anche tremavano per la stanchezza, le teste dolevano e ronzavano per lo sfinimento. Scalarono gli ultimi pochi metri fino al piede della scarpata, dove uno stretto canalone offriva una via percorribile nell'oscurità. Con gli occhi che le dolevano, Lyra guardò Will che prendeva il coltello e cominciava a saggiare l'aria, piantando, cercando, estraendo, tastando, provando di nuovo. «Ah» esclamò poi il ragazzino. «Hai trovato un varco?» «Direi di sì...» «Will» intervenne lo spirito del padre, «fermati un momento. Ascoltami». Will abbassò il coltello e si voltò. Sotto il peso della stanchezza, non era stato in grado di pensare a suo padre, ma era bello sapere che c'era. Di colpo si rese conto che stavano per separarsi per l'ultima volta. «Cosa succederà quando uscirai?» domandò Will. «Ti dissolverai?» «Non ancora. Il signor Scoresby e io abbiamo un'idea. Alcuni di noi resteranno qui ancora per un po’, occorrerà che tu ci faccia entrare nel mondo di Lord Asriel perché potrebbe aver bisogno del nostro aiuto. Per giunta» continuò mestamente guardando Lyra, «anche voi dovrete andarci, se volete ritrovare i vostri daimon, perché è lì che sono finiti». «Ma, signor Parry» disse Lyra, «come sa che i nostri daimon sono andati nel mondo di mio padre?» «Ero uno sciamano, da vivo. Ho imparato a capire le cose. Domanda al tuo aletiometro... ti confermerà le mie parole. Ma ricorda questo, sui daimon» continuò, con voce intensa e chiara. «L'uomo che conoscevi come Sir Charles Latrom doveva tornare nel suo mondo di tanto in tanto, non poteva vivere costantemente nel mio. I filosofi della Gilda della Torre degli Angeli, che hanno viaggiato tra i mondi per trecento anni e passa, hanno a loro volta scoperto che è così, tant'è vero che il loro mondo s'indebolisce e va in rovina. «E poi c'è quello che è successo a me. Io ero un soldato; ero un ufficiale dei marine, e poi mi sono guadagnato da vivere facendo l'esploratore, ero in forma e in buona salute quanto può esserlo un umano. Poi sono uscito dal mio mondo per caso e non sono più riuscito a trovare la via del ritorno. Ho fatto tante cose e imparato molto nel mondo in cui mi sono ritrovato, ma dopo dieci anni di permanenza mi sono ammalato mortalmente. «E la ragione di tutto questo sta nel fatto che il tuo daimon può vivere pienamente la sua vita soltanto nel mondo in cui è nato. Da altre parti, alla fine si ammalerà e morirà. Possiamo viaggiare, se ci sono varchi per altri mondi, ma possiamo vivere soltanto nel nostro. La grande impresa di Lord Asriel, alla fine, fallirà per lo stesso motivo: dobbiamo costruire la repubblica dei cieli nel luogo in cui siamo, perché per noi non esiste altrove. «Will, figliolo, tu e Lyra potete uscire, adesso, per riposarvi un po’; ne avete bisogno, e ve lo meritate; ma poi dovete tornare indietro nel buio con me e il signor Scoresby per un ultimo viaggio». Will e Lyra si scambiarono un'occhiata. Poi il ragazzino aprì una finestra... ed ebbero di fronte la cosa più soave che avessero mai visto. L'aria notturna riempiva i loro polmoni, pura e fresca e pulita; i loro occhi videro una volta abbacinante di stelle e uno sfavillio d'acqua sotto di essa, e gruppetti d'alberi alti come torri che punteggiavano la vasta savana. Will allargò la finestra più che poté, spostando l'erba a destra e a sinistra, ampliandola quanto bastava perché sei, sette, otto spiriti alla volta potessero attraversarla affiancati e uscire dalla terra della morte. I primi spiriti fremevano speranzosi, e la loro eccitazione si trasmetteva come la vibrazione di una corda alla lunga fila che li seguiva, bambini giovanissimi e genitori attempati che guardavano allo stesso modo in avanti e in alto deliziati e meravigliati davanti alle prime stelle che vedevano risplendere dopo secoli nei loro poveri occhi immalinconiti. Il primo spirito a lasciare il mondo della morte fu quello di Roger. Fece un passo avanti, si voltò a guardare Lyra e rise per la sorpresa di ritrovarsi a muoversi nella notte, alla luce delle stelle, all'aria... e un attimo dopo era sparito, lasciandosi dietro una scia di felicità così radiosa da evocare in Will il ricordo delle bollicine in una coppa di champagne. Gli altri spiriti lo seguirono, e Will e Lyra caddero esausti nell'erba rugiadosa, e ogni fibra del loro corpo benedisse la soavità della buona terra, dell'aria notturna, delle stelle. Ventisette La piattaforma LA MIA ANIMA S'INSINUA TRA I RAMI: LÌ SIEDE A MO’ D'UCCELLO, E CANTA, POI SI LISCIA E SI PETTINA LE ALI ARGENTEE... ANDREW MARVELL Una volta cominciato a costruire la piattaforma per Mary, i mulefa lavorarono bene e in fretta. La giovane si deliziava a guardarli perché discutevano senza bisticciare e cooperavano senza intralciarsi a vicenda, e perché le tecniche da loro usate per spezzare, tagliare, unire il legno erano di una rara eleganza ed efficacia. In due giorni la piattaforma d'osservazione era progettata, costruita e alzata sull'albero. Era solida, spaziosa e comoda, e quando Mary si arrampicò fin lassù si sentì felice, in un certo senso, come non lo era mai stata. Quel senso era fisico. Nel verde fitto della chioma, con l'azzurro intenso del cielo visibile tra le foglie, con una brezza che le rinfrescava la pelle e la fragranza dei fiori che la deliziava, con il fruscio delle foglie, il canto di centinaia di uccelli e il lontano mormorio delle onde sulla riva del mare, tutti i suoi sensi venivano cullati e nutriti, e se fosse riuscita a smettere di pensare Mary sarebbe stata al colmo della beatitudine. Ma, naturalmente, lei era lì proprio per pensare. E quando guardò attraverso il cannocchiale d'ambra e vide il flusso continuo dello sraf, le particelle-Ombra che si disperdevano, le parve che la felicità, la vita e la speranza se ne andassero con esso. Non sapeva spiegarsi perché. Trecento anni, avevano detto i mulefa: tale il tempo trascorso da quando gli alberi avevano cominciato a diminuire di numero. Dato che anche le particelle-Ombra passavano attraverso i mondi, presumibilmente accadeva la stessa cosa anche nel suo universo, e in qualsiasi altro. Trecento anni prima, la Royal Society era già attiva: la prima, vera accademia scientifica del mondo. Newton stava facendo le sue scoperte sull'ottica e sulla gravitazione. Trecento anni prima, nel mondo di Lyra, qualcuno aveva progettato l'aletiometro. E nella stessa epoca, in quello strano mondo da cui Mary era passata per arrivare lì, era stata costruita la lama sottile. La giovane si sdraiò sulle tavole, sentendo che la piattaforma dondolava leggermente al lento ritmo del grande albero che ondeggiava nella brezza. Accostando il cannocchiale all'occhio, guardò lo sciame di faville che passava tra le foglie, superava le bocche aperte dei fiori, attraverso i rami massicci, spostandosi controvento, in un flusso lento e deliberato che pareva quasi dotato di coscienza. Cos'era successo, trecento anni prima? Qualcosa aveva generato il flusso della Polvere, o era proprio il contrario? O entrambe le cose erano l'effetto di una causa del tutto diversa? Oppure, erano assolutamente slegate? Il flusso era ipnotico. Come sarebbe stato facile cadere in trance e lasciar vagare la mente con quelle particelle fluttuanti... Prima ancora che Mary sapesse cosa stava facendo, mentre veniva cullata a quel modo accadde proprio così. La giovane si riscosse di soprassalto per ritrovarsi al di fuori del proprio corpo... e allora cedette al panico. Era sollevata sopra la piattaforma, già alta in mezzo ai rami. E qualcosa stava succedendo alla Polvere: anziché fluire lentamente, ora correva come un fiume in piena. Aveva accelerato il moto, o era il tempo che scorreva in modo diverso per lei, adesso che era fuori dal proprio corpo? In entrambi i casi, Mary era consapevole del pericolo che correva, perché quella corrente minacciava di travolgerla, tanto era forte. Mary allungò le braccia per aggrapparsi a qualcosa di solido... ma non aveva più braccia. Staccata da tutto, adesso era quasi sopra l'orrendo vuoto, e il suo corpo sempre più fuori portata, sprofondato nel suo sonno bestiale, molto più in basso. Mary cercò di urlare per svegliarsi: non un suono. Il corpo dormiva profondamente e l'Io che osservava veniva trascinato, lontano dalla volta verde, nel cielo aperto. E, per quanto ci provasse, Mary non riusciva a far niente. La forza che la trascinava era implacabile e possente come acqua che si riversi dall'orlo di una diga: le particelle di Polvere scorrevano proprio come se stessero superando qualche invisibile argine. E la portavano lontano dal suo corpo. Mary lanciò una sagola di salvataggio mentale al suo Io fisico, e cercò di richiamare alla mente tutto ciò che provava nel trovarsi in esso: tutte le sensazioni che dà l'essere vivi. Il tocco minuzioso della proboscide dalle punte morbide della sua amica Atal che le accarezzava il collo; il gusto della pancetta con le uova; la tensione trionfante dei muscoli nello scalare una parete rocciosa; la delicata danza delle sue dita sulla tastiera del computer; l'odore del caffè appena tostato; il calore del suo letto nelle notti invernali. E pian piano smise di muoversi; la sagola di salvataggio teneva, e Mary sentì di opporre resistenza al peso e alla forza della corrente mentre stava sospesa nel cielo. Poi accadde una cosa strana. A poco a poco (mentre lei consolidava quei ricordi sensoriali, aggiungendone altri: sorbire un cocktail gelato in California; sedere sotto le piante di limone davanti a un ristorante di Lisbona; grattare il ghiaccio dal parabrezza della sua auto), sentì che la forza di quel vento di Polvere scemava. La pressione diminuiva. Ma soltanto su di lei: per il resto, il grande flusso scorreva con la forza di sempre. Era come se soltanto attorno a lei, dove le particelle si opponevano alla corrente, ci fosse un'isola di immobilità. Erano dotate di coscienza! Percepivano la sua inquietudine e reagivano a essa. E allora cominciarono a riportarla verso il suo corpo abbandonato, e quando lei fu abbastanza vicina da scorgerlo di nuovo, grave, caldo, sicuro, un silenzioso singhiozzo le scosse il cuore. E poi Mary riprese possesso del proprio corpo e si svegliò. Fece un lungo respiro fremente. Premette mani e gambe contro le rozze tavole della piattaforma e, mentre un minuto prima era quasi impazzita per la paura, si sentì ora pervadere da una lenta e profonda beatitudine nel ritrovarsi con il suo corpo, con la terra e con tutto ciò che era materia. Alla fine si mise seduta e cercò di fare il punto della situazione. Le sue dita trovarono il cannocchiale, e Mary se lo portò all'occhio, sostenendo una mano tremante con l'altra. Non c'erano dubbi: il lento flusso che pervadeva tutto il cielo era diventato una marea. Non c'era niente da udire e niente da percepire e, senza il cannocchiale, niente da vedere, ma anche quando allontanò le lastre dall'occhio la percezione di quella lenta e silenziosa inondazione rimase vivida, assieme a qualcos'altro che, nel terrore di essere fuori del proprio corpo, non aveva notato: il profondo, disperato rimpianto che era ovunque nell'aria. Le particelle-Ombra sapevano cosa stava succedendo e ne erano afflitte. Lei stessa si sentiva in parte fatta d'Ombra. Parte di lei era assoggettata a quella marea che si muoveva attraverso il cosmo. E così pure i mulefa, e così pure gli esseri umani di ogni mondo, e ogni altro tipo di creatura cosciente, ovunque si trovasse. E, a meno che lei non avesse scoperto cosa stava accadendo, tutte quelle creature, nessuna esclusa, si sarebbero di lì a poco dissolte nell'oblio. D'un tratto, Mary sentì nostalgia della terra. Mise il cannocchiale in tasca e cominciò la lunga discesa. Padre Gomez attraversò la finestra mentre le luci della sera si allungavano e si ammorbidivano. Vide le grandi macchie di alberi da ruote e le strade che intersecavano la prateria, proprio com'era successo a Mary in quello stesso punto qualche tempo prima. Ma l'aria era priva di foschia per la pioggia recente, ed egli poté vedere più lontano di lei; in particolare, vide lo scintillio di un mare distante, e forme bianche e tremolanti che potevano essere vele. Alzò un po’ lo zaino sulle spalle e si avviò verso quelle, per vedere di scoprire qualcosa. Nella calma della lunga sera era piacevole camminare su quella strada liscia, con il suono di qualche creatura simile alla cicala nell'erba alta e in faccia il calore del sole che tramontava. L'aria era pura, chiara, fresca e senza la minima traccia delle esalazioni di nafta, di cherosene o chissà cosa che gravavano su uno dei mondi da lui attraversati: il mondo cui apparteneva la sua preda, la tentatrice in persona. Proprio mentre il sole tramontava, giunse su un piccolo promontorio accanto a una baia. Se in quel mare c'erano maree, la marea doveva essere alta, perché dall'acqua emergeva soltanto una stretta frangia di morbida sabbia bianca. E, in quella calma baia, galleggiavano una dozzina o più di... Padre Gomez dovette fermarsi a riflettere. Una dozzina o più di enormi uccelli candidi come la neve, ciascuno grosso come una barca a remi, con lunghe ali dritte che radevano l'acqua dietro di loro: ali lunghissime, di almeno due metri. Erano uccelli? Avevano penne, e teste e becchi non diversi da quelli dei cigni, ma quelle ali erano poste l'una dietro l'altra, non c'era dubbio... D'un tratto essi lo videro. Le teste si voltarono di scatto, e all'improvviso tutte quelle ali si drizzarono, proprio come vele di un panfilo, e tutte quelle creature si piegarono nella brezza, dirigendosi verso la spiaggia. Padre Gomez era colpito dalla bellezza di quelle ali-vele, dal modo in cui venivano spiegate e orientate alla perfezione, e dalla velocità degli uccelli. Poi si accorse che quei volatili stavano anche nuotando: avevano zampe che si muovevano sott'acqua, poste non longitudinalmente come le ali ma a fianco a fianco e, con ali e zampe insieme, si muovevano con grazia e velocità sorprendenti. Quando il primo raggiunse la spiaggia avanzò pesantemente sulla sabbia asciutta puntando direttamente verso il prete. Fischiava in modo malevolo, spingendo la testa in avanti mentre risaliva la spiaggia ondeggiando goffamente, e il suo becco scattava e schioccava. C'erano anche denti in quel becco, come una serie di aguzzi uncini ricurvi. Padre Gomez era a un centinaio di metri dalla riva, sul promontorio coperto d'erba bassa, ed ebbe tutto il tempo di mettere a terra lo zaino, prendere il fucile, caricare, mirare e sparare. La testa dell'uccello esplose in una nebbiolina rossa e bianca, e la creatura morente fece ancora alcuni passi incespicanti e goffi prima di accasciarsi sul petto. Non morì prima di un minuto o due: le gambe scalciavano, le ali si alzavano e abbassavano, e il grande uccello sbatteva e girava in tondo tracciando un cerchio di sangue, scompigliando l'erba, fino a quando una lunga e gorgogliante espirazione dei polmoni si concluse con uno spruzzo di rosso, e la creatura giacque immobile. Gli altri uccelli si erano fermati non appena il primo era caduto, e lo osservavano immobili, guardando anche l'uomo. C'era una pronta, maligna intelligenza nei loro occhi, che passavano da lui all'uccello morto, da questo al fucile, dal fucile al volto del prete. Padre Gomez riportò il fucile alla spalla e li vide reagire, arretrare goffamente, raggrupparsi. Capivano. Erano creature fortissime, grosse e dal petto largo; barche viventi. Se sapevano cos'era la morte, pensò padre Gomez, e se riuscivano a stabilire un rapporto fra la morte e lui, allora esistevano le basi per una fruttuosa intesa. Una volta che avessero davvero imparato a temerlo, avrebbero fatto tutto quello che diceva lui. Ventotto Mezzanotte MOLTE VOLTE MI SON SCOPERTO QUASI AD AMARE LA CONFORTANTE MORTE... JOHN KEATS Lord Asriel disse: «Marisa, svegliati. Stiamo per atterrare». Un'alba tempestosa stava spuntando sopra la fortezza di basalto mentre la navicella telecinetica si avvicinava da sud. La signora Coulter, dolorante e scoraggiata, aprì gli occhi; non stava dormendo. Vide l'angela Xafania planare sull'area d'atterraggio, e poi impennarsi e volteggiare verso la torre mentre il velivolo si accostava ai bastioni. Non appena l'aeromobile si fu posato, Lord Asriel balzò fuori e corse a raggiungere Re Ogunwe sulla torre di guardia occidentale, ignorando del tutto la signora Coulter. Nemmeno i tecnici subito giunti a prendersi cura della macchina volante badarono a lei; nessuno la interrogò sul velivolo che aveva rubato; era come se fosse diventata invisibile. La donna si diresse mestamente verso la stanza nella torre adamantina, dove il piantone si offrì di portarle un po’ di cibo e di caffè. «Qualunque cosa» disse lei. «E grazie. Oh, a proposito» continuò mentre l'uomo stava per allontanarsi, «l'aletiometrista di Lord Asriel, il signor...» «Il signor Basilides?» «Sì. È libero in questo momento? Potrebbe venire qui?» «È attualmente impegnato con i suoi libri, signora. Gli dirò di venire appena possibile». La donna si lavò e indossò un vestito pulito. Il vento freddo che scuoteva le finestre e la luce grigia del mattino la fecero rabbrividire. Aggiunse un po’ di carbone nella stufa di ghisa, sperando che la facesse smettere di tremare, ma il freddo le era entrato nelle ossa. Dieci minuti dopo sentì bussare alla porta. Il pallido aletiometrista dagli occhi scuri, con il daimon-usignolo sulla spalla, entrò inchinandosi leggermente. Un momento dopo arrivò il piantone con un vassoio di pane, formaggio e caffè, e la signora Coulter disse: «Grazie di essere venuto, signor Basilides. Posso offrirle qualcosa?» «Un po’ di caffè, grazie». «Vorrei che mi dicesse» continuò la donna dopo aver versato la bevanda, «dato che lei deve aver seguito tutto ciò che è successo, se mia figlia è viva». L'uomo esitava. Lo scimmiotto dorato strinse il braccio della signora. «È viva» rispose con cautela Basilides, «ma anche...» «Sì? Oh, la prego, cosa c'è?» «È nel mondo della morte. Per un po’ non sono riuscito a interpretare quello che diceva lo strumento: mi sembrava impossibile. Ma non ci sono dubbi: lei e il ragazzino sono andati nel mondo della morte e hanno aperto una via per far uscire gli spiriti. Non appena i morti arrivano all'aperto, si dissolvono come i loro daimon, e sembra che questa sia la fine più dolce e desiderabile per loro. E l'aletiometro mi dice che la ragazzina fa questo perché ha sentito una profezia – la morte sarebbe sul punto di scomparire – e creduto che fosse suo compito realizzarla. Di conseguenza, ora c'è una via per uscire dal mondo della morte». La signora Coulter era senza parole. Dovette voltarsi e andare alla finestra per nascondere l'emozione. Poi disse: «E ne uscirà viva? Ma no, so che lei non può prevederlo. E lei è... com'è... Lyra ha...» «Sta soffrendo, è addolorata, ha paura. Ma ha la compagnia del ragazzino e delle due spie gallivespiane, e sono ancora tutti insieme». «E la bomba?» «La bomba non le ha fatto alcun male». La signora Coulter si sentì di colpo esausta. Non desiderava altro che sdraiarsi e dormire per mesi, per anni. Fuori la corda della bandiera sbatteva e schioccava al vento, e i corvi gracchiavano volteggiando attorno ai bastioni. «Grazie» disse, rivolgendosi all'aletiometrista. «Le sono molto grata. La prego: mi avverta, se scopre altro sul conto della bambina... dov'è o cosa sta facendo». L'uomo fece un inchino e uscì. La signora Coulter andò a sdraiarsi sulla branda, ma per quanto si sforzasse non riusciva a chiudere occhio. «Cosa ne dice, Re?» domandò Lord Asriel. Stava guardando con il telescopio della torre di guardia qualcosa nel cielo occidentale. Aveva l'aspetto di una montagna sospesa in aria un palmo sopra l'orizzonte, e sembrava che non fosse più grande dell'unghia del pollice e a portata di braccio. Ma non era lì da molto, e aleggiava assolutamente immobile. Il telescopio l'avvicinò ancor più, ma non si scorsero altri particolari: la nube immobile sembrava proprio una nube, per quanto ingrandita. «La Montagna Annuvolata» disse Ogunwe. «O... come la chiamano, anche? Il Cocchio?» «Con il Reggente alle sue redini. Si nasconde bene, quel Metatron. Si parla di lui nelle Scritture apocrife: era un uomo, una volta, un uomo di nome Enoch, figlio di Iared... sei generazioni dopo Adamo. E adesso governa il Regno. E la sua ambizione è fare di più, se quell'angelo trovato accanto al lago sulfureo ha visto giusto... quello entrato nella Montagna Annuvolata a spiare. Se vincerà questa battaglia, interverrà direttamente nella vita umana. Immagini, Ogunwe, un'Inquisizione permanente, peggio di qualsiasi altra iniziativa della Corte Concistoriale di Disciplina, con spie e delatori in ogni mondo e sotto il diretto comando dell'intelligenza che tiene quella montagna in aria... La vecchia Autorità, se non altro, aveva il buon gusto di restare in disparte; lo sporco lavoro di bruciare gli eretici e di impiccare le streghe era lasciato ai suoi sacerdoti. Questa sarà molto, molto peggiore». «Be’, ha cominciato a invadere la repubblica» disse Ogunwe. «Guardi... non è fumo, quello?» Una colonna grigia stava lasciando la Montagna Annuvolata, una macchia che si spandeva lentamente contro il cielo azzurro. Ma poteva non essere fumo: stava andando contro il vento che squarciava le nuvole. Il Re alzò il binocolo da campo e vide cos'era. «Angeli» disse. Lord Asriel si staccò dal telescopio e si alzò in piedi, schermandosi gli occhi con una mano. A centinaia, e poi a migliaia e decine di migliaia, fino a oscurare mezzo cielo, le minute figure non smettevano di uscire. Lord Asriel aveva osservato la turba di storni azzurri che al tramonto volteggiavano a milioni attorno alla reggia dell'imperatore K'ang-Po, ma in tutta la vita non aveva mai visto una simile moltitudine. Le creature volanti si radunavano e poi si stendevano lentamente, lentamente, da nord a sud. «Ah! E quello cos'è?» disse Lord Asriel, additando. «Quello non è vento». La nuvola stava turbinando sul fianco meridionale della montagna, e lunghi brandelli di vapore si riversavano nel forte vento. Ma Lord Asriel aveva ragione: il movimento veniva dall'interno, non dall'aria. La nuvola s'intorbidì e si squassò, e per un attimo si divise in due. C'era qualcos'altro, oltre alla montagna, ma i due lo videro soltanto per un momento; poi la nuvola tornò ad agitarsi, come una tenda tirata da una mano invisibile, a nascondere tutto. Re Ogunwe abbassò il binocolo. «Non è una montagna» disse. «Ho visto postazioni di armi...» «Anch'io. Un coacervo di cose. Mi domando se lui riesce a vedere attraverso le nuvole. In alcuni mondi hanno macchine che possono farlo. Ma, quanto al suo esercito, se quegli angeli sono la sola cosa di cui dispone...» Il Re lanciò una breve esclamazione, in parte di stupore in parte di disperazione. Lord Asriel si voltò e gli strinse il braccio fino a sentirne l'osso. «Loro non hanno questa!» disse, scuotendo con violenza il braccio di Ogunwe. «Loro non hanno carne!» Posò la mano sulla guancia ruvida dell'amico. «Per pochi che siamo» continuò, «e per brevi che siano le nostre vite, e con la vista corta che possediamo... in confronto a loro, siamo sempre più forti. Loro ci invidiano, Ogunwe! È questo che alimenta il loro odio, ne sono certo. Loro vorrebbero avere i nostri corpi perfetti, solidi e potenti, così adatti alla buona terra! E se noi li colpiamo con forza e determinazione, possiamo spazzar via quegli esseri innumerevoli come una mano che spazza la nebbia. Non sono poi così potenti!» «Asriel, hanno alleati che vengono da migliaia di mondi, esseri viventi come noi». «Vinceremo». «E se stessero mandando quegli angeli a cercare sua figlia?» «Mia figlia!» esclamò esultante Lord Asriel. «Non è fantastico aver messo al mondo una bambina simile? Che se ne va sola soletta dal re degli orsi corazzati e gli strappa il regno dalle zampe... e, come se non bastasse, se ne va nel mondo dei morti e li porta tutti fuori come se niente fosse!... E quel ragazzino; voglio proprio conoscerlo, quel ragazzino; voglio stringergli la mano. Sapevamo a cosa andavamo incontro quando abbiamo dato inizio alla rivolta? No. Ma loro sapevano – l'Autorità e il suo Reggente, quel Metatron – sapevano a cosa andavano incontro quando mia figlia è stata coinvolta?» «Lord Asriel» domandò il Re, «conosce la sua importanza per il futuro?» «Francamente no. Ecco perché voglio vedere Basilides. Dov'è finito?» «Dalla signora Coulter. Ma il poveruomo è sfinito; non può fare molto, se non si riposa un po’». «Doveva riposarsi prima. Lo mandi a chiamare, per favore. Oh, un'altra cosa: la prego di chiedere a Madame Oxentiel di venire alla torre non appena le farà comodo. Devo farle le condoglianze». Madame Oxentiel era la vicecomandante dei gallivespiani. Ora si sarebbe dovuta assumere tutti gli oneri di Lord Roke. Re Ogunwe s'inchinò e lasciò il suo capo intento a scrutare l'orizzonte grigio. Per tutto il giorno si radunò l'esercito. Angeli alleati di Lord Asriel sorvolavano la Montagna Annuvolata in cerca di un varco, ma senza successo. Nulla era cambiato; nessun altro angelo o invasore era uscito di lì; le alte correnti d'aria squarciavano le nuvole e le nuvole si ricomponevano continuamente, non restando divise nemmeno un secondo. Il sole attraversò la volta celeste e poi calò verso sudovest, indorando le nuvole e colorando il vapore attorno alla Montagna con tutte le sfumature del crema e dello scarlatto, dell'albicocca e dell'arancio. Quando tramontò, le nubi risplendevano fiocamente dall'interno. Guerrieri erano giunti da ogni mondo in cui la rivolta di Lord Asriel aveva sostenitori; meccanici e artificieri stavano rifornendo i velivoli, caricando le armi, regolando i congegni di mira e le gittate. Al calar della notte giunsero altri graditi rinforzi: a passo felpato dai terreni gelati del Nord, separatamente, uno alla volta, arrivarono gli orsi corazzati... un grosso contingente, e fra loro c'era il re. Non molto tempo dopo giunsero i primi di numerosi clan di streghe, e i loro rami di pino-nuvola riempirono a lungo di fruscii il cielo abbuiato. Lungo la pianura a sud della fortezza si accesero migliaia di luci: erano gli accampamenti di coloro che giungevano da molto lontano. Ancor più lontano, in tutte le direzioni della rosa dei venti, circolavano senza posa stormi di angeli-spia che montavano la guardia. A mezzanotte, nella torre adamantina, Lord Asriel sedeva a rapporto con Re Ogunwe, l'angela Xafania, la gallivespiana Oxentiel, e Teukros Basilides. L'aletiometrista aveva appena finito di parlare, e Lord Asriel si alzò, andò alla finestra e guardò il bagliore lontano della Montagna Annuvolata sospesa nel cielo occidentale. Gli altri tacevano: avevano appena udito qualcosa che aveva fatto impallidire e tremare Lord Asriel, e nessuno di loro sapeva che pesci pigliare. Alla fine fu Lord Asriel a parlare. «Signor Basilides» disse, «immagino che lei sia molto stanco. Le sono grato per tutto il suo lavoro. Prego, prenda un po’ di vino con noi». «Grazie, mio signore» disse il lettore. Le sue mani stavano tremando. Re Ogunwe versò il dorato tokay e porse il bicchiere. «Cosa vorrà dire, Lord Asriel?» domandò la voce chiara di Madame Oxentiel. Lord Asriel tornò al tavolo. «Be’» rispose, «vorrà dire che quando ingaggeremo battaglia avremo un nuovo obiettivo. Mia figlia e quel ragazzo sono stati separati dai loro daimon, in qualche modo, e sopravvivono a stento; e i loro daimon sono chissà dove in questo mondo... mi corregga se riassumo male, signor Basilides. I loro daimon sono in questo mondo, e Metatron è deciso a catturarli. Se cattura i loro daimon, i ragazzini dovranno obbedirgli; e se lui può controllare quei due, il futuro è suo, per sempre. Il nostro compito è chiaro: dobbiamo trovare i daimon prima di lui e tenerli al sicuro fino a quando i due ragazzi si ricongiungeranno con loro». La nuova comandante dei gallivespiani domandò: «Che forma hanno, questi due daimon?» «Non si sono ancora fissati in una forma, Madame» rispose Teukros Basilides. «Possono avere qualsiasi forma». «Dunque» disse Lord Asriel, «per tirare le somme: noi, la nostra repubblica, il futuro di ogni essere cosciente... l'esistenza di noi tutti dipende dal fatto che mia figlia rimanga in vita, e dunque che noi riusciamo a strappare il suo daimon e quello del ragazzino dalle mani di Metatron?» «Proprio così». Lord Asriel fece un sospiro, quasi di soddisfazione; era come se fosse arrivato al termine di una lunga e complessa elucubrazione e avesse trovato una risposta dal senso del tutto inaspettato. «Molto bene» disse, allargando le mani sul tavolo. «Allora, questo è quanto dovremo fare quando inizierà la battaglia. Re Ogunwe, lei assumerà il comando di tutti gli uomini che difendono la fortezza. Madame Oxentiel, lei manderà subito fuori la sua gente perché cerchi in ogni direzione la ragazzina e il ragazzino, e i due daimon. Quando li troverete, custoditeli a costo della vita fino a quando si ricongiungeranno. A questo punto, suppongo, il ragazzino sarà in grado di scappare in un altro mondo, al sicuro». La signora annuì. I suoi ispidi capelli grigi catturavano la luce della lampada, splendendo come fili d'acciaio, e il falco azzurro che aveva ereditato da Lord Roke spiegò per un attimo le ali sulla staffa accanto alla porta. «Ora, Xafania» continuò Lord Asriel. «Cosa sa di Metatron? Era un uomo, una volta: ha ancora la forza fisica di un essere umano?» «È salito alla ribalta molto tempo dopo che sono stata esiliata» rispose l'angela. «Non l'ho mai visto da vicino. Ma non avrebbe potuto assumere il dominio del Regno se non fosse anche molto forte, forte in tutti i sensi. Per lo più gli angeli evitano di lottare a corpo a corpo. A Metatron piace combattere, e vincere». Ogunwe ebbe la certezza che Lord Asriel fosse appena stato folgorato da un'idea: aveva perso d'un tratto la concentrazione, per un momento i suoi occhi non erano stati più a fuoco; poi tornò al punto con una carica supplementare di intensità. «Capisco» disse. «Infine, Xafania, il signor Basilides ci dice che la loro bomba, oltre che aprire un abisso sotto i mondi, ha anche compromesso la struttura delle cose così a fondo che tutto si è incrinato e crepato. Nelle vicinanze ci dev'essere una via per raggiungere l'orlo di quell'abisso. Voglio che lei la trovi». «E lei cosa farà?» domandò con voce rude Re Ogunwe. «Distruggerò Metatron. Ma il mio tempo è quasi finito. Ora è mia figlia che deve vivere, ed è nostro compito tenere tutte le forze del Regno lontane da lei in modo che possa trovare la strada per un mondo più sicuro... lei e quel ragazzino, e i loro daimon». «E quanto alla signora Coulter?» domandò Re Ogunwe. Lord Asriel si passò una mano sulla fronte. «Non vorrei preoccuparla» disse. «Lasciatela in pace e, se potete, proteggetela. Per quanto... Forse le sto facendo torto. Qualunque cosa abbia fatto, è sempre riuscita a sorprendermi. Ma tutti sappiamo cosa dobbiamo fare noi, e perché dobbiamo farlo: dobbiamo proteggere Lyra fino a quando non avrà ritrovato il suo daimon e la salvezza. La nostra repubblica può essere stata creata al solo scopo di aiutarla. Be’, cerchiamo di farlo nel miglior modo possibile». La signora Coulter era sdraiata nel letto di Lord Asriel. Sentendo voci nella stanza accanto, si riscosse. Non era profondamente addormentata e uscì dal suo sopore inquieto e greve di struggimenti. Il suo daimon sedeva accanto a lei, ma la donna non intendeva avvicinarsi alla porta; la sola cosa che voleva sentire era il suono della voce di Lord Asriel, non le sue parole. Pensava che erano entrambi condannati. Pensava che tutti erano condannati. Alla fine sentì la porta chiudersi nella stanza attigua e fece lo sforzo di alzarsi. «Asriel» disse attraversando la calda luce della nafta. Il daimon dell'uomo ringhiò sommessamente: lo scimmiotto dorato abbassò la testa per rabbonirlo. Lord Asriel stava arrotolando una grande carta geografica e non si voltò. «Asriel, cosa sarà di noi tutti?» domandò la donna, prendendo una sedia. Lui si passò il dorso delle mani sulle palpebre. Aveva il volto devastato dalla stanchezza. Si sedette e posò un gomito sul tavolo. I due daimon erano immobili: lo scimmiotto accoccolato sullo schienale della sedia, il leopardo delle nevi seduto sveglio e vigile accanto a Lord Asriel, e fissava la signora Coulter senza battere ciglio. «Non hai sentito?» disse l'uomo. «Ho sentito qualcosa, non riuscivo a dormire, ma non stavo ascoltando. Dov'è Lyra? Qualcuno lo sa?» «No». Non aveva ancora risposto alla sua prima domanda e non intendeva farlo, e lei lo sapeva. «Avremmo dovuto sposarci» disse la donna, «e allevarla noi». Era un'osservazione così inaspettata che l'uomo sbatté le palpebre. Il suo daimon lanciò un ringhio quantomai sommesso dal fondo della gola e si abbassò con le zampe stese in avanti come la Sfinge. Non disse niente. «Non posso sopportare il pensiero dell'oblio, Asriel» continuò la donna. «Qualsiasi altra cosa è preferibile. Una volta pensavo che il dolore fosse peggiore... Ma, finché siamo coscienti, anche quello è preferibile, non ti pare? Meglio che non sentire niente, che scendere nel buio mentre ogni cosa sparisce per sempre, sempre...» L'uomo si limitava ad ascoltare. I suoi occhi erano fissi su di lei, e le prestava la massima attenzione; non c'era bisogno di rispondere. La donna continuò: «L'altro giorno, quando parlavi così duramente di lei e di me... ho pensato che la odiassi. Posso capire che tu odi me. Io non ti ho mai odiato, ma posso capire... Non riesco a capire però come tu possa odiare Lyra». Lui voltò la testa lentamente, poi tornò a fissarla. «Dicesti qualcosa di strano, a Svalbard, sulla cima della montagna, poco prima di lasciare il nostro mondo» continuò lei. «Dicesti: vieni con me e distruggeremo per sempre la Polvere. Ricordi? Ma non era quello il tuo intento. Tu vuoi proprio il contrario, vero? Me ne rendo conto adesso. Perché non mi hai detto cosa stavi facendo in realtà? Perché non dirmi che volevi preservare la Polvere? Avresti potuto dirmi la verità». «Volevo che tu ti unissi a me» disse lui con voce rauca e pacata, «e ho pensato che avresti preferito una bugia». «Sì» sussurrò lei, «è quello che pensavo». Non riusciva a stare ferma e seduta, ma non aveva nemmeno la forza di alzarsi. Per un momento si sentì debole, le girò la testa, i suoni si allontanarono, la stanza si oscurò, ma quasi subito rientrò in possesso dei propri sensi con maggior forza di prima, e niente nella situazione era cambiato. «Asriel...» mormorò. Lo scimmiotto dorato allungò una mano esitante per toccare la zampa del leopardo delle nevi. L'uomo guardava, senza dire una parola, e Stelmaria non si mosse: i suoi occhi erano fissi sulla signora Coulter. «Oh, Asriel, cosa sarà di noi?» ripeté la signora Coulter. «È proprio la fine di tutto?» Lui taceva. Muovendosi come in sogno, la donna si alzò in piedi, raccolse lo zaino che giaceva in un angolo della stanza e vi infilò dentro una mano per prendere la pistola; e nessuno può sapere cosa avrebbe fatto, perché in quel momento si udì un suono di passi che correvano su per le scale. Tanto l'uomo quanto la donna e i due daimon si voltarono a guardare il piantone che entrava e diceva ansimando: «Scusate, signore... i due daimon... sono stati visti, non lontano dall'ingresso orientale... in forma di gatti... la sentinella ha cercato di parlargli, di portarli dentro, ma loro non si sono avvicinati. È successo soltanto un minuto fa...» Lord Asriel si raddrizzò, trasfigurato. In un attimo tutta la stanchezza era svanita dal suo viso. Balzò in piedi e afferrò il mantello. Ignorando la signora Coulter, si buttò il mantello sulle spalle e disse al piantone: «Avverti subito Madame Oxentiel. Diffondi quest'ordine: i daimon non devono essere minacciati, o spaventati, o forzati in nessun modo. Chiunque li veda, come prima cosa deve...» La signora Coulter non sentì altro perché lui era già a metà scala. Quando il rumore dei suoi passi frettolosi fu svanito, i soli suoni furono il leggero sibilo della lampada a nafta e il gemito del forte vento all'esterno. Gli occhi della donna incontrarono quelli del suo daimon. Non aveva mai visto un'espressione così indecifrabile sul volto dello scimmiotto dorato in trentacinque anni di vita in comune. «Benissimo» disse. «Non vedo altra via d'uscita. Penso... Penso che dovremo...» Lui capì subito cosa intendeva. Le saltò al petto e si abbracciarono. Poi la signora Coulter trovò il cappotto foderato di pelliccia e nel massimo silenzio lasciarono la stanza avviandosi verso le scale buie. Ventinove La battaglia campale OGNI UOMO È IN POTERE DEI SUOI FANTASMI FINO AL RINTOCCARE DELL'ORA IN CUI LA SUA UMANITÀ SI DESTA... WILLIAM BLAKE Era quantomai difficile per Lyra e Will lasciare il dolce mondo in cui avevano dormito la notte precedente, ma sapevano di dover tornare nell'oscurità se volevano ritrovare i loro daimon. E adesso, dopo ore trascorse ad arrancare nella buia galleria, Lyra si chinò per la ventesima volta sull'aletiometro, lasciandosi inconsapevolmente sfuggire piccoli suoni angosciati... mugolii e sospiri che, se più forti, sarebbero stati singhiozzi. Anche Will sentiva dolore là dov'era stato il suo daimon, in quel punto sensibile che, a ogni respiro, veniva dilaniato dagli uncini dello struggimento. Girare le rotelle dello strumento costava a Lyra uno sforzo tremendo; i suoi pensieri si muovevano con piedi di piombo. I vari livelli di significato che scaturivano da ciascuno dei trentasei simboli dell'aletiometro, e con cui lei era solita destreggiarsi con fiducia e agilità, le sembravano slegati e incerti. Quanto poi a stabilire le connessioni fra di essi... In passato, per lei, era stato come correre o cantare o raccontare una storia: una cosa naturale. Adesso doveva faticare per non lasciarsi sfuggire il senso di ciò che leggeva, e non poteva permettersi di sbagliare perché sarebbe stata la catastrofe... «Non siamo lontani» disse alla fine. «Ma ci sono pericoli a non finire... c'è una battaglia in corso, c'è... Ma ora siamo vicini al punto giusto. Proprio al termine di questa galleria c'è un masso liscio su cui scorre dell'acqua. Devi aprire la finestra lì». Gli spiriti che intendevano combattere si spingevano avanti ansiosi, e Lyra sentì che Lee Scoresby si metteva al suo fianco e le diceva: «Lyra, figliola, ormai non manca molto. Quando vedrai quel vecchio orso, digli che Lee è uscito a combattere. E quando la battaglia sarà conclusa ci sarà tutto il tempo per aleggiare nel vento e trovare quelli che furono gli atomi di Hester, e di mia madre nelle terre della salvia, e dei miei cari, tutti i miei cari... Lyra, bambina, riposati quando tutto sarà finito, dammi retta. La vita è bella, e la morte è sconfitta...» Gli mancò la voce. Lyra avrebbe voluto abbracciarlo, ma naturalmente era impossibile. Così si limitò a guardare la sua forma vaga, e lo spirito vide l'ardore e la lucentezza negli occhi della ragazzina, e vi attinse forza. Sulla spalla di Lyra e su quella di Will erano appollaiati i due gallivespiani. Le loro brevi vite erano quasi giunte al termine; entrambi si sentivano gli arti pesanti, sentivano un gelo al cuore. Presto sarebbero tornati nel mondo della morte, come spiriti, stavolta, ma i due si guardarono negli occhi e si giurarono tacitamente di rimanere quanto più possibile con Lyra e Will e di non dire una parola sulla loro fine imminente. I ragazzini continuarono a inerpicarsi. Non parlavano. Sentivano l'uno il respiro dell'altra, sentivano il rumore dei loro passi, dei sassolini sotto i loro piedi. Precedendoli costantemente, l'arpia avanzava a fatica, strascicando le ali, gli artigli che grattavano il suolo, silenziosa e cupa. Poi giunse un suono nuovo: uno sgocciolio regolare che echeggiava nella galleria. E poi uno stillicidio più veloce, uno scorrere d'acqua. «Eccoci!» disse Lyra, spingendosi avanti a toccare una lastra di roccia che ostruiva il passaggio, liscia, bagnata e fredda. «Ci siamo». Si rivolse all'arpia: «Stavo pensando che mi hai salvata, che hai promesso di guidare tutti gli altri spiriti che verranno attraverso la terra della morte fino al mondo in cui abbiamo dormito la notte scorsa. E pensavo che in futuro sarà bene che tu abbia un nome. Voglio dartelo io, così come Re Iorek Byrnison ha dato a me quello di Linguargentina. Ti chiamerò Alibenigne. D'ora in poi sarai Alibenigne». «Un giorno» disse l'arpia, «ti rivedrò, Lyra Linguargentina». «E se saprò che sei qui, non avrò paura» disse Lyra. «Arrivederci, Alibenigne: a quando morirò». Abbracciò l'arpia, stringendola forte e baciandola sulle guance. Poi il Cavalier Tialys domandò: «Questo è il mondo della repubblica di Lord Asriel?» «Sì» rispose Lyra, «è ciò che dice l'aletiometro. Siamo vicini alla sua fortezza». «Allora lascia che parli agli spiriti». Lyra lo tenne alto sulla mano e il gallivespiano disse con voce sonante: «Ascoltate, Lady Salmakia e io siamo i soli qui ad aver già visto questo mondo. C'è una fortezza sulla cima di un monte: è ciò che Lord Asriel sta difendendo. Non so dove si trovi il nemico. Lyra e Will hanno un solo compito, adesso: trovare i loro daimon; il nostro è quello di aiutarli. Siate coraggiosi e combattete bene». Lyra si rivolse a Will. «Va bene» disse. «Sono pronta». Will tirò fuori il coltello e guardò negli occhi lo spirito di suo padre, che gli stava accanto. Non avevano avuto molto tempo per conoscersi, e Will pensava a come sarebbe stato bello avere accanto anche sua madre, tutti e tre insieme... «Will» esclamò Lyra, allarmata. Lui si bloccò. Il coltello era conficcato in aria. Will ritrasse la mano e la lama rimase dov'era, imprigionata nella sostanza di un mondo invisibile. Il ragazzo fece un lungo sospiro. «Stavo per...» «L'ho capito» disse Lyra. «Guarda me, Will». Nella luce spettrale lui vide i capelli splendenti della ragazzina, la sua bocca serrata, i suoi occhi schietti; sentì il calore del suo respiro; percepì il profumo familiare della sua carne. Il coltello si liberò. «Provo di nuovo» disse. Si voltò. Concentrandosi, fece fluire i pensieri lungo la lama fin sulla punta del coltello, piantando, estraendo, cercando, e poi trovò. Piantò, spostò a destra, poi in basso e di nuovo in orizzontale a sinistra: gli spiriti erano così accalcati alle loro spalle che Will e Lyra sentirono brividi di freddo in ogni fibra del corpo. E poi fece il taglio finale. La prima cosa che sentirono fu rumore. La luce che li investì era abbacinante, e dovettero coprirsi gli occhi, gli spiriti al pari dei vivi, tanto che per qualche secondo non videro niente; ma i tonfi, le esplosioni, le scariche di fucileria, le grida, le urla furono immediatamente comprensibili e tali da sgomentarli. Lo spirito di John Parry e quello di Lee Scoresby furono i primi a riscuotersi. Essendo stati entrambi soldati e avvezzi alle battaglie, non si lasciarono disorientare dal rumore. Will e Lyra si limitavano a guardare attoniti e spaventati. Razzi esplosivi scoppiavano in aria, spargendo frammenti di roccia e di metallo sulle pendici della Montagna che si vedeva poco distante; e nel cielo c'erano angeli combattenti, e streghe, anche, che volavano rasoterra e poi s'impennavano lanciando le urla di guerra del loro clan mentre scagliavano frecce sul nemico. Videro un gallivespiano a cavallo di una libellula che si lanciava all'attacco di una macchina volante: mentre la libellula sfrecciava rasente al velivolo, il suo cavaliere balzò giù e piombò sul pilota affondandogli gli speroni nel collo; poi l'insetto tornò indietro, librandosi sotto la macchina per permettere al gallivespiano di saltargli direttamente sul dorso verde brillante, mentre il velivolo precipitava ronzando sulle rocce ai piedi della fortezza. «Allarga l'apertura» disse Lee Scoresby. «Facci uscire!» «Aspetta, Lee» esclamò John Parry. «Sta succedendo qualcosa... guarda lassù». Will aprì un'altra finestrella nella direzione indicata e, osservando, notarono una variazione nell'andamento della battaglia. Le forze d'attacco cominciavano ad arretrare: un gruppo di veicoli armati smisero di avanzare e, sotto un fuoco di copertura, svoltarono stentatamente e fecero dietrofront. Una squadriglia di macchine volanti, che stavano avendo la meglio in un aspro scontro con i girotteri di Lord Asriel, virarono di scatto in aria per dirigersi verso ovest. Le forze terrestri del Regno – colonne di fucilieri, soldati armati di lanciafiamme, con cannoni spargiveleni, con armi che nessuno di loro aveva mai visto prima – cominciarono a disimpegnarsi e a ritirarsi. «Cosa succede?» domandò Lee. «Stanno abbandonando il campo... ma perché?» Sembrava una mossa immotivata: gli alleati di Lord Asriel erano inferiori di numero, le loro armi erano meno potenti, e moltissimi giacevano feriti. Poi Will sentì un fremito improvviso tra gli spiriti. Stavano additando qualcosa sospeso in aria. «Spettri!» esclamò John Parry. «Ecco il motivo». E per la prima volta Will e Lyra poterono vederli, simili a veli lucenti di garza, scendere dal cielo come lanugine di cardo. Ma erano vaghissimi, e quando toccavano terra era ancor più difficile scorgerli. «Cosa stanno facendo?» domandò Lyra. «Caricano quel plotone di fucilieri...» Will e Lyra sapevano cosa sarebbe successo, ed entrambi urlarono sgomenti: «Correte! Scappate!» Alcuni soldati, udendo voci di bambini che urlavano vicino, si guardarono attorno allibiti. Altri, vedendo uno Spettro che attaccava, così strano e vacuo e famelico, puntarono i fucili e spararono, ma ovviamente senza alcun risultato. E poi lo Spettro si buttò sul primo uomo che gli capitò a tiro. Era un soldato del mondo di Lyra, un africano. Il suo daimon, un gatto fulvo maculato di bianco e con lunghe zampe, snudò i denti e si accinse a scattare. Tutti videro l'uomo che puntava il fucile, imperterrito, senza segni di cedimento... poi videro il daimon, imprigionato tra le maglie di una rete invisibile, che si dibatteva e miagolava, e videro l'uomo che, abbandonato il fucile, cercava di raggiungerlo, chiamandolo per nome, e poi crollava a terra in preda al dolore e a una nausea violenta. «Bene, Will» disse John Parry. «Facci uscire, adesso; possiamo vedercela noi, con quelli». Così Will allargò la finestra e corse fuori alla testa dell'esercito di spiriti; e allora cominciò la più strana battaglia che si possa immaginare. Gli spiriti uscirono arrancando dalla terra, pallide forme ancor più pallide nella luce del mezzodì. Non avevano più niente da temere, e si lanciarono contro gli Spettri invisibili, avvinghiandosi e lottando e squarciando cose che Will e Lyra non riuscivano nemmeno a vedere. I fucilieri e gli altri alleati vivi erano attoniti: non capivano niente di quello spettrale, fantomatico combattimento. Will si aprì una strada nel mezzo della mischia brandendo il coltello, ricordando come in passato gli Spettri se ne tenessero alla larga. Ovunque andasse, Lyra lo seguiva desiderosa di avere qualcosa contro cui lottare come Will, ma più si guardava attorno più vuoto vedeva. Ogni tanto le pareva di scorgere gli Spettri in un luccichio oleoso dell'aria; e fu lei a sentire il primo brivido di pericolo. Con Salmakia sulla spalla, si ritrovò su un lieve pendio, un semplice poggio di terra su cui crescevano cespi di biancospino e da cui poteva vedere l'ampia porzione di paesaggio che gli invasori stavano distruggendo. Il sole splendeva alto. Più avanti, sull'orizzonte occidentale, si ammassavano nubi lucenti, squarciate da nere voragini, le sommità allungate dai venti d'alta quota. Anche da quella parte, sulla pianura, le forze nemiche a terra aspettavano: macchine che splendevano, vessilli frementi di colori, reggimenti che si ammassavano in attesa. Dietro di lei e alla sua sinistra, c'era la cresta di alture frastagliate che portava alla fortezza. Risplendevano di un grigio brillante nella luce livida che precede i temporali, e sui lontani bastioni di nero basalto Lyra riusciva a scorgere piccole sagome che si muovevano, riparavano le merlature danneggiate, portavano nuove armi di rincalzo o si limitavano a osservare. E fu in quel momento che Lyra sentì la prima sorda fitta di nausea, di dolore e di paura, segni inequivocabili del tocco degli Spettri. Capì subito di cosa si trattava, pur non avendolo mai sperimentato prima. E le suggerì due cose: primo, che era cresciuta quanto bastava per essere vulnerabile agli Spettri; secondo, che Pan non doveva essere molto lontano. «Will... Will...» urlò. Lui la sentì e si voltò, coltello in mano e occhi ardenti. Ma, prima di riuscire a parlare, lanciò un rantolo, un rigurgito soffocato, e si strinse il petto, e Lyra capì che stava provando le sue stesse sensazioni. «Pan! Pan!» gridò la ragazzina, alzandosi in punta di piedi e guardandosi tutt'attorno. Will si era piegato su se stesso per vincere la nausea. Dopo pochi istanti la sensazione passò, come se i loro daimon si fossero allontanati; ma dovevano trovarli a ogni costo, e l'aria tutt'attorno era piena di spari, di urla, di voci che gridavano di dolore o di paura, del lontano yowk-yowk-yowk dei demoni delle falesie che li sorvolavano, dell'occasionale fischio delle frecce, e poi di un nuovo suono: quello del vento che si alzava. Lyra lo sentì dapprima sulle guance, e poi vide l'erba piegarsi sotto le raffiche e lo sentì nei biancospini. Il cielo era diventato tempestoso: il biancore aveva abbandonato le nubi, che rotolavano e turbinavano passando dal giallo-zolfo al verde-mare al grigio-fumo al nero-petrolio, un nauseabondo ribollire alto chilometri sulla terra e ampio quanto l'orizzonte. Dietro di lei il sole splendeva ancora, così che ogni macchia d'alberi, ogni singola pianta tra lei e la tempesta riluceva vivida e ardente, fragili cose che sfidavano il nero con foglie e rami e frutti e fiori. E in mezzo a tutto questo procedevano i due non più proprio bambini che ora vedevano gli Spettri quasi distintamente. Il vento azzannava le palpebre di Will e sferzava le guance di Lyra con i suoi stessi capelli, e avrebbe dovuto spazzare via gli Spettri, che però lo attraversavano in picchiata dirigendosi verso il suolo. Will e Lyra, mano nella mano, continuavano a procedere in mezzo ai morti, ai feriti e ai vivi, lei chiamando il suo daimon, Will con tutti i sensi all'erta in cerca del proprio. Il cielo fu trafitto dal lampo, e poi il primo schianto possente di tuono squassò i loro timpani come un maglio. Lyra si portò le mani alle orecchie, e Will fu sul punto di cadere, come schiacciato a terra dal fragore. Si aggrapparono l'uno all'altra e guardarono in alto, e allora videro qualcosa che nessuno aveva mai visto prima in tanti milioni di mondi. Streghe, il clan di Ruta Skadi e quello di Reina Miti e una mezza dozzina di altri, ogni singola strega munita di una torcia di abete rosso impregnata di bitume fiammeggiante, che affluivano sopra la fortezza provenendo da levante, dall'ultima parte di cielo chiaro, e sfrecciavano in direzione della tempesta. La gente a terra sentiva il rombo e il crepitio degli idrocarburi volatili che ardevano nel cielo. Pochi Spettri erano rimasti ancora a mezz'aria, e alcune streghe si avventarono su di loro accecandoli, facendoli precipitare a terra urlanti e infuocati; ma la maggior parte di quelle cose pallide avevano nel frattempo toccato il suolo, e il grande stormo di streghe fluì come un fiume di fuoco nel cuore della tempesta. Una squadriglia di angeli armati di lance e spade era uscita dalla Montagna Annuvolata per uno scontro frontale con le streghe. Avevano il vento alle spalle e si spingevano avanti più veloci di frecce, ma le streghe non erano da meno, e le prime della schiera si levarono alte nel cielo e poi calarono in picchiata tra le file degli angeli sferzando l'aria da destra a sinistra con le torce fiammeggianti. Uno dietro l'altro, avvolti dal fuoco, le ali in fiamme, gli angeli precipitavano dal cielo strillando. E poi arrivarono i primi goccioloni di pioggia. Se il signore delle nuvole tempestose intendeva spegnere le torce delle streghe, restò deluso: legno e bitume avvamparono a sfida, sfrigolando e sibilando quanto più la pioggia li sferzava. Le gocce colpivano il suolo come se fossero scagliate da una forza maligna, rompendosi e schizzando in aria. In meno di un minuto Lyra e Will erano zuppi fino all'osso e tremavano di freddo sotto i goccioloni che li tempestavano come tanti sassolini. I due ragazzini si dibattevano e barcollavano spazzandosi via l'acqua dalla faccia e chiamando «Pan! Pan!» nel frastuono. Il tuono nel cielo era adesso quasi continuo, squarciava, strideva e schiantava come se facesse esplodere ogni singolo atomo dell'aria. Lyra e Will correvano sotto le cannonate di quei tuoni in preda alla paura e urlavano entrambi: «Pan! Il mio Pantalaimon! Pan!» e un grido senza parole usciva dalla bocca di Will, che sapeva cos'aveva perduto ma non ne conosceva il nome. Con loro c'erano costantemente i due gallivespiani che li avvertivano di guardare da una parte o dall'altra, di andare per di qua o per di là, tenendo d'occhio quegli Spettri che i ragazzini non riuscivano ancora a vedere chiaramente. Ma Lyra doveva tenere Salmakia nelle mani, perché lei non aveva più la forza di aggrapparsi alla sua spalla. Tialys scrutava il cielo tutt'attorno in cerca dei suoi simili e chiamando ogni volta che vedeva sfrecciare nell'aria qualcosa che somigliava a un ago lucente. Ma la sua voce aveva perduto gran parte della forza, e in ogni caso gli altri gallivespiani si guardavano attorno cercando i colori dei clan delle loro due libellule, il blu-elettrico e il rosso e giallo; quei colori erano svaniti da un pezzo, e i corpi sui quali risplendevano giacevano ormai nella terra della morte. Poi nel cielo ci fu un movimento diverso da tutto il resto. Mentre i ragazzini guardavano schermandosi gli occhi per ripararli dalla pioggia sferzante, scorsero un velivolo di un tipo mai visto prima: goffo, a sei zampe, scuro e del tutto silenzioso. Volava basso, molto basso, e veniva dalla fortezza. Passò rasoterra, non più in alto di un tetto di casa sopra di loro, e poi si diresse verso il cuore della tempesta. Ma i due non ebbero il tempo di farsi domande, perché un altro attacco di nausea torcibudella disse a Lyra che Pan era di nuovo in pericolo, e lo sentì anche Will, ed entrambi arrancarono alla cieca nelle pozzanghere e nel fango e nel caos di uomini feriti e spiriti che lottavano, inermi, atterriti e stremati. Trenta La Montagna Annuvolata LONTANO, IL VASTO CIELO EMPIREO SI STENDEVA TUTT'ATTORNO, TONDO O IN FORMA VAGAMENTE QUADRA, CON TORRI OPALINE E MERLATURE ORNATE DI VIVO ZAFFIRO... JOHN MILTON La navicella telecinetica era pilotata dalla signora Coulter. Lei e il suo daimon erano soli nell'abitacolo. L'altimetro barometrico era di scarsa utilità nella tempesta, ma la donna riusciva a valutare grosso modo l'altitudine del velivolo osservando i fuochi a terra, dove bruciavano gli angeli caduti: nonostante la pioggia battente, divampavano ancora. Anche tenere la rotta non era difficile: i lampi che guizzavano attorno alla Montagna servivano da fari splendenti. Doveva però evitare i tanti esseri volanti che ancora lottavano in aria, e tenersi alla larga dal suolo che s'innalzava. Non usava le luci del velivolo perché intendeva trovare un luogo dove atterrare senza essere vista e abbattuta. Quanto più si avvicinava, tanto più le correnti d'aria erano violente, le raffiche improvvise e brutali. Un girottero non avrebbe avuto scampo: quelle sventole l'avrebbero sbattuto a terra come una mosca. Con la navicella telecinetica, lei poteva planare nel vento usando la sola accortezza di mantenere l'equilibrio del velivolo come un surfista nell'Oceano Pacifico. Cominciò a salire con prudenza, scrutando davanti a sé, ignorando la strumentazione di bordo e volando a vista e a istinto. Il suo daimon saltava da un lato all'altro della cabina di vetro guardando avanti, sopra, a destra e a sinistra, e dandole continui avvertimenti. I lampi, grandi lame e lance di fulgore, balenavano e schioccavano sopra e attorno alla macchina. La donna volava in mezzo a tutto questo nel piccolo aeromobile alzandosi a poco a poco e andando dritta verso il palazzo sospeso nelle nuvole. E, mentre si avvicinava, la signora Coulter si scoprì incantata e sconcertata dalla natura di quella Montagna. Le rammentava una certa abominevole eresia il cui autore languiva ora meritatamente nelle segrete della Corte Concistoriale. L'uomo aveva insinuato che non esistevano soltanto le tre dimensioni spaziali note a tutti; che, su scala più piccola, c'erano almeno sette od otto altre dimensioni, pur se non era possibile accertarne direttamente l'esistenza. Aveva perfino costruito un modello per cercare di evidenziarle, e la signora Coulter aveva visto l'oggetto prima che venisse esorcizzato e bruciato. Pieghe all'interno di pieghe, spigoli e bordi che contenevano ed erano contenuti: il suo interno era dappertutto e il suo esterno anche. La Montagna Annuvolata le dava la stessa impressione: più che roccia, era un campo di forza che induceva lo spazio stesso a piegarsi, stirarsi, stratificarsi in gallerie e terrazzamenti, stanze e colonnati e torrette di guardia fatti d'aria, di luce e di vapore. Sentì che una strana esultanza le montava in petto lentamente, e proprio allora trovò il modo di portare al sicuro il velivolo nella terrazza annuvolata sul fianco meridionale del monte. Il piccolo aeromobile beccheggiava e arrancava nell'aria turbinante, ma lei manteneva la rotta senza sforzo, mentre il suo daimon la guidava al punto d'atterraggio. La luce che aveva visto fino a quel momento veniva dai lampi, dagli squarci occasionali nelle nuvole là dove il sole riusciva a filtrare, dai fuochi degli angeli in fiamme, dai fasci dei riflettori ambarici; ma lì la luce era diversa. Veniva dalla materia della Montagna stessa, che palpitava al ritmo di un lento respiro con un fulgore madreperlaceo. Donna e daimon scesero dal velivolo e si guardarono attorno per capire quale direzione dovevano prendere. La signora Coulter aveva la sensazione che altri esseri si stessero muovendo velocemente sopra e sotto di lei, sfrecciando attraverso la sostanza stessa della Montagna con messaggi, ordini, informazioni. Non riusciva a vederli; la sola cosa che scorgeva era una serie di squarci confusi e frammisti di colonnati, scale, terrazze e facciate. Prima di riuscire a decidere quale direzione prendere, sentì delle voci e si ritrasse dietro una colonna. Le voci stavano salmodiando, e si avvicinavano, e poi vide un corteo di angeli che trasportavano una lettiga. Quando furono vicini al luogo in cui lei si teneva nascosta, gli angeli videro la navicella telecinetica e si fermarono. Il canto si scompose, e alcuni portatori si guardarono attorno dubbiosi e impauriti. La signora Coulter era vicina quanto bastava per scorgere l'essere nella portantina: un angelo, pensò, di età indescrivibile. Non era facile vederlo, perché la portantina era chiusa da un cristallo che scintillava, riflettendo la luce avvolgente della montagna, ma la donna ebbe l'impressione di una formidabile decrepitezza, di un volto nascosto dalle grinze, di mani tremanti, di una bocca biascicante e di occhi cisposi. La vecchissima creatura gesticolò scompostamente indicando la navicella, e schiamazzò e borbottò tra sé e sé, tirandosi incessantemente la barba, poi alzò la testa e lanciò un ululato di dolore tale che la signora Coulter dovette turarsi le orecchie. Ma evidentemente i portatori avevano un compito da assolvere, perché si radunarono e continuarono a procedere lungo la terrazza, ignorando le urla e i borbottii che provenivano dall'interno della portantina. Quando raggiunsero uno spiazzo, distesero le ali e a un comando del capogruppo si levarono in volo, sostenendo la portantina fra di loro, fino a scomparire alla vista della signora Coulter nei vapori turbinanti. Ma non c'era tempo di pensare a quello, adesso. La donna e lo scimmiotto dorato si spostarono velocemente, salendo ampi scaloni, attraversando ponti, sempre diretti verso l'alto. Più salivano, più percepivano quel senso di attività invisibile tutt'attorno a loro, fino al momento in cui svoltarono un angolo e si trovarono di fronte a un angelo armato di spada. «Chi siete? Cosa fate qui?» domandò. La signora Coulter lo guardò con curiosità. Ecco gli esseri che si erano innamorati di donne umane, delle figlie degli uomini, molto tempo prima. «No, no» disse lei con dolcezza, «non sprechiamo tempo, per favore. Mi porti subito dal Reggente. Sono attesa». Sconcertarli, pensava, prenderli alla sprovvista; e l'angelo non seppe cosa fare, e allora fece quello che aveva detto lei. La donna lo seguì per alcuni minuti attraverso quelle frastornanti prospettive di luce fino a un'anticamera. Non sapeva come vi fossero entrati, ma erano lì, e dopo una breve pausa qualcosa di fronte a lei si aprì come una porta. Le unghie aguzze del suo daimon le premevano la carne del braccio, e la donna si aggrappò alla sua pelliccia per darsi coraggio. Di fronte a loro c'era un essere fatto di luce. Aveva forma d'uomo, taglia d'uomo, pensò la signora Coulter, anche se era abbagliata e non riusciva a vederlo bene. Lo scimmiotto dorato nascose la faccia contro la sua spalla e lei si schermò gli occhi con un braccio. Metatron disse: «Dov'è? Dov'è tua figlia?» «Sono venuta a dirglielo, signor Reggente» rispose lei. «Se era in mano tua, dovevi portarla da me». «Lei no, ma il suo daimon sì». «Com'è possibile?» «Lo giuro, Metatron, il suo daimon è in mio potere. La prego, gran Reggente, si mascheri un poco... sono abbagliata...» Lui si tirò davanti un velo di nebbia. Adesso era come guardare il sole attraverso un vetro affumicato, e gli occhi della donna riuscivano a vederlo più distintamente, anche se fingeva di essere ancora abbagliata dal suo volto. Era proprio come un uomo di mezza età, alto, possente e imperioso. Era vestito? Aveva ali? Non avrebbe saputo dirlo, data la forza degli occhi di quell'essere. La donna non riusciva a guardare altro. «La prego, Metatron, mi ascolti. Ho appena lasciato Lord Asriel. Lui ha il daimon della ragazzina, e sa che la piccola verrà presto a cercarlo». «Cosa intende fare Lord Asriel della ragazzina?» «Tenerla lontana da lei fino alla maggior età. Lui non sa dove sono andata, e presto dovrò tornare indietro. Le sto dicendo la verità. Mi guardi bene, e mi dica cosa vede». Il principe degli angeli la guardò. Era l'esame più minuzioso che Marisa Coulter avesse mai subito. Si sentì strappare di dosso ogni minimo frammento di falsità e di protezione, e fu nuda, corpo e spirito e daimon insieme, sotto la ferocia dello sguardo di Metatron. E capì che la sua natura doveva rispondere per lei, ed era terrorizzata al pensiero che ciò che l'angelo vedeva in lei potesse essere inadeguato. Lyra aveva mentito a Iofur Raknison con la parola; sua madre stava mentendo con tutta se stessa. «Sì, vedo» disse Metatron. «Cosa vede?» «Corruzione e invidia e sete di potere. Crudeltà e freddezza. Una curiosità malevola e incontenibile. Pura, velenosa, tossica malignità. Da quando sei nata non hai mai dato prova di un briciolo di compassione o di simpatia o di gentilezza a meno che non pensassi di trarne un tornaconto. Hai seviziato e ucciso senza rimpianti o esitazioni; hai tradito e tramato e hai tratto vanto dalla tua slealtà. Sei un pozzo nero di sozzura morale». Quella voce che tranciava il giudizio scosse profondamente la signora Coulter. Sapeva di doverselo aspettare, e lo temeva; e tuttavia sperava anche in esso, e adesso che era stato pronunciato sentì un piccolo guizzo di trionfo. Gli si avvicinò. «Come vede, dunque» disse, «posso tradire facilmente. Posso guidarla là dove è tenuto il daimon di mia figlia, e lei può distruggere Lord Asriel, e la ragazzina finirà inconsapevolmente tra le sue mani». Sentì attorno a sé il vapore muoversi, e le si confusero i sensi: le parole di lui le entrarono nella carne come strali acuminati di ghiaccio. «Quand'ero un uomo» disse, «avevo moltissime mogli, ma nessuna era graziosa come te». «Quand'era un uomo?» «Quand'ero un uomo ero conosciuto come Enoch, figlio di Iared, figlio di Maalaleèl, figlio di Kenan, figlio di Enos, figlio di Set, figlio di Adamo. Sono vissuto sulla terra per sessantacinque anni, e poi l'Autorità mi ha chiamato nel suo Regno». «E aveva molte mogli». «Amavo la loro carne. E capivo quando i figli del cielo s'innamoravano delle figlie della terra, e presi le loro parti di fronte all'Autorità. Ma il suo cuore era contro di loro, inesorabilmente, e mi costrinse a decretare la loro fine». «E da migliaia d'anni non ha più avuto una moglie...» «Sono stato Reggente del Regno». «E non è giunta l'ora di avere una consorte?» Fu quello il momento in cui si sentì più esposta e vulnerabile. Ma confidava nella propria carne, e nella strana verità che aveva appreso sugli angeli, forse soprattutto quegli angeli che erano stati umani: sentivano la mancanza della carne, l'agognavano, e desideravano ardentemente il contatto con essa. E Metatron era adesso vicinissimo, quanto bastava per sentire il profumo dei capelli di lei e distinguere la grana della sua pelle; quanto bastava per toccarla con mani brucianti. Ci fu uno strano suono, come il borbottio e il crepitio che si percepisce un attimo prima di rendersi conto che ciò che stiamo sentendo è il rumore della nostra casa che brucia. «Dimmi cosa sta facendo Lord Asriel e dov'è» disse Metatron. «Posso accompagnarla subito da lui». Gli angeli che trasportavano la lettiga lasciarono la Montagna Annuvolata e volarono verso sud. L'ordine di Metatron era di portare l'Autorità in un posto sicuro lontano dal campo di battaglia, dal momento che intendeva tenere il vecchio in vita ancora per un po’; ma anziché dargli una scorta di molti reggimenti, che rischiava di attirare l'attenzione del nemico, aveva confidato nell'oscurità della tempesta, ritenendo che, date le circostanze, una piccola squadra fosse preferibile a un gruppo numeroso. E così sarebbe stato, se un certo demone delle falesie, intento a divorare un guerriero mezzo morto, non avesse notato proprio in quel momento il fascio di un riflettore che illuminava un lato della portantina di cristallo. Qualcosa si destò nella memoria del demone. Si bloccò, una mano sul fegato ancora caldo del moribondo e, mentre suo fratello lo spingeva da parte, gli tornò in mente una volpe artica e pettegola. Subito aprì le ali coriacee e si levò in aria, e un momento dopo il resto del branco lo seguiva. Xafania e i suoi angeli avevano cercato diligentemente per l'intera nottata e parte del mattino, e infine avevano trovato nel lato della Montagna a sud della fortezza una piccola fenditura che il giorno prima non esisteva. L'avevano esplorata e allargata, e adesso Lord Asriel stava scendendo in una sequela di caverne e gallerie che si stendevano per un bel tratto sotto la fortezza. Non era poi così buio come aveva pensato. C'era una debole fonte di chiarore; sembrava un fiume di miliardi di particelle che splendessero fiocamente. Scorrevano lungo la galleria come un torrente di luce. «Polvere» disse al suo daimon. Non l'aveva mai vista a occhio nudo, ma d'altronde non aveva nemmeno mai visto tanta Polvere tutta in una volta. Procedette fino al momento in cui, quasi d'un tratto, la galleria si aprì e lui si ritrovò sull'orlo di una vasta grotta: una volta immensa che poteva contenere una dozzina di cattedrali. Non c'era pavimento; i lati precipitavano vertiginosamente verso i bordi di un grande pozzo decine di metri più sotto, e più buio del buio, e in quel pozzo si riversava la continua cascata di Polvere che non smetteva di scorrere. I suoi miliardi di particelle erano come le stelle delle galassie nel cielo e ciascuna di esse era un piccolo frammento di pensiero cosciente. Era una luce malinconica. Lord Asriel continuò a scendere con il suo daimon verso l'abisso, e via via che procedeva cominciò a vedere cosa stava succedendo lungo il lato più lontano del precipizio, centinaia di metri più avanti, nell'oscurità. Dapprima gli era parso di scorgere un movimento, e più scendeva più esso si definiva: un corteo di figure pallide che avanzavano lungo quella ripa pericolosa, uomini, donne, bambini, esseri di ogni sorta a lui noti e altri sconosciuti. Attenti a non perdere l'equilibrio, tutti lo ignoravano, e Lord Asriel si sentì rizzare i capelli sulla nuca quando si rese conto che si trattava di spiriti. «Lyra dev'essere qui» disse sottovoce al leopardo delle nevi. «Procediamo con cautela» fu la risposta del daimon. Nel frattempo, Will e Lyra erano fradici, tremanti, in preda al dolore, e arrancavano alla cieca tra il fango, i sassi e piccole fenditure dove correvano ruscelli alimentati dalla pioggia e rossi di sangue. Lyra temeva che Lady Salmakia stesse morendo: da alcuni minuti non diceva parola e giaceva senza forze, abbandonata, nella sua mano. Mentre trovavano riparo in un letto di torrente dove l'acqua se non altro era bianca, e se ne colmavano le mani portandole alla bocca assetata, Will sentì che Tialys si riscuoteva e diceva: «Will... sento dei cavalli... Lord Asriel non ha cavalleria. Dev'essere il nemico. Attraversiamo il torrente e nascondiamoci... vedo degli arbusti da quella parte...» «Andiamo» disse Will a Lyra, e sguazzarono nell'acqua che raggelava le ossa raggiungendo la sponda opposta appena in tempo. I cavalieri che arrivarono sopra la scarpata e scesero rumorosamente a bere non sembravano appartenere alla cavalleria: sembravano fatti della stessa carne fitta di pelo dei loro cavalli, e non avevano né indumenti né bardature. Erano armati, però: tridenti, reti, scimitarre. Will e Lyra non si attardarono a guardare: arrancarono sul terreno scabro fino a una nicchia, con la sola preoccupazione di non farsi scorgere. Ma dovevano tenere la testa bassa, guardare dove mettevano i piedi per evitare di torcersi una caviglia o peggio; e i tuoni scoppiavano sopra di loro mentre correvano, e così non sentirono le strida e i ringhi dei demoni delle falesie fino al momento in cui se li trovarono davanti. Le creature circondavano qualcosa che era posato, lucente, sul fango: qualcosa appena più alto di loro, che giaceva su un lato, una grossa gabbia con pareti di cristallo. La stavano martellando di pugni e sassate, gridando e strillando. E, prima di potersi fermare e scappare altrove, Will e Lyra piombarono proprio nel bel mezzo del branco. Trentuno Fine dell'Autorità PERCHÉ NON C'è PIÙ AUTORITÀ, E ORA LEONE E LUPO SPARIRANNO. WILLIAM BLAKE La signora Coulter sussurrò all'ombra che aveva accanto: «Guardi come si nasconde, Metatron! Striscia nel buio come un topo...» Erano sull'alta cornice rocciosa della vasta grotta, osservavano Lord Asriel e il leopardo delle nevi che scendevano con cautela, molto sotto di loro. «Potrei colpirlo adesso» sussurrò l'ombra. «Certo che potrebbe» sussurrò lei di rimando, accostandoglisi, «ma io voglio vedere la sua faccia, caro Metatron; voglio che lui sappia che l'ho tradito. Su, seguiamolo e prendiamolo...» La pioggia di Polvere baluginava come una grande colonna di luce fioca mentre continuava a scendere inesauribile e fitta nel baratro. La signora Coulter non se ne curava perché l'ombra accanto a lei fremeva di desiderio, e lei doveva tenersela al fianco, il più possibile sotto il suo controllo. Procedettero, in silenzio, seguendo Lord Asriel. Più scendevano, più la donna si sentiva oppressa dalla stanchezza. «Cosa c'è? Cosa c'è?» bisbigliò l'ombra, percependo il suo turbamento e diffidando al tempo stesso di lei. «Pensavo» disse la donna con mielata malizia, «a quanto sono felice sapendo che mia figlia non raggiungerà mai l'età per amare ed essere amata. Quand'era bambina credevo di amarla, ma adesso...» «C'era rammarico» disse l'ombra, «nel tuo cuore c'era rammarico all'idea di non vederla crescere». «Oh, Metatron, si vede che è passato molto tempo da quand'era un uomo! Davvero non capisce di cosa mi stavo rammaricando? Non del suo invecchiare, ma del mio. Rimpiango amaramente di non averla conosciuta quand'io ero ragazzina; con quale ardore, allora, mi sarei consacrata a lei...» Si chinò verso l'ombra, come se non riuscisse a controllare gli impulsi del proprio corpo, e l'ombra fiutò avidamente, come se volesse colmarsene, il profumo della sua carne. Stavano procedendo faticosamente sopra i sassi frantumati e franosi, verso il fondo della scarpata. Più scendevano, più la luce della Polvere aureolava tutto di nebbia dorata. La signora Coulter continuava ad allungare la mano verso il punto in cui si sarebbe dovuta trovare quella di lui, se l'ombra fosse stata un compagno umano, e poi parve ricomporsi e sussurrò: «Stia dietro di me, Metatron... aspetti qui... Asriel è sospettoso... lasci che io lo blandisca un po’. Quando abbasserà la guardia, la chiamerò. Ma lei venga come un'ombra, in questa forma indistinguibile, così non la vedrà... in caso contrario, farebbe fuggire il daimon della ragazzina». Il Reggente era un essere il cui grande intelletto aveva avuto migliaia d'anni a disposizione per acuirsi e rafforzarsi, e il cui sapere spaziava su un milione di universi. Tuttavia in quel momento era accecato da due ossessioni di pari forza: distruggere Lyra e possedere sua madre. Annuì e non si mosse, mentre la donna e lo scimmiotto avanzavano cercando di fare meno rumore possibile. Lord Asriel stava aspettando dietro un masso di granito invisibile al Reggente. Il leopardo delle nevi li sentì arrivare, e Lord Asriel si alzò in piedi non appena la signora Coulter svoltò dietro il masso. Tutto, ogni superficie, ogni centimetro cubo d'aria era permeato dalla pioggia di Polvere, che dava una soave chiarità a ogni minimo dettaglio, e alla luce della Polvere Lord Asriel vide che la faccia di lei era bagnata di pianto; che la donna stava digrignando i denti per non scoppiare in singhiozzi. La prese tra le braccia, e lo scimmiotto dorato cinse il collo del leopardo delle nevi e seppellì nella sua pelliccia il muso nero. «Lyra è al sicuro? Ha trovato il suo daimon?» sussurrò la donna. «Lo spirito del padre del ragazzo li sta proteggendo entrambi». «È bella la Polvere... Non lo sapevo». «Cosa gli hai detto?» «Ho mentito e mentito, Asriel... Non aspettiamo troppo, non lo sopporto... Non vivremo, vero? Noi non sopravvivremo come gli spiriti...» «No, se cadiamo nell'abisso. Siamo qui per dare a Lyra il tempo di trovare il suo daimon, e poi il tempo di vivere e di crescere. Se annienteremo Metatron, Marisa, lei avrà quel tempo, e se noi periremo con lui poco importa». «E Lyra sarà salva?» «Sì, sì» disse lui con dolcezza. Poi la baciò. Lei si sentì morbida e leggera, nelle sue braccia, proprio come quando, tredici anni prima, era stata concepita Lyra. Stava singhiozzando senza rumore. Quando riuscì a parlare, sussurrò: «Gli ho detto che ti avrei tradito e avrei tradito Lyra, e lui mi ha creduta perché sono corrotta e pregna di malvagità; ha guardato così a fondo in me che non può non aver visto la verità. Ma io so mentire benissimo. Ho mentito con ogni fibra del corpo, con tutta me stessa... Volevo che non scovasse nemmeno un briciolo di bene in me, e così è stato. Non ce n'è. Però amo Lyra. Da dove venga questo amore non lo so; mi è piombato addosso come un ladro nella notte, e adesso l'amo a tal punto che il mio cuore brucia. La sola cosa che potevo sperare era che i miei crimini fossero così mostruosi da rendere il mio amore non più grosso di un seme di senape nella loro ombra, e avrei voluto averne commessi di più gravi, in modo da poterlo nascondere ancor meglio... Ma il seme di senape ha messo radici e sta crescendo, e il piccolo germoglio verde mi sta squarciando il cuore, e avevo così paura che lui lo vedesse...» Dovette fermarsi per riprendersi. Lui le accarezzò i capelli splendenti, tutti soffusi di Polvere dorata, e aspettò. «Può spazientirsi da un momento all'altro» bisbigliò la donna. «Gli ho detto di non farsi scorgere. Ma in fondo è soltanto un angelo, anche se è stato uomo. Possiamo lottare con lui e portarlo sull'orlo del baratro, e inabissarci con lui...» L'uomo la baciò e disse: «Sì. Lyra sarà salva, e il Regno sarà impotente contro di lei. Chiamalo adesso, Marisa, amor mio». Lei tirò il fiato e lo lasciò andare in un lungo sospiro tremulo. Poi si lisciò la gonna sui fianchi e si spinse i capelli dietro le orecchie. «Metatron» chiamò sottovoce. «Ora». La forma velata d'ombra di Metatron uscì dall'aria dorata e capì subito cosa stava accadendo: i due daimon, accoccolati e guardinghi, la donna aureolata di Polvere, e Lord Asriel... Lord Asriel gli saltò subito addosso, prendendolo per la vita, e cercò di buttarlo a terra. Ma le braccia dell'angelo erano libere, e coi pugni, coi palmi, coi gomiti, con le nocche, con gli avambracci tempestò la testa e il corpo di Lord Asriel: colpi martellanti che gli toglievano il fiato e gli si ripercuotevano nelle costole; che gli rintronavano la testa e gli ottundevano i sensi. Con le braccia, però, Lord Asriel cingeva le ali dell'angelo, schiacciandogliele sui fianchi. E, un momento dopo, la signora Coulter era balzata tra quelle ali prigioniere e aveva afferrato Metatron per i capelli. La forza dell'angelo era enorme: era come tenere un cavallo imbizzarrito per la criniera. Mentre Metatron scuoteva furiosamente la testa, lei veniva sbattuta da una parte e dall'altra, ed ebbe modo di sentire quanta forza vi fosse in quelle grandi ali ripiegate che si tendevano e palpitavano contro le mani dell'uomo che le imprigionavano saldamente. Anche i daimon si erano lanciati sull'angelo. Stelmaria gli aveva piantato le zanne in una gamba, e lo scimmiotto dorato si era aggrappato a un bordo dell'ala più vicina e ne tirava le penne cercando di strapparle, col solo risultato di far infuriare ancor più Metatron. Con un forte scatto improvviso l'angelo si buttò di lato, liberando un'ala e schiacciando la signora Coulter contro un masso. La donna rimase stordita per un secondo e allentò la stretta. Subito l'angelo si raddrizzò, battendo la sola ala libera per scrollarsi di dosso lo scimmiotto dorato, ma le braccia di Lord Asriel erano ancora strette attorno a lui, e addirittura le sue mani avevano una presa migliore adesso che avevano meno penne da stringere. Lord Asriel si sforzò di togliere il respiro a Metatron, serrandogli le costole e cercando di ignorare le tremende mazzate che gli piombavano sul cranio e sul collo. Ma quei colpi stavano cominciando a far effetto. E, mentre Lord Asriel cercava di mantenersi in equilibrio sui sassi spezzati, qualcosa si frantumò sul retro della sua testa. Quando si era spostato di lato, Metatron aveva raccolto un grosso sasso, e adesso colpiva il cranio di Lord Asriel con una violenza inaudita. L'uomo sentì che le ossa della testa sfregavano l'una con l'altra e capì che un'altra botta come quella avrebbe decretato la sua fine. Stordito dal dolore – dolore reso più acuto dalla pressione della sua testa contro il fianco dell'angelo –, non mollava la presa, le dita della mano destra che gli stritolavano le falangi della sinistra, e lottava per mantenere l'equilibrio sui sassi spezzati. E, mentre Metatron alzava il sasso insanguinato, una figura dalla pelliccia dorata balzò come una fiamma che raggiunga la cima di un albero, e lo scimmiotto affondò i denti nella mano dell'angelo. Il sasso cadde e rotolò verso il bordo del baratro, e Metatron sbatté il braccio a destra e a sinistra tentando di liberarsi del daimon, ma lo scimmiotto dorato si aggrappava con i denti, le unghie, la coda, e poi la signora Coulter agguantò la grande ala bianca battente e ne frenò l'impeto. Metatron era intralciato nei movimenti, ma non era ancora nemmeno ferito. E non era vicino all'orlo dell'abisso. Ormai Lord Asriel stava perdendo le forze. Cercava di mantenere il contatto con la sua coscienza intorpidita, ma ogni movimento lo intontiva sempre più. Sentiva che gli orli delle ossa gli stridevano dentro il cranio, ne udiva anche il suono. Aveva i sensi in subbuglio: ormai sapeva soltanto di dover stringere forte e tirare verso il basso. Poi la signora Coulter si trovò sotto la mano la faccia dell'angelo e gli piantò le dita negli occhi, a fondo. Metatron urlò. L'eco rispose dalle pareti lontane della grotta, e la sua voce rimbalzò di strapiombo in strapiombo, ritornando smorzata e facendo arrestare l'interminabile processione degli spiriti lontani. Stelmaria, il daimon-leopardo delle nevi, con la coscienza che le veniva meno assieme a quella di Lord Asriel, fece un ultimo sforzo e saltò alla gola dell'angelo. Metatron cadde in ginocchio. La signora Coulter, cadendo con lui, vide gli occhi pieni di sangue di Lord Asriel che la fissavano. Allora si arrampicò, una mano dopo l'altra, spostando di lato l'ala battente e, afferrati i capelli dell'angelo, gli tirò indietro la testa per offrirne la gola scoperta alle zanne del leopardo delle nevi. E adesso Lord Asriel lo trascinava, lo trascinava verso il basso, inciampando fra i sassi ruzzolanti, e lo scimmiotto dorato saltellava giù con loro, azzannando, graffiando e squarciando, e c'erano quasi, all'orlo dell'abisso; ma Metatron cominciò a tirarsi su e con un ultimo sforzo aprì le ali... grande tendaggio bianco che sbatteva, sbatteva, continuamente, e la signora Coulter era caduta mollando la presa, Metatron era in piedi, e le ali sfarfallavano sempre più forte e lui si alzava... stava lasciando il suolo, con Lord Asriel ancora aggrappato a lui ma sempre più debole. Le dita dello scimmiotto dorato ghermivano i capelli dell'angelo, non lo avrebbero mai mollato... Ma erano sopra l'orlo dell'abisso. Stavano salendo. E se fossero volati più in alto Lord Asriel sarebbe caduto; Metatron sarebbe fuggito. «Marisa! Marisa!» Il grido era uscito dalle labbra di Lord Asriel, e la madre di Lyra, con il leopardo delle nevi accanto, con un rombo nelle orecchie, si alzò, puntò i piedi e saltò con tutta la sua forza d'animo addosso all'angelo, al suo daimon e all'amante agonizzante, e affastellò quelle ali battenti e trascinò tutti giù nell'abisso. I demoni delle falesie sentirono l'esclamazione di spavento di Lyra e le loro teste piatte si voltarono tutte insieme di scatto. Will si buttò in avanti caricando con il coltello in pugno il più vicino di loro. Sentì un leggero calcio sulla spalla, mentre Tialys saltava giù per atterrare sulla guancia del più grosso, lo afferrava per i capelli e gli ficcava gli speroni sotto le fauci abbattendolo. La creatura urlò e guaì mentre cadeva nel fango, e quella più vicina a Will si guardò inebetita il moncherino del braccio, e poi si guardò inorridita la caviglia, là dove la sua mano mozza era rimasta attaccata mentre lei cadeva. Un istante dopo, il coltello le entrava nel petto: Will sentì il manico saltellare due o tre volte al ritmo del battito cardiaco della creatura morente ed estrasse la lama prima che il demone delle falesie potesse torcerla cadendo. Sentì gli altri gridare e strillare di rabbia mentre si davano alla fuga, e si rese conto che Lyra era illesa accanto a lui, ma si tuffò subito nel fango con una sola cosa in mente. «Tialys! Tialys!» urlò e, evitando le mascelle azzannanti, spostò di lato la testa del demone delle falesie più grosso. Tialys era morto, gli speroni ficcati a fondo nel collo della creatura. Questa continuava a scalciare e mordere a vuoto, e Will le tagliò la testa facendola rotolare lontano prima di liberare il gallivespiano morto da quel collo coriaceo. «Will» disse Lyra dietro di lui, «Will, guarda qua...» Stava scrutando dentro la portantina di cristallo. Non si era rotta, anche se il cristallo era macchiato e imbrattato di fango e del sangue di ciò che i demoni delle falesie stavano mangiando prima di scovarla. Giaceva pericolosamente inclinata tra i sassi, e dentro... «Oh, Will, è ancora vivo! Ma... poverino...» Will vide le mani della ragazzina schiacciarsi contro il vetro, cercando di raggiungere l'angelo e di rincuorarlo, perché era tanto vecchio, e tanto spaventato, e piangeva come un bambino acquattandosi nel cantuccio più lontano. «Dev'essere vecchissimo... Non ho mai visto nessuno soffrire così... oh, Will, non possiamo liberarlo?» Will tagliò il cristallo con un colpo solo e infilò dentro le mani per aiutare l'angelo a uscire. Demente e impotente, l'essere vecchissimo non faceva altro che borbottare e mugolare di paura, di dolore e di tristezza, ritraendosi di fronte a quella che gli sembrava un'altra minaccia. «È tutto a posto» disse Will, «possiamo aiutarla a nascondersi, se non altro. Su, non le faremo del male...» La mano tremante prese la sua e la strinse debolmente. Il vecchio emetteva un continuo borbottio incomprensibile e digrignava i denti, e con la mano libera si tirava la barba in un gesto meccanico; ma quando Lyra gli si accostò per aiutarlo, lui cercò di sorriderle, e di fare un inchino, e i suoi antichi occhi sprofondati tra le rughe ammiccarono con stupore innocente. I ragazzini aiutarono il Vegliardo a uscire da quella cella di cristallo; non fu difficile, perché era leggero come carta, e li avrebbe seguiti ovunque, non avendo una volontà propria e reagendo alla semplice gentilezza come un fiore al sole. Ma all'aria aperta non c'era niente che potesse impedire al vento di nuocergli, e con loro sgomento la sua forma cominciò a disgregarsi e dissolversi. In pochi istanti era svanito completamente, e il loro ultimo ricordo fu l'espressione di quegli occhi che ammiccavano accompagnata da un sospiro di profondo e stanco sollievo. Poi non ci fu più: mistero che si dissolve in mistero. Era successo tutto in meno di un minuto, e Will tornò subito a curarsi del Cavaliere caduto. Raccolse il corpicino cullandolo tra le mani, e di lì a poco ebbe gli occhi pieni di lacrime. Ma Lyra stava dicendo qualcosa in tono concitato. «Will... dobbiamo andare... dobbiamo... Salmakia sente arrivare i cavalli...» Un falco, indaco sull'indaco del cielo, calò in picchiata, e Lyra lanciò un grido e chinò la testa; ma Salmakia urlò con tutta la sua forza: «No, Lyra! No! Alzati e tendi il polso!» Allora Lyra s'immobilizzò, reggendosi una mano con l'altra, e il falco azzurro roteò, si voltò e scese di nuovo in picchiata per andarle a stringere le nocche con gli artigli acuminati. Sul dorso del falco sedeva una donna dai capelli grigi: i suoi occhi chiari guardarono dapprima Lyra, poi Salmakia che le stava appesa al colletto. «Madame...» disse sottovoce Salmakia, «abbiamo fatto...» «Avete fatto tutto quello che c'era da fare. Ora siamo qui» disse Madame Oxentiel, e strattonò le redini. Subito il falco gridò tre volte, con tanta forza da rintronare Lyra. A mo’ di risposta, si fiondarono dal cielo prima una, poi due e tre e più, poi centinaia di splendenti libellule cavalcate da guerrieri, e tutti sfrecciavano così veloci da far temere che dovessero scontrarsi da un momento all'altro; ma i riflessi sensoriali degli insetti e l'abilità dei loro cavalieri erano tali che, invece, parevano tutti intenti a tessere un arazzo di rapidi e silenziosi tocchi colorati sopra e attorno ai ragazzini. «Lyra e Will» disse la signora sul falco, «adesso seguiteci, e vi porteremo dai vostri daimon». Mentre il falco spiegava le ali sollevandosi da una mano, Lyra sentì il piccolo peso di Salmakia cadere nell'altra; e subito capì che soltanto l'energia mentale l'aveva tenuta in vita tanto a lungo. Accostò al petto il palmo della mano e corse con Will sotto lo stormo di libellule, inciampando e cadendo più di una volta, ma senza smettere si stringere al cuore Salmakia nemmeno per un momento. «A sinistra! A sinistra!» urlò la voce dal falco azzurro, e nelle tenebre squarciate dai lampi i ragazzini presero quella direzione; e alla loro destra Will vide un gruppo di uomini con armature grigie e leggere, con elmo, maschera e daimon-lupi grigi che procedevano a passo felpato accanto a loro. Un gruppo di libellule si diresse subito verso quelli, e gli uomini barcollarono: i fucili erano inutili, e i gallivespiani furono tra di loro in un attimo; ogni guerriero balzava dal dorso del suo insetto e trovava una mano, un braccio, un collo scoperto, e vi piantava gli speroni prima di rimontare in groppa alla libellula che aveva già fatto dietrofront tornandogli accanto. Erano così veloci che era quasi impossibile seguirli con gli occhi. I soldati volgevano le spalle e fuggivano disordinatamente in preda al panico. Ma poi giunse un rumore di zoccoli come un tuono improvviso dietro di loro, e i ragazzini si voltarono sgomenti: i cavalieri di poco prima si stavano avventando su di loro al galoppo, e uno o due avevano già in mano delle reti e se le facevano volteggiare sopra la testa intrappolando le libellule, o le usavano come fruste per troncare a metà gli insetti. «Per di qua!» urlò la voce della signora, che poi aggiunse: «Buttatevi giù... tenetevi bassi!» Loro obbedirono e sentirono la terra tremare. Era lo zoccolio dei cavalli? Lyra alzò la testa scostandosi dagli occhi i capelli bagnati e vide qualcosa di ben diverso dai cavalli. «Iorek!» urlò, la gioia che le colmava il cuore. «Oh, Iorek!» Will la tirò subito giù, perché non stava arrivando soltanto Iorek Byrnison, ma un intero reggimento di orsi. Lyra chinò la testa giusto in tempo, e poi Iorek balzò sopra di loro, ruggendo ai suoi orsi di andare a destra, a sinistra, di circondare e annientare il nemico. Con leggerezza, come se l'armatura non pesasse più della sua pelliccia, il re orso si voltò a guardare Will e Lyra che si stavano rialzando a fatica. «Iorek... alle tue spalle... hanno le reti!» urlò Will nel momento in cui i cavalieri gli erano quasi addosso. Prima che l'orso potesse muoversi, le reti sibilarono in aria e all'istante Iorek venne avvolto da una ragnatela di fili d'acciaio. L'orso ruggì, si drizzò sulle zampe squarciando i cavalieri con gli enormi unghioni. Ma la rete era robusta, e per quanto i cavalli s'impennassero e arretrassero spaventati Iorek non riusciva a liberarsi dalle maglie. «Iorek!» esclamò Will. «Sta’ fermo! Non muoverti!» Balzò in avanti tra le pozzanghere e sopra i cespugli mentre i cavalieri cercavano di riprendere il controllo dei cavalli, e raggiunse Iorek proprio nel momento in cui un secondo cavaliere arrivava e un'altra rete sibilava in aria. Ma Will non perse la testa: anziché tagliare furiosamente e far ingarbugliare ancora di più Iorek, seguì il volo della rete e in un istante la lacerò. La seconda rete cadde a terra inutilizzata, e poi Will balzò su Iorek, tastando con la mano sinistra, tagliando con la destra. Il grande orso stava immobile mentre il ragazzino scattava di qua e di là sopra il suo enorme corpo, fendendo, sbrogliando, aprendogli una via di scampo. «Ora via!» urlò Will saltando giù, e sembrò che Iorek esplodesse in pieno petto al cavallo più vicino. Il cavaliere aveva alzato la scimitarra per calarla sul collo dell'orso, ma Iorek Byrnison, nell'armatura, pesava quasi due tonnellate, e nulla da quella distanza poteva resistergli. Cavallo e cavaliere finirono a terra spiaccicati. Iorek riprese l'equilibrio, si guardò intorno e ruggì ai ragazzini: «Sulla mia groppa! Ora!» Lyra saltò su e Will la seguì. Stringendo fra le gambe il ferro freddo, i bambini sentirono tutta la potenza muscolare dell'orso, quando cominciò a muoversi. Alle loro spalle gli altri orsi erano impegnati con gli strani cavalieri, aiutati dai gallivespiani che con le loro punture facevano imbizzarrire i cavalli. La signora sul falco azzurro arrivò a volo radente ed esclamò: «Dritti davanti a voi! Tra gli alberi della valle!» Iorek raggiunse la cima di un rialzo di terra e si fermò. Davanti a loro il terreno sconvolto scendeva verso un boschetto lontano tre o quattrocento metri. Al di là di quello, ancora invisibile, una batteria di cannoni sparava proiettili che sibilavano alti nell'aria, e anche bengala che esplodevano proprio sotto le nuvole e scendevano ondeggiando verso gli alberi, illuminandoli di una fredda luce grigia e facendone un buon bersaglio per i cannoni. A combattere per il controllo del terreno c'erano circa una ventina di Spettri tenuti a bada da una sparuta banda di spiriti. Non appena scorsero la macchia d'alberi, Lyra e Will capirono che i loro daimon erano lì, e che se non li avessero raggiunti al più presto sarebbero morti. Altri Spettri sopraggiungevano ogni minuto, invadendo la cresta da destra. Will e Lyra, adesso, li vedevano distintamente. Un'esplosione proprio sopra la cresta fece tremare il suolo spedendo in aria sassi e zolle di terra. Lyra urlò e Will dovette stringersi il petto con le braccia. «Tenetevi» brontolò Iorek, lanciandosi alla carica. Un razzo esplose alto su di loro, seguito da un altro e da un terzo che scesero lentamente con un riverbero di magnesio. Esplose un'altra granata, stavolta più vicina, e i ragazzini sentirono l'aria tremare, e dopo un secondo o due le punture della terra e dei sassi sulla faccia. Iorek non si scompose, ma per loro diventava sempre più difficile reggersi: non potevano affondare le dita nella pelliccia... dovevano stringere l'armatura tra le ginocchia, e la groppa dell'orso era così larga che entrambi continuavano a scivolare. «Guarda!» urlò Lyra indicando qualcosa mentre un'altra granata esplodeva a poca distanza. Una dozzina di streghe si stavano dirigendo verso i razzi trascinando rami folti e fogliuti, e agitandoli disperdevano quei fulgori nel cielo. Il boschetto tornò subito buio, celato alla vista dei cannonieri. E adesso era soltanto a pochi metri di distanza. Will e Lyra sentivano vicini i loro Sé perduti... un'eccitazione, una folle speranza raffreddata dalla paura: gli Spettri, infatti, erano fitti tra gli alberi, e loro dovevano buttarsi proprio lì in mezzo, e al solo vederli si sentivano salire la nausea in gola. «Hanno paura del coltello» disse una voce accanto a loro, e il re orso si bloccò così all'improvviso che Will e Lyra ruzzolarono giù dalla sua schiena. «Lee!» esclamò Iorek, «Lee, amico mio, non ho mai visto una cosa simile. Tu sei morto... con chi sto parlando?» «Iorek, vecchio mio, ne avrei da raccontare! Ora prenderemo noi il controllo della situazione... gli Spettri non hanno paura degli orsi. Lyra, Will... venite da questa parte, e tenete alto il coltello...» Il falco azzurro volò ancora una volta sul pugno di Lyra, e la signora dai capelli grigi disse: «Non c'è un secondo da perdere... andate a prendere i vostri daimon e scappate! Ci sono altri pericoli in arrivo». «Grazie, signora! Grazie tante!» disse Lyra, mentre il falco riprendeva il volo. Will vedeva accanto a sé lo spirito indistinto di Lee Scoresby che li spingeva verso il bosco, ma loro dovevano salutare Iorek Byrnison. «Iorek, mio caro, non abbiamo parole...» «Grazie, Re Iorek» disse Will. «Non perdiamo tempo. Andate. Andate!» Li allontanò spingendoli con la testa corazzata. Will si precipitò dietro lo spirito di Lee Scoresby nel sottobosco, dando fendenti a dritta e a manca con il coltello. Lì la luce era smorzata e fioca, e le ombre erano fitte, mescolate, confuse. «Stammi vicino» disse a Lyra, e subito dopo lanciò un gemito perché un rovo gli aveva sfregiato la guancia. Tutt'attorno a loro c'era movimento, rumore e agitazione. Le ombre si muovevano avanti e indietro come rami nel vento. Dovevano essere spiriti; tutti e due sentivano quella punta di freddo che ben conoscevano, e poi udirono voci all'intorno. «Per di qua!» «Da questa parte!» «Venite... li stiamo tenendo a bada!» «Ormai siete vicini!» E poi giunse il grido di una voce che Lyra conosceva e amava più di ogni altra: «Oh, vieni presto! Presto, Lyra!» «Pan, caro... sono qui...» Si lanciò nell'oscurità, singhiozzando e tremando, e Will spezzava rami ed edera e tagliava rovi e ortiche, mentre tutt'attorno a loro le voci degli spiriti si levavano in clamori d'incoraggiamento e di avvertimento. Ma anche gli Spettri avevano trovato quel che cercavano, e si accalcavano in mezzo all'intrico di cespugli pungenti, di erica, di radici e di rami senza incontrare più resistenza del fumo. Una dozzina, una ventina di pallidi maligni si riversavano verso il centro del boschetto dove lo spirito di John Parry stava schierando i suoi compagni per respingerli. Will e Lyra erano entrambi tremanti e infiacchiti dalla paura, dallo sfinimento, dalla nausea e dal dolore, ma arrendersi era impensabile. Lyra strappava i rovi con le mani nude. Will sferzava l'aria in ogni dove con il coltello, mentre attorno a loro la lotta fra creature d'ombra si faceva sempre più dura. «Lì!» urlò Lee. «Li vedete? Accanto a quel masso...» Un gatto selvatico, due gatti selvatici che soffiavano, sibilavano e graffiavano. Erano entrambi daimon, e Will sapeva che, avendone il tempo, sarebbe stato in grado di dire quale dei due era Pantalaimon, ma il tempo non c'era, perché uno Spettro, tremendo, era uscito dalla macchia d'ombra più vicina e volava verso di loro. Will saltò l'ultimo ostacolo, un tronco caduto, e affondò il coltello nell'inconsistente tremolio aereo. Sentì che il braccio gli s'intorpidiva, ma digrignò i denti e strinse le dita sul manico, e la pallida forma parve evaporare e svanire di nuovo nel buio. C'erano quasi; e i daimon erano folli di paura, perché altri Spettri e altri ancora si affollavano tra gli alberi, e soltanto i prodi spiriti li stavano tenendo a bada. «Puoi tagliare?» domandò lo spirito di John Parry. Will alzò il coltello e dovette fermarsi in preda a un moto di nausea che lo sommerse dalla testa ai piedi. Non aveva più niente nello stomaco, e gli spasmi gli causavano atroci dolori. Accanto a lui, Lyra era nelle stesse condizioni. Lo spirito di Lee, capendone il motivo, balzò verso i daimon e lottò con la pallida cosa che, alle loro spalle, stava superando il masso. «Will... per favore...» disse Lyra con un rantolo. Il coltello entrò, scivolò a destra, in basso, a sinistra. Lo spirito di Lee Scoresby guardò dalla finestra e vide una vasta prateria silente sotto una luna radiosa, così simile al suo paese natale che si sentì pervadere dalla beatitudine. Will attraversò la radura e afferrò il daimon più vicino, mentre Lyra ghermiva l'altro. E pur se in preda alla paura e all'ansia, anche nel momento di massimo pericolo, entrambi sentirono la stessa fitta di eccitazione, perché Lyra aveva in mano il daimon di Will, il gatto selvatico senza nome, e Will stava portando Pantalaimon. Distolsero gli occhi l'uno dall'altro. «Arrivederci, signor Scoresby!» urlò Lyra, cercandolo all'intorno. «Vorrei... oh, grazie, grazie... arrivederci!» «Arrivederci, cara bambina... arrivederci, Will... statemi bene!» Lyra si affrettò a varcare la finestra, ma Will rimase immobile a guardare negli occhi lo spirito di suo padre, splendente fra le ombre. Prima di lasciarlo, doveva dirgli una cosa. Will si rivolse allo spirito di suo padre: «Hai detto che ero un guerriero. Mi hai detto che quella era la mia natura, e che non potevo farci niente. Ti sei sbagliato, papà. Ho combattuto perché dovevo. Non posso scegliere la mia natura, ma posso decidere cosa fare. E io sceglierò, perché adesso sono libero». Il sorriso di suo padre era colmo di orgoglio e di tenerezza. «Ben detto, ragazzo mio. Proprio ben detto» disse. Will non riusciva più a vederlo. Si voltò e varcò la finestra al seguito di Lyra. E, adesso che avevano raggiunto il loro scopo, adesso che i ragazzini avevano ritrovato i loro daimon ed erano fuggiti, i guerrieri morti lasciarono che i loro atomi si sciogliessero e disperdessero, alla fine. Fuori del boschetto, lontano da quegli Spettri terrificanti, lontano dalla valle, oltre la figura possente dell'orso corazzato, suo vecchio amico, il piccolo frammento di coscienza che era stato l'aeronauta Lee Scoresby si levò in aria, proprio come aveva fatto tante volte la sua grossa mongolfiera. Insensibile ai razzi e alle granate che scoppiavano, sordo alle esplosioni, alle urla e alle grida di rabbia, di avvertimento e di dolore, consapevole soltanto del suo ascendere, l'ultimo rimasuglio di Lee Scoresby passò attraverso le nuvole grevi e uscì sotto le stelle splendenti, dove gli atomi del suo daimon, la sua amata Hester, lo stavano aspettando. Trentadue Mattino VIENE IL MATTINO, LA NOTTE SMUORE. LE SENTINELLE LASCIANO I POSTI DI GUARDIA... WILLIAM BLAKE La vasta prateria dorata che lo spirito di Lee Scoresby aveva appena intravisto dalla finestra si stendeva silente sotto il primo sole del mattino. Dorata ma anche gialla, bruna, verde e di tutte le sfumature esistenti fra questi colori; e nera, in certi punti, su tratti e strisce di tono acceso; e argentea, anche, là dove il sole toccava le punte di un particolare tipo d'erba appena in fiore; e azzurra, dove un vasto lago lontano e uno stagno più vicino riflettevano l'immenso azzurro del cielo. E tranquilla, ma non silenziosa, perché una brezza leggera faceva frusciare i miliardi di piccoli steli, e miliardi di insetti e altre minuscole creature stridevano e ronzavano e frinivano nell'erba, e un uccello troppo alto nell'azzurro per esser visto modulava una cascata di trilli ora vicina ora lontana, e mai simile a se stessa. In quell'ampio paesaggio le sole cose vive che fossero silenziose e immobili erano il ragazzino e la ragazzina addormentati, schiena contro schiena, all'ombra di un affioramento roccioso sulla cima di un piccolo promontorio. Erano così immobili e pallidi da sembrare morti. La fame aveva tirato loro la pelle del volto, il dolore aveva lasciato rughe attorno ai loro occhi, ed erano entrambi coperti di polvere e fango e di non poco sangue. E, dalla loro assoluta immobilità, si sarebbe detto che fossero all'ultimo stadio dello sfinimento. Lyra fu la prima a svegliarsi. Salendo nel cielo, il sole superò la roccia sopra di loro e le sfiorò i capelli, e la ragazzina cominciò a muoversi, e quando la luce raggiunse le sue ciglia Lyra si sentì strappare alle profondità del sonno come un pesce, lento, pesante e tenace. Ma c'era poco da discutere con il sole, e adesso lei mosse la testa e si mise un braccio sopra gli occhi mormorando: «Pan... Pan...» Sotto l'ombra del braccio, aprì gli occhi e si svegliò del tutto. Per un po’ non si mosse: i suoi arti erano doloranti, e ogni parte del suo corpo era indolenzita dalla stanchezza; ma era sveglia, e sentì la brezza leggera e il calore del sole, e udì il frinire degli insetti e la cascata di trilli dell'uccello alto nel cielo. Era tutto bello. Aveva dimenticato quanto fosse bello il mondo. Si girò sul fianco e vide Will, ancora profondamente addormentato. La sua mano aveva perso molto sangue; aveva la camicia lacera e sudicia, i capelli induriti dalla polvere e dal sudore. Lo guardò a lungo, guardò la gola che gli pulsava, il petto che si alzava e abbassava lentamente, l'ombra delicata delle sue ciglia quando infine il sole le raggiunse. Will mormorò qualcosa e si mosse. Non volendo farsi scoprire a guardarlo, Lyra distolse gli occhi e li fissò sulla piccola tomba che avevano scavato la sera prima, larga non più di due spanne, dove giacevano i corpi del Cavalier Tialys e di Lady Salmakia. Vicino c'era una pietra piatta, e lei si avvicinò e l'alzò da terra facendo leva con la mano, poi la piazzò ritta sulla testa della tomba, si sedette e si schermò gli occhi per guardare la pianura. Si stendeva a perdita d'occhio. Non un punto di essa era completamente piatto; piccoli avvallamenti e piccole creste e gole ne variavano la superficie ovunque lei guardasse, e qui e là vedeva gruppi di alberi così alti da sembrare costruiti, anziché cresciuti: i loro tronchi dritti e la volta verde parevano sfidare lo spazio, essendo chiaramente visibili a quelli che dovevano essere molti chilometri di distanza. Più vicino, però – ai piedi del promontorio, a un centinaio di metri – c'era un piccolo stagno alimentato da una sorgente che sgorgava dalla roccia, e solo in quel momento Lyra si rese conto di quanta sete avesse. Si alzò sulle gambe malferme e andò lentamente verso l'acqua. La sorgente scaturiva gorgogliando dai sassi muscosi, e Lyra vi immerse ripetutamente le mani, lavando il fango e la sporcizia prima di portarsi l'acqua alla bocca. Era così fredda da far male ai denti e lei la sorseggiò deliziata. La pozza era bordata di canne e una rana gracidava. Lì l'acqua era bassa e più calda di quella sorgiva, come Lyra scoprì quando si tolse le scarpe e vi s'immerse. Vi rimase a lungo, con il sole sulla testa e sulle spalle, gustandosi il fango freddo sotto i piedi e il fresco getto della sorgente attorno ai polpacci. Si chinò per immergere la faccia sott'acqua e bagnarsi i capelli, lasciandoli fluttuare e poi gettandoli all'indietro, passandoci le dita in mezzo per liberarli della polvere e della sporcizia. Quando si sentì un po’ più pulita e si fu dissetata a sufficienza, guardò verso il pendio e vide che Will era sveglio. Si era seduto e si abbracciava le ginocchia, guardando la pianura come aveva fatto lei poco prima e meravigliandosi per la sua vastità. E per la luce, per il calore e per la pace tutt'attorno. Lyra risalì lentamente per raggiungerlo e lo trovò intento a incidere i nomi dei gallivespiani sulla piccola lapide e a fissarla più saldamente al suolo. «Sono...» disse Will, e Lyra capì che si riferiva ai daimon. «Non lo so. Non ho visto Pan. Ho la sensazione che non sia lontano, ma non so. Ricordi cos'è successo?» Will si sfregò gli occhi e fece un tale sbadiglio che Lyra sentì il leggero scricchiolio delle sue mascelle. Poi Will sbatté le palpebre e scosse la testa. «Non molto» rispose. «Io ho preso Pantalaimon e tu hai preso... l'altro, e abbiamo attraversato e c'era il chiar di luna dappertutto, e io l'ho messo giù per chiudere la finestra». «E il tuo... l'altro daimon mi è saltato giù dalle braccia» disse lei. «Io stavo cercando di vedere il signor Scoresby dalla finestra, e Iorek, e di vedere dov'era andato Pan, e quando mi sono guardata attorno non c'erano più». «Però non è come quando eravamo nel mondo della morte. Come quando eravamo davvero separati». «No» convenne Lyra. «Sono sicuramente vicini. Ricordo quando Pan e io eravamo più giovani e cercavamo di giocare a nascondino... solo che non funzionava, perché io ero troppo vistosa per nascondermi e sapevo sempre con precisione dov'era lui, anche se aveva preso la forma di una falena o roba del genere. Però è strano» continuò, passandosi involontariamente la mano sulla testa come se cercasse di scacciare qualche incantesimo, «lui non è qui, ma io non mi sento divisa, mi sento integra, so che c'è». «Penso che siano insieme» disse Will. «Sì. Dev'essere così». Poi il ragazzino si alzò di scatto. «Guarda» disse, «laggiù...» Si schermava gli occhi e additava qualcosa. Lyra seguì il suo sguardo e vide un lontano tremolio, molto diverso da quello della foschia di calore. «Animali?» si domandò, dubbiosa. «E ascolta» disse Will, mettendosi la mano dietro l'orecchio. Ora che glielo aveva fatto notare, anche lei sentiva un rombo basso e persistente, quasi simile al tuono, molto lontano. «Sono spariti» disse Will, additando. La macchiolina di ombre in movimento era scomparsa, ma il rombo continuò per qualche istante. Poi si fece d'un tratto meno distinguibile, pur essendo molto fievole anche prima. I due ragazzini continuavano a guardare nella stessa direzione, e poco dopo videro che il movimento riprendeva. E pochi istanti più tardi tornò anche il suono. «Erano finiti dietro una cresta o qualcosa di simile» disse Will. «Non sono più vicini, adesso?» «Non riesco a vedere bene. Sì, si stanno voltando, guarda, vengono da questa parte». «Be’, se dobbiamo combattere, prima voglio bere» disse Will, e portò lo zaino verso il ruscello, dove bevve a lungo e si tolse di dosso un po’ di sporcizia. La sua ferita aveva sanguinato molto. Era conciato male: moriva dalla voglia di fare una doccia calda con molto sapone, e di indossare indumenti puliti. Lyra stava guardando quei... qualunque cosa fossero; erano davvero strani. «Will» esclamò a un certo punto, «viaggiano su ruote...» Ma lo disse senza convinzione. Will risalì ancora un poco il pendio e si schermò gli occhi per guardare. Adesso era possibile vedere singoli individui. Il gruppo o branco o banda era composto di una dozzina di elementi che si muovevano, come aveva detto Lyra, su ruote. Sembravano un incrocio tra antilopi e motociclette, ma erano ancora più strani: avevano proboscidi come di piccoli elefanti. E si stavano dirigendo verso Will e Lyra, come se agissero intenzionalmente. Will estrasse il coltello, ma Lyra, seduta sull'erba accanto a lui, stava già girando le rotelle dell'aletiometro. Lo strumento rispose subito, mentre le creature erano ancora lontane qualche centinaio di metri. La lancetta scattò rapidamente a sinistra e a destra e di nuovo a sinistra e ancora a sinistra, e Lyra sentì che la propria mente sfrecciava dietro i significati e si posava su di essi con la leggerezza di un uccello. «Sono amici» disse, «è tutto a posto, Will, ci stanno cercando, sanno che siamo qui... Ed è strano, non riesco a capire bene... la dottoressa Malone?» Pronunciò il nome come parlando a se stessa, perché non riusciva a credere che la dottoressa Malone potesse essere in quel mondo. Eppure l'aletiometro indicava chiaramente lei, anche se, ovviamente, non poteva dirne il nome. Lyra mise via lo strumento e si alzò lentamente accanto a Will. «Penso che dovremmo andargli incontro» disse. «Non vogliono farci del male». Alcune di quelle creature si erano fermate, in attesa. Il capo avanzò un poco, con la proboscide in alto, e i ragazzini poterono vedere in quale modo si spingevano, buttando all'indietro con forza le zampe laterali. Qualcuna era andata allo stagno a bere; le altre aspettavano, ma non con la curiosità passiva di mucche rinchiuse in un recinto. Quelli erano individui, animati da intelligenza e volontà. Erano gente. Will e Lyra scesero lungo il pendio avvicinandosi quanto bastava per poter parlare con loro. A dispetto di quanto aveva detto Lyra, Will teneva la mano sull'impugnatura del coltello. «Non so se mi capite» disse Lyra con prudenza, «ma so che siete amici. Penso che dovremmo...» Il capo mosse la proboscide e disse: «Venite da Mary. Voi cavalcate. Noi vi portiamo. Venite da Mary». «Oh!» esclamò la ragazzina, e si volse verso Will, sorridendo deliziata. Due delle creature erano munite di briglie e staffe di corda intrecciata. Non avevano sella; le groppe a losanga si rivelarono confortevoli anche senza. Lyra aveva cavalcato un orso e Will aveva guidato una bicicletta, ma nessuno dei due aveva mai montato un cavallo, che era il termine di paragone più vicino. Tuttavia, chi monta un cavallo di solito ne ha il controllo, mentre i ragazzini scoprirono subito di non averlo: redini e staffe servivano soltanto per reggersi e mantenere l'equilibrio, ma erano le creature a prendere le decisioni. «Dove sono...» cominciò Will, ma dovette interrompersi per tenersi in equilibrio, mentre la creatura si muoveva sotto di lui. Il gruppo fece dietrofront e si avviò lungo il lieve pendio procedendo lentamente in mezzo all'erba. L'andatura era a scossoni ma non disagevole, perché le creature non avevano spina dorsale: Will e Lyra avevano la sensazione di essere seduti su poltrone ben molleggiate. Di lì a poco raggiunsero un punto che avevano visto distintamente dal promontorio: una di quelle strisce nere o bruno scuro, e, nello scoprire quelle strade di pietra liscia che intersecavano la prateria, i ragazzini non si sorpresero meno di Mary Malone qualche tempo prima. Le creature salirono su quella superficie e si avviarono, prendendo subito velocità. Quella strada era più simile a un corso d'acqua che a un'arteria stradale, perché in certi punti si allargava in vaste aree simili a laghetti e in altri si restringeva in canalette per poi tornare a combinarsi in modi imprevedibili. Era ben diversa dalle brutali strade razionali del mondo di Will, che tagliavano colline e scavalcavano vallate su ponti di cemento. Questa era parte del paesaggio, non una violenza alla natura. Stavano procedendo sempre più veloci. A Will e Lyra occorse un po’ di tempo per abituarsi al moto scattante dei muscoli e al tremore fragoroso delle dure ruote sulla dura pietra. Per Lyra, da principio, fu più difficile che per Will, perché non era mai salita su una bicicletta e non conosceva il trucchetto di piegarsi di lato nelle svolte; ma poi vide come faceva Will e poco dopo cominciò a trovare esilarante la velocità. Le ruote facevano troppo rumore perché i due potessero parlare. Invece, i ragazzini indicavano: gli alberi, stupendosi della loro taglia e del loro rigoglio; uno stormo di uccelli, i più strani che avessero mai visto, con ali poste longitudinalmente che li facevano muovere a vite nell'aria; un grasso lucertolone azzurro lungo come un cavallo che si crogiolava al sole proprio al centro della strada (il gruppo di creature su ruote si divise per passargli ai lati e l'animale non batté ciglio). Il sole era alto nel cielo quando cominciarono a rallentare. E nell'aria, inconfondibile, c'era l'odore salso del mare. La strada saliva verso un'altura, e adesso procedettero al passo. Lyra, irrigidita e indolenzita, disse: «Potete fermarvi? Vorrei scendere e camminare». La creatura che la portava sentì lo strappo delle redini e, avesse capito o no le sue parole, si fermò. Lo stesso fece quella di Will, e i due ragazzini smontarono scoprendosi aggranchiti e tremanti per i continui sobbalzi e la tensione. Le altre creature giravano lì intorno parlottando, le proboscidi che si muovevano con eleganza al ritmo dei suoni che producevano. Dopo un minuto ripartirono, e Will e Lyra furono felici di camminare fra le creature odorose di pascolo, calde d'erba, che si spostavano sulle ruote al loro fianco. Una o due erano andate avanti, sulla cima di un'altura, e i ragazzini, che ora non si dovevano più concentrare o aggrappare, potevano infine guardare come si muovevano, e ammirare la leggiadria e la forza con cui si spingevano avanti e si piegavano di lato per svoltare. Quando giunsero in cima all'altura si fermarono e Will e Lyra sentirono il capo che diceva: «Mary vicina. Mary qui». Guardarono in giù. Sull'orizzonte c'era il luccichio azzurro del mare. Un ampio fiume lento serpeggiava attraverso il ricco pascolo a media distanza, e ai piedi del lungo pendio, tra macchie di alberelli e file di vegetali, c'era un villaggio di capanne di paglia. Molte più creature simili a quelle si muovevano tra le casupole o badavano alle messi o lavoravano tra gli alberi. «Ora in groppa ancora» disse il capo. Non c'era una grande distanza da percorrere. Will e Lyra montarono in groppa ancora una volta, e le altre creature sorvegliarono attentamente il loro equilibrio e controllarono le staffe con la proboscide, come per accertarsi che i ragazzini non corressero rischi. Poi partirono, colpendo la strada con le zampe laterali e correndo giù per il pendio fino a raggiungere una velocità terrificante. Will e Lyra si aggrappavano con mani e ginocchia e si sentivano frustare la faccia dall'aria che spingeva indietro i capelli e premeva sui bulbi oculari. Il rimbombo delle ruote, il fruscio dell'erba su entrambi i fianchi, la sicura e possente inclinazione nelle ampie curve, il rapimento estatico della velocità... le creature amavano tutto questo, e Will e Lyra ne percepivano la gioia e ridevano felici di rimando. Si fermarono al centro del villaggio, e le altre creature, che li avevano visti arrivare, si radunarono intorno a loro alzando le proboscidi e pronunciando parole di benvenuto. E poi Lyra urlò: «Dottoressa Malone!» Mary era uscita da una capanna, la camicia di un azzurro sbiadito, la figura tracagnotta, le guance rubizze tanto familiari quanto strane. Lyra corse ad abbracciarla, e la giovane la strinse forte, mentre Will si teneva in disparte, attento e sospettoso. Mary baciò Lyra con trasporto, e poi andò a salutare Will. E allora ebbe luogo uno strano e folle balletto di simpatia e di imbarazzo. Mossa a compassione dallo stato in cui erano i ragazzini, il primo impulso di Mary fu quello di abbracciare anche Will. Ma Mary era adulta e Will non ancora, e la giovane capì che un comportamento simile avrebbe fatto di lui un bambino, dal momento che un bambino si poteva abbracciare senza pensarci, mentre lei non avrebbe mai abbracciato un uomo che non conosceva; così dominò quell'impulso, desiderando sopra ogni altra cosa onorare l'amico di Lyra e non fargli perdere la faccia. Allora tese la mano e lui la strinse, e un flusso di comprensione e di rispetto passò fra di loro, così possente da diventare subito simpatia, e ciascuno dei due sentì d'essere diventato per la vita amico dell'altro. «Questo è Will» disse Lyra, «viene dal tuo stesso mondo... ricordi, ti ho parlato di lui...» «Io sono Mary Malone» disse la giovane, «e voi dovete essere entrambi affamati, sembrate dei cadaverini». Si rivolse alle creature al suo fianco emettendo alcuni di quei suoni cantilenanti e sibilanti, muovendo le braccia mentre parlava. Le creature si allontanarono subito, e alcune di loro portarono cuscini e stuoie dalla capanna più vicina e li posarono sulla terra sotto un albero poco lontano. Le fitte foglie e i bracci penduli fornivano un'ombra fresca e fragrante. E, non appena si furono accomodati, i loro ospiti portarono ciotole di legno colme di un latte dal leggero sapore acidulo e portentosamente rinfrescante; e piccoli frutti simili a nocciole, e insalata appena colta di foglie appuntite e piccanti mescolate con altre più morbide che stillavano un succo cremoso, e piccole radici simili a ciliegie dal sapore di carota. Ma Will e Lyra non potevano mangiare molto. Era cibo troppo sostanzioso. Will voleva far onore alla loro generosità, ma la sola cosa che riuscì a mandar giù senza sforzo furono delle focaccine leggermente bruciacchiate simili a chapati o tortillas, semplici e nutrienti. Lyra assaggiò un po’ di tutto ma, come Will, scoprì subito che le bastava poco per saziarsi. Mary riuscì a evitare di fare domande. Quei due avevano vissuto un'esperienza che li aveva profondamente segnati: non avevano ancora voglia di parlarne. Invece, rispose alle loro domande sui mulefa, e raccontò in poche parole com'era arrivata in quel mondo; e poi li lasciò all'ombra dell'albero perché si era resa conto che le loro palpebre erano pesanti e le loro teste ciondolavano. «Ora non dovete far altro che dormire» disse. L'aria pomeridiana era calda e immobile, e l'ombra dell'albero, assieme al frinire dei grilli, induceva alla sonnolenza. Meno di cinque minuti dopo aver mandato giù l'ultimo sorso d'acqua, sia Will sia Lyra erano profondamente addormentati. Sono di due sessi? domandò Atal, sorpresa. Come fai a dirlo? È facile rispose Mary. I loro corpi sono diversi. Si muovono in modo diverso. Non sono molto più piccoli di te. Ma hanno meno sraf. Quando lo avranno del tutto? Non lo so rispose Mary. Immagino presto. Non so quando ci succede. Niente ruote disse Atal con commiserazione. Stavano sarchiando l'orto. Mary aveva costruito una zappa per non doversi chinare; Atal usava la proboscide, sicché la loro conversazione era intermittente. Ma sapevi che dovevano venire disse Atal. Sì. Te l'hanno detto i bastoncini? No rispose Mary, arrossendo. Lei era una scienziata; era già abbastanza brutto dover ammettere di consultare l'I Ching, ma ciò che stava per dire era ancora più imbarazzante. È stata una visione notturna confessò. I mulefa non avevano una parola singola per indicare il sogno. Loro sognavano intensamente, però, e prendevano i sogni molto sul serio. A te non piacciono le visioni notturne disse Atal. Sì che mi piacciono. Però prima non ci credevo. Ho visto il ragazzino e la ragazzina con estrema chiarezza, e una voce mi ha detto di prepararmi a riceverli. Che tipo di voce? E come poteva parlare se non vedevi la persona? Era difficile per Atal immaginare un discorso senza quei movimenti della proboscide che lo chiarivano e definivano. Si era bloccata in mezzo a una fila di fagioli e stava di fronte Mary con affascinata curiosità. Be’, l'ho vista rispose Mary. Era una donna, o una femmina saggia, come noi, come la mia gente. Ma vecchissima, eppure niente affatto vecchia. “Saggio” era l'appellativo dei mulefa per i capi. Mary si accorse che Atal la guardava con vivo interesse. Come poteva essere vecchia senza esserlo? domandò Atal. È un come-se rispose Mary. Atal fece oscillare la proboscide, rassicurata. Mary continuò come meglio poté: Mi ha detto che dovevo aspettare i ragazzini e quando sarebbero arrivati e dove. Ma non perché. Devo soltanto badare a loro. Sono feriti e stanchi, disse Atal. Impediranno allo sraf di andarsene? Mary alzò gli occhi, inquieta. Sapeva senza aver bisogno di guardare nel cannocchiale che le particelle-Ombra fluivano via più veloci che mai. Spero di sì disse. Ma non so in che modo. Sul far della sera, quando i fuochi per cucinare furono accesi e spuntarono le prime stelle, arrivò un gruppo di stranieri. Mary si stava lavando: sentì lo strepito delle ruote e il mormorio concitato dei loro discorsi, e si precipitò fuori di casa asciugandosi. Will e Lyra avevano dormito tutto il pomeriggio e si stavano appena svegliando per via di quei rumori. Lyra si mise seduta, assonnata, e vide Mary intenta a parlare con cinque o sei mulefa che la circondavano: erano chiaramente eccitati, ma lei non avrebbe saputo dire se era per rabbia o per gioia. Mary la vide e la raggiunse. «Lyra» disse, «sta succedendo qualcosa... hanno scoperto qualcosa che non sanno spiegarsi e... Non so di cosa si tratti... Devo andare a vedere. Ci vorrà circa un'ora di strada. Tornerò appena possibile. Prendi tutto ciò che ti occorre dalla mia capanna... Non posso trattenermi, loro sono in ansia...» «D'accordo» disse Lyra, ancora intorpidita dal lungo sonno. Mary guardò sotto l'albero. Will si stava sfregando gli occhi. «Davvero, non starò via per molto» aggiunse. «Atal resterà con voi». Il capo era impaziente. Mary gli mise abilmente briglie e staffe sul dorso, scusandosi per la scortesia con i ragazzini, e montò subito in groppa. Mary e la creatura si avviarono e si allontanarono nella penombra. Poi svoltarono, dirigendosi verso la cresta sopra la costa settentrionale. Mary non aveva mai cavalcato prima al buio, e scoprì che la velocità faceva molta più impressione che di giorno. A mano a mano che salivano, vedeva il bagliore della luna sul mare lontano sulla sinistra, e la sua luce argentea e seppia sembrava avvilupparla in un freddo, scettico stupore. Lo stupore era in lei e lo scetticismo era nel mondo, e il freddo era in entrambi. Di tanto in tanto guardava in alto e si tastava il cannocchiale nella tasca, ma non poteva usarlo finché continuavano a muoversi. E quei mulefa avevano fretta, con l'aria di non volersi fermare per alcun motivo. Dopo un'ora di dura cavalcata piegarono verso l'entroterra, lasciando la strada di pietra e spostandosi lentamente lungo un sentiero di terra battuta fra l'erba alta fino al ginocchio, oltre un boschetto di alberi da ruote e in salita verso una cresta. Il paesaggio risplendeva sotto la luna: grandi colli nudi con qualche piccola gola dove scendevano rigagnoli tra gli alberi che lì crescevano fitti. La stavano portando verso una di quelle gole. Mary era smontata quando avevano lasciato la strada, e camminò diligentemente al loro passo fino alla cima del colle e poi giù per la gola. Sentì lo zampillio della sorgente, e la brezza notturna nell'erba. Sentì il suono pacifico delle ruote che cigolavano sulla terra battuta e sentì che i mulefa davanti a lei bisbigliavano l'uno con l'altro. E poi si fermarono. Sul fianco della collina, a poche centinaia di metri, c'era una di quelle aperture fatte dalla lama sottile. Era come l'ingresso di una grotta, perché il chiarore lunare la illuminava in parte, proprio come se oltre la finestra vi fosse l'interno della collina: ma così non era. E, da quella, usciva una processione di fantasmi. Mary ebbe la sensazione che la terra le scappasse da sotto i piedi. Riprese il controllo con un soprassalto e si afferrò al ramo più vicino per avere la certezza di essere ancora in un mondo fisico e di farne ancora parte. Si avvicinò: vecchi e vecchie, bambini, neonati in braccio, umani e anche altri esseri, sempre più fitti, uscivano dal buio per entrare nel mondo del chiar di luna... e svanire. Era questa la cosa più strana. Facevano pochi passi nel mondo d'erba e d'aria e di luce argentea, e si guardavano attorno, i volti trasfigurati dalla gioia – Mary non aveva mai visto una gioia simile – e tendevano in alto le mani come se volessero abbracciare l'universo intero; e poi, quasi fossero fatti di nebbia o di fumo, si disperdevano, semplicemente, diventando parte della terra, della rugiada e della brezza notturna. Alcuni si accostavano a Mary come se volessero dirle qualcosa, e tendevano le mani, e lei ne sentiva il tocco simile a un piccolo brivido di freddo. Uno spirito – una vecchia – le fece cenno, esortandola ad avvicinarsi. Poi parlò, e Mary le sentì dire: «Racconta loro delle storie. Noi non ne conoscevamo. Tutto quel tempo, e non abbiamo mai saputo! Ma loro hanno bisogno della verità. È questa che li nutre. Devi raccontar loro storie vere e allora tutto andrà bene, tutto. Basta che racconti loro delle storie». Fu tutto, e poi la donna era sparita. Fu come uno di quei momenti in cui rammentiamo di colpo un sogno inspiegabilmente dimenticato, e allora in un baleno ci tornano in mente le emozioni provate nel sonno. Era il sogno che lei aveva tentato di descrivere ad Atal, la visione notturna; ma mentre Mary cercava di riacciuffarlo, esso si dissolse e svanì, proprio come quelle presenze all'aria aperta. Il sogno non c'era più. Di tutto restava soltanto la dolcezza di quella sensazione, e l'ingiunzione di raccontar loro delle storie. Mary scrutò nel buio. Fin dove arrivava il suo sguardo, nel silenzio inestinguibile, vedeva uscire altri spiriti, a migliaia, come profughi che tornino alla loro patria. «Racconta loro delle storie» ripeté Mary a se stessa. Trentatré Marzapane DOLCE PRIMAVERA, RICOLMA DI DOLCI GIORNI E ROSE, SCATOLA DOVE LE DELIZIE GIACCIONO COMPATTE. GEORGE HERBERT La mattina dopo Lyra si destò da un sogno in cui Pantalaimon era tornato da lei sotto la sua forma definitiva; e a lei era piaciuta, ma ora non rammentava più quale fosse. Il sole non si era alzato da molto tempo, e l'aria era di un fresco rosa. Lyra ne vedeva la luce attraverso la porta aperta della piccola casupola di paglia in cui aveva dormito, quella di Mary. Rimase per un po’ ad ascoltare. Fuori c'erano uccelli, e qualche specie di grillo, e Mary respirava tranquillamente nel sonno, poco lontano da lei. Lyra si mise seduta e scoprì di essere nuda. Dapprima s'indignò, poi scorse alcuni indumenti puliti e piegati accanto a sé sul pavimento: una camicia di Mary, una pezza di tessuto morbido a colori splendenti da avvolgere alla vita a mo’ di gonna. Li indossò, avendo la sensazione di nuotare nella camicia, che se non altro era decente. Lasciò la capanna. Pantalaimon non doveva essere lontano: ne era sicura. Gli pareva quasi di sentirlo parlare e ridere. Certo voleva dire che era al sicuro, e che in un modo o nell'altro loro erano sempre in contatto. E, quando lui l'avesse perdonata e fosse tornato... quante ore avrebbero trascorso a parlare, soltanto a parlare di tutto l'uno con l'altro... Will era ancora addormentato sotto l'albero, il pigrone. Lyra pensò di svegliarlo, ma poi si disse che, se fosse stata sola, avrebbe potuto nuotare nel fiume. Quante volte aveva nuotato nuda nel fiume Cherwell, con gli altri bambini di Oxford... ma con Will sarebbe stato molto diverso, e Lyra arrossì al solo pensiero. Così scese verso l'acqua da sola, nel mattino color perla. Fra le canne sulla riva c'era un alto uccello slanciato come un airone, assolutamente immobile su una zampa. Lyra avanzò in silenzio e lentamente per non disturbarlo, ma l'uccello non le prestò più attenzione che a un ramoscello galleggiante. «Bene» disse lei. Lasciò gli indumenti sulla riva e scivolò in acqua. Era acqua di mare arrivata con la marea, ed era strano per Lyra, che non aveva mai nuotato prima di allora nell'acqua salata. Nuotò vigorosamente per scaldarsi, e poi uscì e si raggomitolò sulla sponda, rabbrividendo. Pan, di norma, l'avrebbe aiutata ad asciugarsi: era un pesce, adesso, che rideva di lei da sott'acqua? O uno scarabeo, intento a insinuarsi nei suoi vestiti per farle il solletico? O un uccello? O era in un posto completamente diverso con l'altro daimon, e a lei non pensava nemmeno lontanamente? Il sole era caldo adesso e di lì a poco Lyra fu asciutta. Indossò di nuovo l'ampia camicia di Mary e, scorgendo alcuni sassi piatti accanto alla riva, andò a prendere i propri indumenti per lavarli. Ma scoprì che qualcuno l'aveva già fatto: i suoi, e anche quelli di Will, erano posati sui ramoscelli elastici di un arbusto odoroso, quasi asciutti. Will si stava svegliando. Lei gli si sedette accanto e lo chiamò sottovoce. «Will! Svegliati!» «Dove siamo?» disse subito lui mettendosi a sedere e portando la mano al coltello. «Al sicuro» rispose lei, distogliendo gli occhi. «E ci hanno anche lavato i vestiti, loro o la dottoressa Malone. Ti prendo i tuoi. Sono quasi asciutti...» Lyra glieli porse e si sedette dandogli la schiena fino a quando non si fu vestito. «Ho nuotato nel fiume» disse poi. «Ero uscita per cercare Pan, ma penso che si nasconda». «Buona idea. Voglio dire: fare una nuotatina. Mi sento come se avessi addosso anni e anni di sporcizia... Scendo a lavarmi». Mentre si avviava, Lyra girellò per il villaggio, senza fissare niente troppo a lungo nel timore di infrangere qualche regola di cortesia, ma curiosa di tutto ciò che vedeva. Alcune capanne erano molto antiche e altre recenti, ma tutte erano costruite quasi allo stesso modo con legno, argilla e paglia. Non c'era niente di grezzo in esse; ogni porta, cornice di finestra e architrave erano come arabescate, ma gli arabeschi non erano incisi nel legno: era come se in virtù di qualche incantesimo il legno fosse stato convinto a crescere in questa o quella forma. Più guardava più si rendeva conto dell'ordine e precisione che regnavano nel villaggio, proprio come i vari livelli di significato nell'aletiometro. Parte della mente di Lyra era desiderosa di decifrare tutto, di saltare agilmente da elemento simile a elemento simile, da un significato all'altro, come faceva col suo strumento, ma un'altra parte si domandava per quanto tempo lei e Will sarebbero riusciti a rimanere lì prima di essere costretti a spostarsi. “Be’, non andrò comunque da nessuna parte, se prima non torna Pantalaimon” disse tra sé e sé. Intanto Will era tornato dal fiume e poco dopo Mary uscì dalla sua capanna e offrì loro la colazione; e in breve arrivò anche Atal e tutto il villaggio si animò attorno a loro. Due giovani mulefa senza ruote continuavano a spiare dall'angolo delle loro case, e Lyra aveva voglia di voltarsi di colpo e guardarli negli occhi per farli sobbalzare e ridere dalla paura. «Be’» disse Mary quando ebbero mangiato un po’ di pane e frutta e bevuto un decotto bollente di un'erba simile alla menta, «ieri eravate troppo stanchi e potevate soltanto riposare. Ma oggi avete l'aria di essere entrambi molto più in forma, e penso che sia bene dirci tutto ciò che abbiamo scoperto. Dal momento che ci vorrà molto tempo, possiamo benissimo tenere le mani occupate mentre parliamo, e dunque ci renderemo utili rammendando qualche rete». Portarono il mucchio di reti rigide e incatramate sulla riva del fiume e le stesero sull'erba, e Mary mostrò loro come annodare un nuovo pezzo di corda nel punto in cui erano strappate. La giovane era preoccupata perché Atal le aveva detto che alcune famiglie lungo la costa avevano visto una gran quantità di tualapi, gli uccelli bianchi, radunarsi al largo, e tutti erano in attesa dell'ordine di evacuare; ma il lavoro, intanto, doveva continuare. Così si misero all'opera sotto il sole accanto al placido fiume, e Lyra raccontò loro la sua storia, a partire dal momento ormai lontano in cui lei e Pan avevano deciso di guardare nel Salotto Privato del Jordan College. La marea affluiva e defluiva, e non si vedeva segno dei tualapi. Nel tardo pomeriggio Mary portò Will e Lyra lungo la sponda del fiume, oltre i luoghi di pesca dov'erano legate le reti, e attraverso le vaste paludi di acqua salata verso il mare. Conveniva andarci quando c'era bassa marea, perché i bianchi uccelli si spingevano nell'entroterra soltanto quando l'acqua era alta. Mary li guidò lungo un sentiero compatto sopra il fango; come molte cose fatte dai mulefa, era antico e conservato perfettamente, più simile a un elemento naturale che a qualcosa d'imposto alla natura. «Sono stati loro a fare le strade di pietra?» domandò Will. «No. Penso che siano state le strade a fare loro, in un certo senso» rispose Mary. «Voglio dire: non avrebbero mai pensato di usare le ruote se non ci fossero state tutte queste superfici piatte. Penso che siano colate laviche di antichi vulcani. «Le strade hanno dunque consentito ai mulefa di usare le ruote. E altre cose sono nate insieme. Come gli alberi da ruote, e il modo in cui si sono formati i corpi dei mulefa... non sono vertebrati, non hanno colonna vertebrale. Caso volle che molto tempo fa nei nostri mondi le creature con spina dorsale avessero vita più facile, e così si svilupparono specie diverse tutte munite di colonna vertebrale. In questo mondo, il caso ha deciso altrimenti, e la forma che è prevalsa è stata quella a losanga. Ci sono anche vertebrati, naturalmente, ma non molti. Ci sono serpenti, per esempio. I serpenti sono importanti qui. I mulefa ne hanno cura e cercano di non danneggiarli. «In ogni modo, la loro forma, le strade e gli alberi da ruote insieme hanno reso possibile tutto questo. Un'infinità di piccole combinazioni capitate tutte in una volta. Quando comincia la tua parte di storia, Will?» «Anche per me c'è stato un insieme di piccole combinazioni» cominciò lui, pensando al gatto sotto il carpino. Se fosse arrivato trenta secondi prima o trenta secondi dopo, lui non avrebbe mai visto il gatto, non avrebbe mai scoperto la finestra, non avrebbe mai trovato Cittagazze e Lyra; niente di tutto questo sarebbe successo. Cominciò dall'inizio, e loro lo ascoltarono camminando. Quando ebbero raggiunto la palude, Will era arrivato al punto in cui lui e suo padre avevano lottato sulla cima della montagna. «E poi la strega lo ha ucciso...» Era una cosa che non aveva mai capito bene. Raccontò ciò che gli aveva detto la strega prima di togliersi la vita: lei aveva amato John Parry, e lui l'aveva schernita. «Le streghe sono orgogliose, infatti» commentò Lyra. «Ma se lo amava...» «Be’» disse Mary, «anche l'amore è crudele». «Ma lui amava mia madre» continuò Will. «E potrò dirle che non le è mai stato infedele». Lyra, guardandolo, pensò che, se si fosse innamorato, anche lui sarebbe stato così. Tutt'attorno a loro i suoni pacifici del pomeriggio aleggiavano nell'aria calda: il continuo rumore di risucchio del fango, il frinire degli insetti, il richiamo dei gabbiani. La marea si era ritirata completamente, e la spiaggia era visibile in tutta la sua estensione e scintillava sotto il sole ardente. Miliardi di piccole creature del fango vivevano e mangiavano e morivano nello strato superiore della sabbia, e le piccole impronte, i buchi che parevano respirare e i tanti movimenti impercettibili rivelavano che l'intero paesaggio era pieno di vita. Senza dire agli altri perché, Mary guardò il mare lontano, scrutando l'orizzonte in cerca di vele bianche. Ma c'era soltanto un baluginio dove l'azzurro del cielo schiariva sul bordo del mare, e il mare assorbiva quel chiarore e lo faceva sfavillare nell'aria tremolante. Mary mostrò a Lyra e Will come raccogliere una specie particolare di mollusco cercandone i tubi per respirare che uscivano dalla sabbia. Ai mulefa piacevano, ma per loro era difficile muovere la sabbia e prenderli. Ogni volta che Mary andava sulla spiaggia ne raccoglieva il più possibile, e ora, con tre paia di mani e di occhi al lavoro, avrebbero potuto fare un bel banchetto. Mary dette a ciascuno una borsa di tela e cominciarono la raccolta ascoltando il seguito della storia. Riempirono diligentemente le borse, e Mary li riportò senza darlo a vedere al bordo della palude, perché la marea stava cambiando. Il racconto stava prendendo molto tempo; non sarebbero arrivati al mondo della morte, quel giorno. Mentre si avvicinavano al villaggio, Will stava narrando a Mary ciò che gli aveva detto Balthamos circa le origini del genere umano. Mary era particolarmente interessata alla natura trina degli esseri umani. «Sapete» disse, «la Chiesa – la Chiesa cattolica cui anch'io appartenevo – non usa la parola daimon, ma san Paolo parla di spirito e di anima e di corpo. Dunque l'idea di tre parti nella natura umana non è per niente strana». «Ma la parte migliore è il corpo» dichiarò Will. «Me l'hanno detto Baruch e Balthamos. Gli angeli vorrebbero avere dei corpi. Mi hanno detto che gli angeli non riescono a capire perché noi non ci godiamo di più il mondo. Per loro sarebbe una specie di estasi avere la nostra carne e i nostri sensi. Nel mondo della morte...» «Raccontale come ci siamo andati» lo esortò Lyra, e gli sorrise, un sorriso così dolce e gioioso che Will si sentì turbato nel profondo. Sorrise di rimando, e Mary pensò che nella sua espressione c'era una fiducia che non aveva mai visto su un volto umano. Intanto avevano raggiunto il villaggio, e bisognava preparare il pasto serale. Mary lasciò dunque i due accanto alla riva del fiume, dove loro si sedettero a guardare l'arrivo della marea, e andò a unirsi ad Atal accanto al fuoco. La sua amica era al settimo cielo per il bottino di molluschi. Ma, Mary disse, i tualapi hanno distrutto un villaggio più in su lungo la costa, e poi un altro e un altro ancora. Non lo hanno mai fatto prima. Di solito ne attaccano uno e riprendono il mare. E oggi è caduto un altro albero... No! Dove? Atal le parlò di un boschetto non lontano da una sorgente calda. Mary c'era stata soltanto tre giorni prima e non aveva notato niente di strano. Prese il cannocchiale e guardò il cielo: sì, il grande flusso di particelle-Ombra si era ingrossato, e la sua velocità superava di gran lunga quella della marea che si stava alzando tra le sponde del fiume. Cosa puoi fare? domandò Atal. Mary sentiva il peso della responsabilità come una mano che le premesse tra le scapole, ma si costrinse a raddrizzare il busto. Raccontare delle storie disse. Quando ebbero cenato, i tre umani e Atal si sedettero sulle stuoie fuori della capanna di Mary, sotto le stelle splendenti. Si sdraiarono, sazi e comodi nella notte profumata di fiori, e ascoltarono Mary che raccontava la sua storia. Cominciò da poco prima dell'incontro con Lyra, parlando del lavoro che stava facendo con il gruppo di Ricerca sulla Materia Oscura e della mancanza di fondi. Quanto tempo aveva perso a cercare denaro, e quanto poco glien'era rimasto per le ricerche! Ma l'arrivo di Lyra aveva cambiato tutto, e a una velocità sorprendente: in pochi giorni aveva lasciato il suo mondo. «Ho fatto come mi avevi detto tu. Ho messo a punto un programma – una serie di istruzioni – per poter far sì che le Ombre mi parlassero attraverso il computer. Sono state loro a dirmi cosa fare. Dicevano di essere angeli, e... be’...» «Non credo che fosse la cosa migliore da dire a una scienziata» intervenne Will. «Avresti potuto non credere agli angeli». «Ah, ma io sapevo della loro esistenza. Vedete, io sono stata suora. Pensavo che si potesse studiare la fisica per la gloria di Dio, fino al giorno in cui ho capito che non c'era alcun Dio e che la fisica era comunque interessante. La religione cristiana è un errore molto potente e persuasivo, tutto qua». «Quando hai smesso di essere suora?» domandò Lyra. «Lo ricordo con precisione» rispose Mary, «ricordo perfino l'ora. Dal momento che ero brava in fisica, mi avevano permesso di continuare la carriera universitaria, capite, e io ho finito il dottorato e ho cominciato a insegnare. Non era uno di quegli ordini dove ti tagliano fuori dal mondo. A dire il vero, non dovevamo nemmeno indossare l'abito; dovevamo soltanto vestire sobriamente e portare un crocifisso. Così stavo per entrare all'università per cominciare a insegnarvi e fare ricerche sulla fisica delle particelle. «Ci fu un convegno sulla mia materia e mi chiesero di tenere una relazione. Il convegno si teneva a Lisbona, e io non c'ero mai stata; a dire il vero non ero mai uscita dall'Inghilterra. Tutto... il volo in aereo, l'albergo, la luce radiosa, le lingue straniere intorno a me, la gente famosa che avrebbe parlato, e il pensiero della mia relazione e le tante domande: se mi avrebbero dato ascolto, se il nervosismo mi avrebbe impedito di spiccicare parola... Oh, ero agitata oltre ogni dire. «Ed ero così ingenua... dovete tenerlo presente. Ero sempre stata una ragazzina perbene, andavo a messa regolarmente, credevo di avere una vocazione per la vita spirituale. Volevo servire Dio con tutto il cuore. Volevo prendere la mia vita e metterla nelle sue mani... così» disse, tendendo le palme all'insù, «metterla davanti a Gesù perché ne facesse quel che voleva. E probabilmente ero anche soddisfatta di me. Fin troppo. Ero pia ed ero intelligente. Ah! Andò avanti così fino, oh, fino alle nove e mezzo della sera del dieci agosto di sette anni fa». Lyra si mise seduta e si abbracciò le ginocchia, ascoltando attentamente. «Era la sera del giorno in cui avevo tenuto la mia relazione» continuò Mary, «ed era andata bene, e molte persone famose mi avevano ascoltata, e me l'ero cavata con le domande senza fare pasticci, e mi sentivo sollevata e felice come non mai... e orgogliosa, anche, sicuramente. «In ogni modo, alcuni miei colleghi avevano deciso di andare in un ristorante lungo la costa e mi avevano chiesto di unirmi a loro. In condizioni normali avrei trovato una scusa, ma quella volta pensai: be’, sono adulta, ho presentato una relazione su un argomento importante ed è stata ben accolta, e sono tra buoni amici... Ed era così caldo, e si parlava delle cose che m'interessavano di più al mondo, ed eravamo tutti su di giri... ho pensato di lasciarmi un po’ andare. Stavo scoprendo un'altra parte di me, sapete, una parte di me cui piacevano il sapore del vino e le sardine alla griglia e la sensazione dell'aria calda sulla pelle e il ritmo della musica in sottofondo. Me la godevo un mondo. «Così ci sedemmo a mangiare in giardino. Ero in fondo a un lungo tavolo sotto una pianta di limone, e c'era una specie di pergolato di passiflora, e il mio vicino parlava con la persona che aveva sull'altro fianco, e... Be’, seduto davanti a me c'era un uomo che avevo intravisto un paio di volte al convegno. Non lo conoscevo tanto da parlargli: era italiano, e aveva fatto una ricerca di cui la gente parlava e pensavo che sarebbe stato interessante ascoltarlo. «Insomma. Era poco più vecchio di me, e aveva morbidi capelli neri e un bel colorito olivastro e occhi neri, nerissimi. I capelli gli cadevano di continuo sulla fronte e lui li scostava lentamente, così...» Ripeté il gesto dell'uomo. Will pensò che aveva l'aria di ricordarlo alla perfezione. «Non era bello» continuò Mary. «Non era un donnaiolo o un cascamorto. Se lo fosse stato mi sarei intimidita, non avrei trovato il coraggio di parlargli. Ma era simpatico e intelligente e divertente, ed era la cosa più facile del mondo sedere lì alla luce della lanterna, sotto la pianta di limone con il profumo dei fiori e del cibo alla griglia e il vino, e parlare e ridere e sentire in me la speranza che lui mi trovasse carina. Suor Mary Malone che civettava! E i miei voti? E la mia vita da dedicare a Gesù e tutto? «Be’, non so se fosse il vino o la mia stupidità o l'aria calda o la pianta di limone, o cosa... Ma pian piano mi parve di capire che per tutta la vita mi ero ostinata a credere in una cosa non vera. Avevo indotto me stessa a credere che ero felice e soddisfatta senza l'amore di nessuno. Essere innamorata era come la Cina: sapevi che c'era, e sicuramente era molto interessante, e c'era gente che ci andava, ma io non c'ero mai stata. Avevo trascorso la vita senza mai andare in Cina, ma non m'importava, perché c'era tutto il resto del mondo da vedere. «E poi qualcuno mi porse un pezzetto di roba dolce e d'un tratto mi resi conto di essere stata in Cina. Per così dire. E di averlo dimenticato. Era il sapore di quella cosa dolce che me lo faceva ricordare... mi pare che fosse marzapane... una pasta di mandorle dolci» spiegò a Lyra che sembrava perplessa. Lyra disse: «Ah, il marzipanc!» e tornò a mettersi comoda per ascoltare il resto. «Comunque» continuò Mary, «riconobbi il sapore, e d'un tratto ero tornata con la mente al giorno in cui l'avevo sentito per la prima volta, da ragazzina. «Avevo dodici anni. Successe a una festicciola in casa di un amichetto, un compleanno, e poi ci fu la discoteca... un posto dove si sente la musica attraverso delle specie di registratori e la gente balla» spiegò a Lyra che la guardava attonita. «Di solito le ragazze ballano tra di loro perché i maschi si vergognano a invitarle. Ma quel ragazzo – io non lo conoscevo – mi invitò a ballare, e così facemmo il primo ballo e poi il secondo e intanto parlavamo... E voi sapete com'è: quando ti piace qualcuno, ti sembra di conoscerlo da sempre; be’, lui mi piaceva moltissimo. E continuammo a parlare e poi venne il dolce di compleanno. E lui prese un pezzetto di marzapane e me lo mise delicatamente in bocca – ricordo di aver cercato di sorridere, e di essere arrossita e di essermi sentita sciocca – e m'innamorai di lui soltanto per questo, per il modo delicato con cui mi toccò le labbra con il marzapane». Mentre Mary diceva questo, Lyra sentì che qualcosa di strano stava accadendo nel suo corpo. Sentì un rimescolio alla radice dei capelli: si scoprì a respirare più in fretta. Non era mai stata sulle montagne russe o su qualcosa di simile, altrimenti avrebbe riconosciuto le sensazioni nel suo petto: erano eccitanti e al tempo stesso la impaurivano, senza che lei avesse la minima idea del perché. Le sensazioni continuarono e si intensificarono e cambiarono, andando a interessare altre parti del suo corpo. Ebbe l'impressione che le fosse stata consegnata la chiave di una grande casa di cui non conosceva l'esistenza, una casa che in qualche modo era dentro di lei, e che girando la chiave nel buio dell'edificio altre porte si aprissero e le luci si accendessero. Seduta, tremava e si stringeva le ginocchia, osando appena respirare, mentre Mary continuava: «E penso che sia stato a quella festa, o forse a un'altra, che ci baciammo per la prima volta. Eravamo in giardino, e c'era il suono della musica che proveniva da dentro casa, e la quiete e il fresco tra gli alberi, e io morivo dal desiderio – tutto il mio corpo lo desiderava, e sentivo che per lui era lo stesso – ed eravamo entrambi più o meno troppo timidi per muoverci. Più o meno. Ma uno di noi lo fece e poi, senza alcun intervallo – fu come un salto quantico, di botto – ci stavamo baciando e... oh, era più della Cina, era il paradiso. «Ci vedemmo cinque o sei volte, non di più. E poi i suoi genitori si trasferirono e non l'ho più rivisto. È stato un periodo così dolce, così breve... ma c'era stato. Lo avevo conosciuto. Ero stata in Cina». Il fatto più strano era che Lyra capiva perfettamente cosa intendeva dire Mary anche se fino a soltanto mezz'ora prima non ne sapeva niente. E dentro di lei quella ricca casa con tutte le porte aperte e le luci accese la stava aspettando, silente, speranzosa. «Alle nove e mezzo della sera a quel tavolo di ristorante in Portogallo» continuò Mary, del tutto inconsapevole del silenzioso dramma che si svolgeva in Lyra, «qualcuno mi porse un pezzetto di marzapane e tutto mi tornò in mente. E pensai: voglio davvero passare il resto della mia vita senza riprovare quella sensazione? Pensai: voglio andare in Cina. È piena di tesori e di curiosità e di mistero e di gioia. Pensai: qualcuno sarà più ricco se me ne torno in albergo e dico le preghiere e mi confesso al prete e prometto di non cadere più in tentazione? Qualcuno ci guadagnerà rendendomi infelice? «E la risposta venne subito: no. Nessuno ci guadagnerà. Non c'è nessuno che si crucci, che mi condanni, che mi benedica se sarò una brava ragazza, nessuno che mi punisca se sarò viziosa. Il paradiso era deserto. Non sapevo se Dio era morto, o se non c'era proprio mai stato. Come che fosse, mi sentivo libera e sola, e non so se fossi felice o infelice, ma qualcosa di molto strano era successo. E quel brutale cambiamento avveniva mentre avevo il marzapane in bocca, prima ancora d'averlo mandato giù. Un sapore... un ricordo... una frana... «Quando lo mangiai e guardai l'uomo al di là del tavolo avrei potuto dire che lui sapeva che qualcosa era successo. Non potevo spiegarglielo lì per lì; era una cosa troppo strana e segreta anche per me. Ma poco dopo andammo a passeggiare lungo la spiaggia al buio, e la calda brezza notturna mi scompigliava i capelli, e l'Atlantico stava dando il meglio di sé... piccole onde tranquille attorno ai nostri piedi... «Mi tolsi il crocifisso dal collo e lo buttai in mare. Ecco fatto. Finita. Chiuso. «Fu così che smisi di essere suora». «Era lo stesso uomo che ha trovato i teschi?» domandò Lyra, assorta. «Oh... no. L'uomo dei teschi era il dottor Payne, Oliver Payne. Lui è venuto molto dopo. No, l'uomo del convegno si chiamava Alfredo Montale. Era molto diverso». «Lo hai baciato?» «Be’» disse Mary, sorridendo, «sì, ma non allora». «È stata dura lasciare la Chiesa?» domandò Will. «Per un certo verso sì, perché tutti erano delusi. Tutti, dalla madre superiora ai preti ai miei genitori... erano tutti turbati e pieni di vergogna... Avevo la sensazione che qualcosa in cui loro credevano ardentemente dipendesse dal fatto che io portassi avanti qualcosa in cui invece non credevo affatto. «Ma per un altro verso fu facile, perché era una scelta sensata. Per la prima volta sentivo di fare qualcosa con tutta me stessa e non con una parte soltanto della mia natura. Per un po’ mi sono sentita sola, ma poi ci ho fatto l'abitudine». «Lo hai sposato?» domandò Lyra. «No. Non mi sono mai sposata. Ho vissuto con una persona... non Alfredo, un altro. Ho vissuto con lui per quattro anni circa. La mia famiglia era scandalizzata. Ma poi decidemmo che saremmo stati più felici senza vivere insieme. Così sto da sola. All'uomo con cui vivevo piaceva scalare le montagne, e mi ha insegnato ad arrampicare, e io vado in montagna e... ho il mio lavoro. Be’, lo avevo. Sono sola ma felice, se capite cosa voglio dire». «Come si chiamava il ragazzo?» domandò Lyra. «Quello della festa?» «Tim». «Com'era?» «Oh... carino. È la sola cosa che ricordo». «Quando ti ho vista per la prima volta a Oxford» continuò Lyra, «mi hai detto che una delle ragioni per cui sei diventata scienziata è che non avresti più dovuto pensare al bene e al male. Ci pensavi quando eri suora?» «Ehm... no. Ma sapevo a cosa dovevo pensare: era la sola cosa che la Chiesa ci insegnasse. E quando mi occupavo di scienza dovevo pensare a cose del tutto diverse. Così non ho mai dovuto rifletterci da sola». «Ma ora lo fai?» domandò Will. «Penso di doverlo fare» rispose Mary, cercando di essere precisa. «Quando hai smesso di credere in Dio» continuò Will, «hai smesso di credere al bene e al male?» «No. Ma ho smesso di credere che ci fossero una forza del bene e una forza del male fuori di noi. E sono giunta alla convinzione che bene e male sono nomi per ciò che fanno le persone, non per quello che sono. La sola cosa che possiamo dire è che questa è una buona azione perché aiuta qualcuno, o che quest'altra è cattiva perché fa del male a qualcuno. Le persone sono troppo complesse perché le si possa etichettare». «Sì» disse Lyra con fermezza. «Ti mancava Dio?» domandò Will. «Sì» rispose Mary, «moltissimo. E mi manca ancora. E quel che mi manca di più è la sensazione di essere in contatto con l'universo intero. Un tempo pensavo di essere in contatto con Dio e, dal momento che lui c'era, mi sentivo in contatto con tutto il creato. Ma se lui non c'è...» Lontano, sugli acquitrini, un uccello emise una serie di note calanti e malinconiche. I tizzoni si assestarono sul fuoco; l'erba frusciò debolmente alla brezza notturna. Atal sembrava sul punto di assopirsi come un gatto, le ruote posate di piatto sull'erba accanto a lei, le gambe raccolte sotto il corpo, gli occhi socchiusi, la concentrazione che andava e veniva. Will era sdraiato sulla schiena, gli occhi volti alle stelle. Quanto a Lyra, non aveva più mosso un muscolo da quando era stata colta da quelle strane sensazioni, e il loro ricordo era dentro di lei come un fragile vaso colmo fino all'orlo di quella nuova conoscenza che lei non osava sfiorare nel timore di versarla. Non sapeva cosa fosse, o cosa significasse, o da dove venisse: perciò sedeva rigida, stringendosi le ginocchia, cercando di smettere di tremare per l'eccitazione. “Presto” pensava, “presto saprò. Lo saprò quanto prima”. Mary era stanca: aveva esaurito le sue storie. Sicuramente domani ne avrebbe ricordate altre. Trentaquattro Ora c'è IMMAGINA VIVENTE IL MONDO TUTTO, OVE OGNI PARTICELLA DI POLVERE ESALA LA SUA GIOIA. WILLIAM BLAKE Mary non riusciva a dormire. Ogni volta che chiudeva gli occhi, qualcosa la faceva vacillare o sbandare come se fosse sull'orlo di un precipizio, e lei aveva un soprassalto di paura. Le era già successo tre, quattro, cinque volte, e allora aveva capito che il sonno non sarebbe arrivato; si era alzata e vestita in silenzio ed era uscita dalla capanna, allontanandosi dall'albero sotto la cui chioma simile a una tenda dormivano Lyra e Will. La luna splendeva alta nel cielo. C'era una fresca brezza, e il paesaggio immenso era screziato dall'ombra delle nuvole che parevano – pensò Mary – in migrazione come una mandria di bestie inimmaginabili. Ma gli animali migrano per uno scopo; se vediamo un branco di renne che attraversano la tundra o gnu che percorrono la savana, sappiamo che stanno andando dove troveranno cibo o nei luoghi in cui di solito si accoppiano e prolificano. Il loro spostarsi ha un senso. Le nuvole si muovevano spinte dal puro caso, come effetto di eventi del tutto casuali a livello di atomi e molecole; le loro ombre che correvano sulla pianura non avevano alcun senso. Eppure, sembrava che lo avessero. Sembravano tese e mosse da uno scopo. Come la notte nella sua totalità. Mary sentiva anche questo, solo che non sapeva quale fosse questo scopo. Diversamente da lei, però, si sarebbe detto che le nuvole sapessero cosa stavano facendo e perché, e lo sapesse il vento, e lo sapesse l'erba. Il mondo intero pareva vibrante e cosciente. Mary salì il pendio e guardò la palude, dove la marea montante merlettava d'argento il nero lucente degli acquitrini e dei canneti. Le ombre delle nuvole erano chiarissime, laggiù: sembrava che fuggissero da qualcosa di tremendo o corressero incontro a qualcosa di meraviglioso. Ma, cosa fosse, Mary proprio non lo sapeva. Si voltò verso il boschetto dove c'era l'albero delle sue scalate. Era a una ventina di minuti di cammino; lo vedeva distintamente che torreggiava e scuoteva la sua grande testa in un dialogo con il vento incalzante. Avevano cose da dirsi, ma Mary non riusciva a sentirli. Andò in quella direzione, spinta dall'eccitazione della notte e dal desiderio di condividerla. Era proprio quanto aveva detto a Will quando lui le aveva domandato se le mancava Dio: la sensazione che l'intero universo fosse vivo, che ogni cosa fosse legata all'altra da fili di senso. Quand'era cristiana, anche lei si era sentita parte del tutto; da quando aveva lasciato la Chiesa si sentiva sciolta, libera e leggera in un universo senza scopo. E poi c'era stata la scoperta delle Ombre e il viaggio in un altro mondo, e ora c'era questa notte vivida dov'era lampante che tutto era animato da uno scopo e da un senso, ma lei ne era tagliata fuori. Ed era impossibile trovare un legame perché Dio non c'era. In parte esultante e in parte angosciata, Mary decise di arrampicarsi sull'albero per cercare di perdersi ancora una volta nella Polvere. Ma non era ancora a metà strada dal boschetto quando sentì un suono diverso tra lo stormire delle foglie e il frusciare del vento nell'erba. Qualcosa stava brontolando, un suono basso e cupo come di organo. E, sopra questo, un crepitio... rotture e schianti, e il grido, l'urlo del legno contro il legno. Che fosse proprio il suo albero? Si fermò di colpo, nell'aperta pianura, col vento che le sferzava il volto, le ombre delle nuvole che le sfrecciavano attorno e l'erba alta che le frustava le cosce, e guardò la volta verde. Rami gemevano, virgulti si spezzavano, grandi travi di legno verde si rompevano come ramoscelli secchi e piombavano a terra, e poi tutta la chioma – la chioma dell'albero che conosceva così bene – si piegò e s'inclinò e cominciò lentamente a crollare. Sembrava che, ciascuna per proprio conto, ogni fibra del tronco, della corteccia, delle radici urlasse contro quel delitto. Ma la caduta non si arrestava, l'albero in tutta la sua altezza si schiantava nel boschetto e parve piegarsi verso Mary prima di fracassarsi al suolo come un'onda contro un frangiflutti, e il colossale tronco rimbalzò leggermente per poi assestarsi con un brontolio di legno squarciato. Mary corse a toccare le foglie ondeggianti. C'era la sua corda; c'erano le tavole scheggiate della sua piattaforma. Con il cuore che le pulsava dolorosamente in petto, si arrampicò tra i rami caduti aprendosi una via tra quel legno familiare ora piegato con strane angolature e issandosi più in alto che poté. Si puntellò contro un ramo e tirò fuori il cannocchiale. Guardandovi attraverso, vide nel cielo due movimenti nettamente diversi. Uno era quello delle nuvole che scorrevano davanti alla luna spinte in una direzione, e l'altro era il flusso della Polvere che pareva andare proprio in senso contrario. E, dei due, la Polvere si spostava a velocità superiore e con una massa ben più voluminosa. In verità sembrava che l'intero cielo si spostasse con quella, come una marea inarrestabile che si riversasse fuori dal mondo, fuori da tutti i mondi, in qualche estremo vuoto. Lentamente, come se si muovessero nel suo cervello, le cose parevano unirsi a quel moto. Will e Lyra avevano detto che la lama sottile aveva almeno trecento anni. Così era stato raccontato loro dal vecchio uomo nella torre. Secondo Will i proprietari della lama sottile, la Gilda della Torre degli Angeli, erano stati negligenti: non avevano sempre richiuso le finestre da loro aperte. Be’, Mary ne aveva trovata una, in fondo, e ce n'erano molte altre. E se durante tutto quel tempo, pian piano, la Polvere fosse uscita dalle ferite che la lama sottile aveva inferto alla natura... Mary si sentì cogliere da un senso di vertigine che non era provocato soltanto dall'ondeggiare e dall'altalenare dei rami tra i quali era incastrata. Rimise con cura il cannocchiale nella tasca e si aggrappò con le braccia ai rami che aveva davanti a sé, scrutando il cielo, le nuvole in fuga. La lama sottile era responsabile in minima parte, a un livello bassissimo, di quel flusso. Era dannosa, e l'universo stava soffrendo per causa sua, e lei doveva parlarne con Will e Lyra e trovare un modo per arrestare quella perdita. Ma l'immenso flusso nel cielo era ben altra cosa. Era un fatto nuovo, ed era catastrofico. E, se non fosse stato arrestato, ogni forma di vita cosciente sarebbe sparita. Come le avevano rivelato i mulefa, la Polvere aveva origine quando le cose viventi diventavano consapevoli di loro stesse; ma occorreva una forma di alimentazione che la rafforzasse e preservasse, così come i mulefa avevano le ruote e l'olio degli alberi. Senza qualcosa di simile, sarebbe sparita per sempre. Pensiero, fantasia, emozioni, tutto sarebbe avvizzito e volato via, lasciando soltanto un rozzo automatismo; e quel breve periodo in cui la vita era consapevole di se stessa si sarebbe esaurito come una candela in ciascuno dei miliardi di mondi in cui aveva diffuso il suo splendore. Mary sentì distintamente il peso di tutto questo. Era qualcosa di simile al peso degli anni. Di colpo sentì di avere ottant'anni, si sentì stanca, stremata ed ebbe voglia di morire. Scese a fatica dai rami del grande albero caduto e, mentre il vento continuava a scompigliare le foglie, l'erba e i suoi capelli, riprese la strada per il villaggio. In cima al pendio guardò per l'ultima volta il flusso della Polvere, le nuvole e il vento che si scontravano con esso, e la luna immobile nel mezzo. E allora capì, finalmente, cosa stavano facendo: capì quale fosse quel grande scopo incalzante. Stavano tentando di respingere il flusso della Polvere. Si sforzavano di alzare una barriera contro quella marea inarrestabile: vento, luna, nuvole, foglie, erba, tutte quelle belle cose urlavano e si univano nella lotta per trattenere le particelle-Ombra in quell'universo che tanto arricchivano. La materia amava la Polvere. Non voleva vederla andar via. Ecco il senso di quella notte, che era anche il senso di Mary. Aveva pensato che nella vita non ci fosse alcun senso, alcuno scopo, da quando Dio era morto? Sì, lo aveva pensato. «Be’, ora c'è» disse Mary a voce alta, e lo ripeté urlando: «Ora c'è!» Mentre tornava a guardare le nuvole e la luna nel flusso di Polvere, le parvero fragili e condannate come una diga di ramoscelli e piccoli ciottoli che cercasse di trattenere il Mississippi. Ma ci provavano lo stesso. E avrebbero continuato a provarci sino alla fine di tutto. Mary non sapeva da quanto tempo fosse fuori. Quando l'intensità dell'emozione cominciò ad attenuarsi, sostituita dallo sfinimento, la giovane scese lentamente dal pendio diretta al villaggio. A mezza strada, accanto a un boschetto di nodolegno, vide qualcosa di strano sugli acquitrini. C'era un bagliore bianco, un movimento regolare: qualcosa che arrivava con la marea. S'immobilizzò, scrutando intensamente. Non potevano essere i tualapi perché loro si muovevano sempre in gruppo, mentre quello – e tutto, dal lungo collo alle ali simili a vele, faceva pensare che fosse uno di quegli uccelli, senz'ombra di dubbio – era solo. Mary non aveva notizia di tualapi solitari, ed esitava a correre giù per avvertire gli abitanti del villaggio, anche perché la creatura si era fermata. Fluttuava sull'acqua nei pressi del sentiero. E si stava aprendo... No, qualcosa stava scendendo dal suo dorso. Quel qualcosa era un uomo. Mary lo vide distintamente, anche da quella distanza; il chiaro di luna era sfolgorante, e i suoi occhi vi si erano abituati. Guardò attraverso il cannocchiale e non ebbe più dubbi: era una figura umana che irraggiava Polvere. Aveva in mano qualcosa di simile a un lungo bastone. Stava percorrendo il sentiero agilmente e rapidamente, senza correre, ma muovendosi come un atleta o un cacciatore. Indossava semplici indumenti scuri che di norma lo avrebbero occultato, ma attraverso il cannocchiale era visibile come sotto la luce di un riflettore. E, mentre si avvicinava al villaggio, Mary capì cosa fosse quel bastone. L'uomo aveva un fucile. Ebbe la sensazione che qualcuno le stesse versando acqua gelida sul cuore. Ogni singolo pelo sulla sua pelle si rizzò. Era troppo lontana per fare qualcosa: anche se avesse urlato, lui non l'avrebbe sentita. Dovette limitarsi a guardare mentre l'uomo entrava nel villaggio scrutando a destra e a sinistra, fermandosi di continuo per tendere l'orecchio, spostandosi di capanna in capanna. Mary sentì che la propria mente era come la luna e le nuvole che tentavano di trattenere la Polvere quando urlò senza emettere suono: Non guardare sotto l'albero... allontanati dall'albero... Ma l'uomo si avvicinava sempre di più a esso e finì col fermarsi fuori della capanna di Mary. Lei non riuscì a sopportarlo; infilò il cannocchiale in tasca e cominciò a correre giù per il pendio. Era sul punto di gridare, qualsiasi cosa, un urlo selvaggio, ma si rese conto appena in tempo che un grido avrebbe svegliato Will o Lyra costringendoli a rivelare la loro presenza, e allora lo soffocò. Poi, non potendo sopportare di non sapere cosa stava facendo l'uomo, si fermò e annaspò per riprendere il cannocchiale, e dovette immobilizzarsi per guardare con quello. L'uomo stava aprendo la porta della sua casa. Stava entrando. Sparì alla vista, anche se la Polvere lasciava alle sue spalle una scia, come fumo attraversato da una mano. Mary aspettò per un minuto interminabile e poi l'uomo ricomparve. Si fermò sulla soglia, guardandosi attorno lentamente, e il suo sguardo superò l'albero. Poi l'uomo scese dalla soglia e si bloccò, come non sapendo cosa fare. Mary si rese conto d'improvviso di quanto lei fosse visibile sullo spoglio pendio dell'altura, facile bersaglio per un fucile, ma pareva che all'uomo interessasse soltanto il villaggio e, trascorso circa un altro minuto, lui si voltò e se ne andò tranquillamente. Mary lo seguì con lo sguardo passo dopo passo lungo il sentiero del fiume, e lo vide distintamente salire sul dorso dell'uccello e sedersi a gambe incrociate per poi fare dietrofront e scivolare via. Cinque minuti dopo erano scomparsi. Trentacinque Sulle colline e oltre È ARRIVATO IL COMPLEANNO DELLA MIA VITA. È ARRIVATO IL MIO AMORE. CHRISTINA ROSSETTI «Dottoressa Malone» disse Lyra quel mattino, «Will e io dobbiamo cercare i nostri daimon. Quando li avremo trovati, sapremo cosa fare. Non possiamo stare ancora a lungo senza di loro. Dunque vogliamo andare a cercarli». «E dove?» disse Mary, con le palpebre pesanti e la testa che le doleva dopo la notte agitata appena trascorsa. Lei e Lyra erano in riva al fiume: Lyra si lavava e Mary cercava, senza darlo a vedere, le tracce dell'uomo. Non ne aveva ancora trovate. «Non lo so» disse Lyra. «Ma devono essere qui intorno. Non appena finita la battaglia, sono scappati come se non avessero più fiducia in noi. Non posso biasimarli. Ma sappiamo che sono in questo mondo, e ci pare di averli anche visti un paio di volte, sicché forse riusciremo a scovarli». «Ascoltami» disse Mary con riluttanza, e raccontò a Lyra ciò che aveva visto quella notte. Will le raggiunse, e sia lui sia Lyra ascoltarono seri con occhi sgranati. «Probabilmente è soltanto un viaggiatore che ha trovato una finestra e l'ha varcata arrivando da chissà dove» disse Lyra quando Mary ebbe finito. Nel suo intimo aveva altri pensieri, e l'uomo era meno interessante di quelli. «Come il padre di Will» continuò Lyra. «È cosa certa che adesso ci sono moltissimi varchi. In ogni modo, se ha soltanto fatto un giro e se n'è andato non poteva avere brutte intenzioni, no?» «Non lo so. Ma è una faccenda che non mi piace. E mi preoccupa che ve ne andiate in giro da soli... o mi preoccuperebbe se non sapessi che avete fatto cose ben più pericolose. Oh, non so. Ma vi prego di fare attenzione. Vi prego di guardarvi attorno. Se non altro, sulla prateria potrete vedere subito se arriva qualcuno, anche da lontano...» «Se succede possiamo scappare subito in un altro mondo, così non potrà farci del male» disse Will. Erano decisi ad andare, e Mary non aveva voglia di discutere. «Almeno» disse, «promettetemi di non andare tra gli alberi. Se quell'uomo è ancora qui intorno, può nascondersi in un bosco o in una macchia, e potreste non scorgerlo in tempo per scappare». «Promesso» disse Lyra. «Be’, vi preparo un po’ di cibo, nel caso che restiate fuori tutto il giorno». Mary prese un po’ di pane schiacciato e di formaggio e qualche dolce frutto rosso per scacciare la sete, li avvolse in un panno e ne legò i capi con un cordino perché uno dei due potesse portarlo appeso alla spalla. «Buona caccia» disse quando partirono. «Mi raccomando: state attenti». L'ansia non l'aveva abbandonata. Rimase a guardarli fino a quando furono ai piedi della scarpata. «Mi domando perché è così triste» disse Will, mentre s'incamminavano verso il crinale. «Probabilmente si domanda se tornerà mai a casa» opinò Lyra. «E se il laboratorio sarà ancora suo, allora. Forse è triste perché pensa all'uomo che amava». «Mmm» fece Will. «Pensi che noi torneremo mai a casa?» «Non so. In ogni modo, credo di non avere una casa. Probabilmente non mi rivorranno al Jordan College, e non posso vivere con gli orsi o con le streghe. Forse potrei vivere con i gyziani. Non mi spiacerebbe se mi volessero». «E nel mondo di Lord Asriel? Non vorresti vivere lì?» «Ricorda che sparirà presto» disse lei. «Perché?» «Per quello che ha detto lo spirito di tuo padre un attimo prima che ci separassimo. Sui daimon, che possono vivere a lungo soltanto se restano nel loro mondo. Ma probabilmente Lord Asriel, ovvero mio padre, non ci ha mai pensato, dal momento che nessuno sapeva molto sui mondi quando lui ha dato inizio... a tutto questo» disse Lyra con sguardo trasognato. «Tutto quel coraggio e valore... Tutto, tutto sprecato! E per niente!» Si avviarono, procedendo agevolmente sulla strada di roccia, e quando raggiunsero la cima del crinale si fermarono a guardare indietro. «Will» disse lei, «e se non li trovassimo?» «Sono sicuro che li troveremo. Mi domando soltanto che aspetto avrà il mio daimon». «Lo hai visto. E io l'ho tenuto tra le braccia» disse Lyra arrossendo, perché ovviamente era una grave scorrettezza toccare qualcosa di così intimo come il daimon di un altro. Era vietato, oltre che dalle buone maniere, da qualcosa di ben più profondo... una specie di pudore. Una rapida occhiata alle guance accaldate di Will le rivelò che lui lo sapeva bene quanto lei. Non avrebbe saputo dire se anche lui stesse provando la sua stessa sensazione, che era in parte di paura e in parte di eccitazione, la stessa che aveva percepito la notte precedente: era ancora lì. Camminarono a fianco a fianco, di colpo intimiditi l'uno dall'altra. Ma Will, che non voleva lasciarsi intimidire, disse: «Quando smetterà di cambiare forma il tuo daimon?» «Circa... immagino all'età che abbiamo adesso, forse un pochino più avanti. A volte succede anche più tardi. Pan e io ne abbiamo parlato spesso. Ci chiedevamo cosa sarebbe diventato...» «Le persone non lo sanno?» «Non finché sono giovani. Quando cresci cominci a pensarci, a dirti che potrebbero diventare così o cosà... E di solito finiscono col diventare qualcosa di appropriato. Voglio dire: qualcosa di simile alla tua vera natura. Se, per esempio, il tuo daimon è un cane, significa che ti piace fare quello che ti dicono, e sapere chi è il padrone, e obbedire ai suoi ordini, e compiacere chi ti comanda. Molti domestici hanno cani come daimon. In questo modo puoi sapere meglio cosa sei e scoprire cosa sai fare meglio. Come fa la gente del tuo mondo a sapere cos'è?» «Non lo so. Non conosco molto il mio mondo. La sola cosa che so è tenermi in disparte e in silenzio e nascosto, perciò non so molto su... sugli adulti e gli amici. O sugli innamorati. Penso che avere un daimon sarebbe uno svantaggio, perché tutti capirebbero molto di te soltanto guardandoti. A me piace starmene per conto mio e non dare nell'occhio». «Allora può darsi che il tuo daimon sia un animale bravo a nascondersi. O uno di quegli animali che somigliano a un altro... una farfalla che sembra una vespa, per mascherarsi. Devono esserci creature così nel tuo mondo, perché noi ne abbiamo, e siamo molto simili». Procedettero in un silenzio affabile. Tutt'attorno a loro il vasto mattino chiaro si stendeva trasparente nelle vallette e azzurro-perla nell'aria sovrastante. Fin dove l'occhio poteva arrivare la grande savana si spiegava bruna, dorata, color camoscio, risplendente fino all'orizzonte, e deserta. Loro potevano essere le sole persone al mondo. «Ma non è veramente deserta» disse Lyra. «Ti riferisci a quell'uomo?» «No. Sai cosa intendo dire». «Sì, lo so. Vedo delle ombre nell'erba... uccelli, forse» disse Will. Stava seguendo con lo sguardo dei piccoli movimenti a scatti, qui e là. Gli riusciva più facile vedere le ombre se non le fissava direttamente. Come se fossero più disponibili a mostrarsi quando lui guardava con la coda dell'occhio e, quando lo disse a Lyra, lei dichiarò: «È la proprietà negativa». «Che roba è?» «Il primo a parlarne è stato il poeta Keats. La dottoressa Malone lo sa. È come quando io leggo l'aletiometro. È come quando tu usi il coltello, no?» «Sì, immagino di sì. Ma stavo pensando che potrebbero essere i daimon». «Anch'io, solo che...» Si posò l'indice sulle labbra. Will annuì. «Guarda» disse lui, «c'è uno di quegli alberi caduti». Era l'albero su cui si arrampicava Mary. Si avvicinarono con cautela, tenendo d'occhio il boschetto nell'eventualità che ne cadessero altri. Nel quieto mattino, mentre soltanto una lieve brezza faceva frusciare le foglie, sembrava impossibile che una cosa possente come quella potesse essere caduta, ma così era. L'enorme tronco, sollevato all'interno del boschetto dalle radici contorte e, fuori sull'erba, dalla massa dei rami, era più alto delle loro teste. Alcuni rami, spezzati e scheggiati, erano più grossi del più grosso albero che Will avesse mai visto; la chioma della pianta, fitta di rami che sembravano ancora rigogliosi, di foglie ancora verdi, torreggiava come un palazzo in rovina a mezz'aria. D'improvviso Lyra afferrò Will per un braccio. «Sst» sussurrò. «Non guardare. Sono sicura che sono lì. Ho visto qualcosa muoversi e potrei giurare che era Pan...» La sua mano era calda. Will era più consapevole di questa che della gran massa di foglie e rami sopra di loro. Fingendo di guardare con noncuranza l'orizzonte, concentrò l'attenzione sull'intricata massa di verde, marrone e azzurro, e lì – Lyra aveva ragione! – c'era qualcosa che non era l'albero. E, accanto, c'era un altro qualcosa. «Andiamo via» disse Will sottovoce. «Andiamo da qualche altra parte e vediamo se ci seguono». «E se non lo fanno? Ma sì... d'accordo» sussurrò Lyra di rimando. Fingendo di guardarsi attorno, posarono le mani su uno dei rami finiti a terra, come se volessero arrampicarsi; poi finsero di cambiare idea, scuotendo la testa e allontanandosi. «Vorrei avere gli occhi dietro la testa» disse Lyra quando ebbero percorso un centinaio di metri. «Continuiamo a camminare. Loro possono vederci e non si perderanno. Verranno da noi quando ne avranno voglia». Scesero dalla strada nera e sprofondarono nell'erba alta fino al ginocchio, strusciando le gambe sugli steli, guardando gli insetti che si libravano, sfrecciavano, fluttuavano, li rasentavano; ascoltando il coro di milioni di voci schioccanti e stridenti. «Cosa farai, dopo, Will?» domandò Lyra pacatamente dopo che ebbero camminato per un po’ in silenzio. «Be’, tornerò a casa» disse lui. Lyra, però, pensò che il suo tono era incerto. Sperava che fosse incerto. «Ma potrebbero continuare a inseguirti» disse lei. «Quegli uomini». «Ho visto di peggio, in fondo». «Sì, immagino di sì... Ma mi sarebbe piaciuto mostrarti il Jordan College, e le Fens. Mi sarebbe piaciuto che noi...» «Sì» disse Will, «e io avrei voluto... Sarebbe anche bello tornare a Cittagazze. Era un bel posto, e se gli Spettri se ne sono andati tutti... Ma c'è mia madre. Devo tornare indietro e badare a lei. L'ho lasciata con la signora Cooper, e non è bello per nessuna di loro». «Ma non è nemmeno bello che sia tu a doverlo fare». «No» disse lui, «ma è un non-bello di altro genere. È come un terremoto o un diluvio. Possono non essere belli, ma non ne ha colpa nessuno. Se però lascio mia madre sola con una vecchia signora che è a sua volta piena di acciacchi, questo è un altro tipo di non-bello. Sarebbe ingiusto. Devo tornare a casa. Probabilmente, però, sarà difficile che tutto torni come prima. Probabilmente ora il segreto è stato scoperto. Immagino che la signora Cooper non sia riuscita a badare a lei da sola, soprattutto se mia madre è ricaduta in uno di quei periodi in cui tutto le fa paura. Avrà dovuto chiedere aiuto, e quando tornerò potrei essere costretto ad andare in qualche istituto». «No! Un orfanotrofio?» «Penso che lo faranno. Non so proprio. Ma odierei una cosa simile». «Potresti scappare con il coltello, Will! Potresti venire nel mio mondo!» «Appartengo ancora al luogo in cui posso stare con lei. Quando sarò adulto potrò badare a lei nel modo dovuto, in casa mia. Allora nessuno potrà interferire». «Pensi che ti sposerai?» Will tacque per un po’. Lyra sapeva che stava riflettendo, però. «Non riesco a vedere così lontano» disse Will. «Dovrebbe trattarsi di qualcuno in grado di capire... Credo che non ci sia nessuno così nel mio mondo. E tu ti sposerai?» «Nemmeno io» disse Lyra, e la sua voce non era più salda, «riesco a pensare a qualcuno che appartiene al mio mondo». Procedevano lentamente, scrutando l'orizzonte. Avevano tutto il tempo del mondo: tutto il tempo che aveva il mondo. Dopo un po’ Lyra domandò: «Terrai il coltello, vero? Per poter visitare il mio mondo?» «Naturalmente. Di sicuro non lo darò a nessuno, mai». «Non guardare...» gli intimò lei, senza alterare il passo. «Sono di nuovo qui. Sulla sinistra». «Ci seguono» disse Will, deliziato. «Ssst!» «Lo sapevo. Bene, ora faremo soltanto finta, continueremo a girare come se li stessimo cercando e guarderemo nei posti più stupidi». Diventò un gioco. Incontrarono uno stagno e cercarono tra le canne e nel fango, dicendo a voce alta che i loro daimon avevano sicuramente preso la forma di una rana o di uno scarabeo d'acqua o di un lumacone; staccarono la corteccia di un albero caduto da tempo ai bordi di un boschetto di legnocorda fingendo di aver visto i due daimon strisciare lì sotto in forma di forfecchie; Lyra fece un gran trambusto per una formica che sosteneva di aver pestato, compiangendola per le ammaccature, dicendo che il suo muso era come quello di Pan, domandando con finto dolore perché rifiutasse di parlare con lei. Ma, quando pensò che i daimon fossero davvero troppo lontani per sentirla, si affrettò a dire a Will, accostandosi per parlare sottovoce: «Dovevamo abbandonarli, vero? Non avevamo proprio scelta?» «Sì, dovevamo. È stato peggio per te che per me, ma non avevamo scelta. Tu lo avevi promesso a Roger e dovevi mantenere la parola». «E tu dovevi parlare con tuo padre...» «E siamo stati costretti a lasciarli fuori». «Sì, è così. E sono felice di averlo fatto. Anche Pan ne sarà felice, un giorno, quando io morirò. Allora non dovremo dividerci. Abbiamo fatto bene». Intanto il sole era salito nel cielo e l'aria si era fatta più calda, e i ragazzini cominciarono a cercare l'ombra. Verso mezzogiorno si ritrovarono sul pendio che portava in cima a un crinale, e quando arrivarono in alto Lyra si lasciò cadere nell'erba e disse: «Be’, se non troviamo presto un po’ d'ombra...» Una valle scendeva sull'altro versante, fitta di cespugli, tanto che i due si dissero che doveva esserci un ruscello. Attraversarono il pendio sotto il crinale fino a raggiungere il punto in cui cominciava la valle e lì, com'era facile intuire, tra le felci e le canne, una sorgente sgorgava dalla roccia. Immersero le facce accaldate nell'acqua e bevvero a sazietà, poi seguirono il torrente in discesa, notando che si raccoglieva in gorghi in miniatura e scavalcava piccole rughe di pietra, diventando sempre più grosso e largo. «Com'è possibile?» domandò, meravigliata, Lyra. «Non riceve altra acqua da nessuna parte, eppure ce n'è più qui che lassù». Will, cercando le ombre con la coda dell'occhio, le vide sgattaiolare avanti, acquattate tra le felci, e sparire nei cespugli più in basso. Le indicò in silenzio. «È perché rallenta» rispose. «Non scorre alla velocità dell'acqua che esce dalla sorgente, e allora si raccoglie in queste pozze... Sono andati da quella parte» sussurrò, indicando un folto d'alberi ai piedi del pendio. Il cuore di Lyra batteva così forte che se lo sentiva pulsare in gola. Lei e Will si guardarono, una strana e seria occhiata formale, prima di mettersi a seguire la corrente. Il sottobosco si faceva più fitto mentre scendevano a valle; il torrente s'infilava in gallerie di verde ed emergeva in radure screziate per poi saltare una balza di roccia e sprofondare di nuovo nel verde, e loro dovevano seguirne il corso più con l'udito che con la vista. Ai piedi dell'altura entrava in un boschetto di alberi dalla corteccia argentea. Padre Gomez guardava dall'alto del crinale. Non era stato difficile seguirli; a dispetto della fiducia di Mary nell'aperta savana, c'erano nascondigli in abbondanza nell'erba e negli occasionali boschetti di nodolegno e di linfalacca. I due giovani, da principio, avevano perso un sacco di tempo a guardarsi attorno come se pensassero di essere seguiti, e lui era stato costretto a tenersi a distanza, ma col passare delle ore erano diventati sempre più interessati l'uno all'altra e avevano prestato meno attenzione al paesaggio. La sola cosa che lui non voleva era far del male al ragazzino. Aborriva l'idea di ferire una persona innocente. Il solo modo per essere sicuro del suo bersaglio era stare vicino quanto bastava per vedere lei chiaramente, e questo significava seguirli nel boschetto. Silenzioso e prudente, il prete scese lungo il corso d'acqua. Il suo daimon, lo scarabeo dal dorso verde, volava saggiando l'aria; la sua vista era meno acuta di quella dell'uomo, ma il suo senso dell'olfatto era più sviluppato, tanto da riuscire a cogliere distintamente l'odore della carne dei due giovani. Si spingeva avanti, si posava su uno stelo d'erba e aspettava l'uomo, poi ripartiva; mentre seguiva così la traccia odorosa lasciata nell'aria dai corpi dei ragazzini, padre Gomez si scoprì a ringraziare Dio per la sua missione, perché ormai era lampante che i due stavano per cadere in peccato mortale. Ma ecco: il movimento biondo scuro dei capelli della ragazzina. Il prete si avvicinò ancora un poco e tirò fuori il fucile. Era dotato di un mirino telescopico: non di lunga portata ma congegnato in modo tale che, guardandovi attraverso, l'immagine era tanto ingrandita quanto distinta. Sì, era proprio lei, si era fermata e voltata, e lui ne vide l'espressione del volto domandandosi com'era possibile che una persona così impregnata di male irradiasse tanta speranza e felicità. La sua perplessità lo fece esitare, tanto che perse l'occasione buona: i due erano spariti tra gli alberi. Be’, non sarebbero andati lontano. Li seguì lungo il torrente, procedendo curvo, tenendo il fucile in una mano e bilanciandosi con l'altra. In quel momento era così vicino al successo che per la prima volta si ritrovò a pensare a cosa avrebbe fatto dopo, a domandarsi se avrebbe servito meglio il Regno dei cieli tornando a Ginevra o rimanendo lì a evangelizzare quel mondo. Per prima cosa avrebbe dovuto convincere le creature a quattro zampe – che parevano dotate di una ragione rudimentale – che la loro abitudine di viaggiare su ruote era abominevole e satanica, nonché contraria al volere di Dio. Abolito quel vizio, la salvezza sarebbe seguita. Raggiunse i piedi del pendio, dove cominciavano gli alberi, e posò il fucile senza fare rumore. Scrutò in mezzo alle ombre verdi, argentee e dorate, e si mise in ascolto, portandosi le mani dietro le orecchie per cogliere il minimo suono di voce fra lo stridere degli insetti e lo scorrere del torrente. Sì: erano lì. Si erano fermati. Si chinò per raccogliere il fucile... E un momento dopo lanciava un rantolo rauco e soffocato, perché qualcuno aveva catturato il suo daimon e lo stava allontanando da lui. Ma non c'era niente, lì! Dove si era cacciato? Il dolore era atroce. Sentiva il suo daimon gridare, e scrutava con occhi feroci a destra e a sinistra, cercandolo. «Sta’ fermo» disse una voce dall'aria, «e zitto. Il tuo daimon è in mano mia». «Ma... dove sei? Chi sei?» «Mi chiamo Balthamos» disse la voce. Will e Lyra seguirono il corso del torrente nel folto, procedendo con cautela, parlando poco, fino a quando arrivarono proprio nel centro del bosco. Lì c'era una piccola radura tappezzata di foglie morbide e di sassi coperti di muschio. I rami s'intrecciavano in aria, quasi nascondendo il cielo e lasciando filtrare soltanto mobili lustrini di luce solare, così che tutto era picchiettato d'oro e d'argento. E c'era pace. Rompevano il silenzio soltanto lo scorrere del torrente e l'occasionale fruscio delle foglie più alte a un soffio di vento. Will posò il fagotto con il cibo; Lyra posò lo zainetto. Non c'era segno di ombre di daimon. Erano completamente soli. Si tolsero scarpe e calze e si sedettero sui sassi muscosi al bordo del torrente, immergendo i piedi nell'acqua gelida e sentendone il pizzicore che rinvigoriva il sangue. «Ho fame» disse Will. «Anch'io» gli fece eco Lyra, anche se sentiva qualcos'altro oltre alla fame, qualcosa di represso che la incalzava ed era in parte doloroso e in parte piacevole, tanto che non sapeva cosa fosse. Sciolsero il fagotto e mangiarono un po’ di pane e formaggio. Per qualche ragione sconosciuta le loro mani erano lente e goffe, e i due si limitarono ad assaggiare il cibo, anche se il pane era farinoso e croccante di forno di pietra e il formaggio era friabile, salato e freschissimo. Poi Lyra prese uno di quei piccoli frutti rossi. Con il cuore che le batteva forte, si rivolse a Will dicendo: «Will...» E gli portò delicatamente il frutto alla bocca. Lesse nei suoi occhi che Will capì subito quali erano le sue intenzioni, e che era troppo felice per parlare. Le dita di lei erano immobili sulle sue labbra, e Will le sentiva tremare, e alzò una mano per stringere quelle di Lyra, e poi nessuno dei due riuscì più a vedere niente: erano confusi, erano traboccanti di gioia. Come due falene che si scontrino goffamente, non meno leggere di queste, le loro labbra si toccarono. Poi, prima ancora di sapere cosa stava succedendo, Will e Lyra si erano avvinghiati, schiacciandosi ciecamente le facce. «Come diceva Mary...» bisbigliò Will, «... sai subito se qualcuno ti piace... mentre eri addormentata, sulla montagna, prima che lei ti portasse via, ho detto a Pan...» «Ho sentito» sussurrò lei, «ero sveglia e avrei voluto dirti la stessa cosa e ora so cosa devo aver provato per tutto il tempo: ti amo, Will, ti amo...» Quelle parole incendiarono i nervi di Will. Tutto il suo corpo ne fremette, e lui le rispose con le stesse parole, baciandole ripetutamente il volto caldo, sorbendo in adorazione il profumo del suo corpo e dei capelli odorosi di miele e il dolce umidore della bocca che aveva il gusto del piccolo frutto rosso. Attorno a loro c'era soltanto silenzio, come se il mondo intero stesse trattenendo il respiro. Balthamos era terrorizzato. Risalì il corso d'acqua allontanandosi dal bosco, tenendo in mano l'insetto-daimon che graffiava, pungeva, mordeva, e cercando di nascondersi il più possibile all'uomo che arrancava dietro di lui. Non doveva farsi raggiungere. Sapeva che padre Gomez lo avrebbe ucciso in men che non si dica. Un angelo del suo rango non poteva competere con un uomo, anche se era un angelo sano e forte, e Balthamos non lo era; per giunta era menomato dal dolore per la morte di Baruch e dalla vergogna per aver abbandonato Will. Non aveva nemmeno più la forza di volare. «Ferma, ferma» diceva padre Gomez. «Fermati, ti prego. Non riesco a vederti... parliamo, per favore... non fare del male al mio daimon, ti prego...» In verità, era il daimon che faceva del male a Balthamos. L'angelo vedeva a malapena la cosuccia verde attraverso il dorso delle mani strette, e l'insetto continuava a piantargli le mandibole possenti nei palmi. Se avesse aperto le mani anche per un momento soltanto, sarebbe volato via. Balthamos le teneva ben chiuse. «Per di qua» disse, «seguimi. Allontaniamoci dal bosco. Voglio parlarti, ma non è questo il posto». «Ma chi sei? Non riesco a vederti. Vieni più vicino... come posso sapere chi sei se non ti vedo? Fermati, non correre così!» Ma correre era la sola difesa di Balthamos. Cercando di ignorare il daimon che lo pungeva, avanzò lungo la piccola gola in cui scorreva il torrente saltando di sasso in sasso. Poi fece un errore: cercando di guardarsi alle spalle, scivolò e mise un piede in acqua. «Ah» uscì in un sussurro dalla bocca di padre Gomez quando vide lo spruzzo. Balthamos tirò subito fuori il piede e accelerò... ma adesso un'impronta umida restava sulle rocce asciutte ogni volta che faceva un passo. Il prete se ne accorse e scattò in avanti, sentendo sulla mano un fruscio di piume. Si fermò attonito: la parola “angelo” gli echeggiò nel cervello. Balthamos colse l'occasione per arrancare di nuovo in avanti, e il prete si sentì trascinare da lui, mentre un'altra fitta gli stringeva il cuore. Balthamos disse da sopra la spalla: «Ancora un po’, proprio in cima al crinale, e potremo parlare, lo prometto». «Parliamo qui! Fermati dove sei, e giuro che non ti toccherò!» L'angelo non rispose: concentrarsi era uno sforzo troppo grande. Doveva dirigere la sua attenzione in tre direzioni: dietro di sé per evitare l'uomo, davanti per vedere dove metteva i piedi, e sul rabbioso daimon che gli straziava le mani. Quanto al prete, il suo cervello lavorava in fretta. Un avversario davvero pericoloso avrebbe ucciso subito il suo daimon, chiudendo la questione sul momento: il suo antagonista aveva paura di colpire. Con questo in mente, finse di inciampare e lanciò piccoli gemiti di dolore, pregando un paio di volte l'altro di fermarsi... e intanto scrutava attento, si avvicinava, valutava la stazza dell'altro, la velocità con cui si muoveva, da quale parte stava guardando. «Per favore» diceva a tratti, «non sai quanto sto soffrendo... non posso farti alcun male... non possiamo fermarci e parlare?» Non voleva perdere di vista il bosco. Adesso erano nel punto in cui nasceva il torrente, e riusciva a vedere la forma del piede di Balthamos che schiacciava delicatissimamente l'erba. Il prete ne aveva osservato la marcia centimetro per centimetro, e adesso era sicuro che l'angelo fosse fermo. Balthamos si girò. Il prete alzò gli occhi verso il punto in cui riteneva dovesse trovarsi il volto dell'angelo e per la prima volta lo vide: un semplice tremolio dell'aria, ma non c'era da sbagliarsi. Non era però vicino quanto bastava per essergli addosso con un balzo solo, però, e a dirla tutta la pressione sul suo daimon lo aveva fatto soffrire, indebolendolo. Forse doveva fare un altro passo o due... «Siediti» disse Balthamos. «Siediti lì dove sei. Non un passo di più». «Cosa vuoi?» domandò padre Gomez senza muoversi. «Cosa voglio? Voglio ucciderti, ma non ne ho la forza». «Ma sei un angelo?» «Cosa importa?» «Forse sei in errore. Forse stiamo dalla stessa parte». «No, non è così. Ti ho tenuto d'occhio. So da che parte stai... no, no, non muoverti. Rimani dove sei». «Non è troppo tardi per ravvedersi. Anche agli angeli è permesso. Posso ascoltare la tua confessione». «Oh, Baruch, aiutami tu!» urlò Balthamos, disperato, voltandosi. E, mentre gemeva, padre Gomez si lanciò. La sua spalla colpì quella dell'angelo e gli fece perdere l'equilibrio; e buttando in fuori una mano per parare il colpo l'angelo lasciò andare il daimon. Lo scarabeo prese subito il volo e padre Gomez sentì un empito di sollievo e di vigore. In verità fu proprio questo a ucciderlo, con sua grande sorpresa. Si buttò sulla flebile forma dell'angelo con tanto impeto, e la resistenza che incontrò fu così inferiore a quella che si aspettava, che perse l'equilibrio. Gli scivolò un piede e l'abbrivio lo spinse giù verso il torrente; e Balthamos, pensando a ciò che avrebbe fatto Baruch, dette un calcio alla mano del prete tesa in cerca di un appiglio. Padre Gomez fece una brutta caduta. La sua testa batté contro un sasso ed egli finì stordito con la faccia nell'acqua. Il freddo lo fece riscuotere subito, ma mentre tentava di rialzarsi semiaffogato Balthamos, in preda alla disperazione, ignorando il daimon che gli pungeva il volto, gli occhi, la bocca, usò tutto lo scarso peso che possedeva per spingere la testa dell'uomo nell'acqua, e lì la tenne, e continuò a tenercela. Quando il daimon si dissolse di colpo, Balthamos mollò la presa. L'uomo era morto. Non appena ne fu sicuro, l'angelo tirò fuori dall'acqua il cadavere e lo posò con cura sull'erba, incrociando le mani del prete sul petto e chiudendogli le palpebre. Poi si alzò, stremato e dolente. «Baruch» disse, «oh, Baruch, mio caro, non posso fare di più. Will e la ragazzina sono salvi, e tutto andrà bene, ma questa è la fine per me, anche se in verità sono morto assieme a te, mio amato Baruch». Un momento dopo era svanito. Nel campetto di fagioli, sonnacchiosa nel tardo e caldo pomeriggio, Mary sentì la voce di Atal senza capire se era eccitata o allarmata: era caduto un altro albero? Era riapparso l'uomo con il fucile? Guarda! Guarda! stava dicendo Atal, colpendo con la proboscide la tasca di Mary, e allora lei prese il cannocchiale e fece ciò che le diceva l'amica, puntandolo al cielo. Dimmi cosa sta facendo! disse Atal. Sento che è diverso, ma non lo vedo. Il possente flusso di Polvere nel cielo aveva smesso di scorrere. Non era immobile, niente affatto; Mary scrutò l'intero cielo con le lenti d'ambra, scorgendo una corrente qui, un vortice là, un mulinello più avanti; era in perpetuo movimento, ma non si allontanava più. A dire il vero, più che altro cadeva come neve. Mary pensò agli alberi da ruote: i fiori che si aprivano verso l'alto stavano sicuramente bevendo quella pioggia dorata. Le pareva quasi di sentire la gioia con cui l'accoglievano nelle povere gole assetate, così perfettamente conformate per riceverla e che per tanto tempo avevano languito. I giovani disse Atal. Mary si voltò, cannocchiale in mano, e vide Will e Lyra che tornavano. Erano ancora lontani; non avevano fretta. Si tenevano per mano, parlando, le teste vicine, dimentichi di tutto; se ne rendeva conto anche da quella distanza. Fu sul punto di portarsi il cannocchiale all'occhio, ma ci rinunciò e lo rimise in tasca. Non ce n'era bisogno per sapere cosa avrebbe visto: le sarebbero sembrati d'oro vivo. Li avrebbe visti come l'immagine stessa di quello che dovrebbero essere sempre gli esseri umani quando siano entrati in possesso della loro eredità. La Polvere che si riversava dalle stelle aveva ritrovato una casa viva, e a permetterlo erano stati quei bambini non più bambini, ricolmi d'amore. Trentasei La freccia spezzata MA LA SORTE NON STA A GUARDARE, CI METTE SEMPRE LO ZAMPINO. ANDREW MARVELL Idue daimon si spostavano attraverso il villaggio silenzioso, dentro e fuori dell'ombra, gatti che si muovevano a passo felpato sul suolo inondato dalla luna, e si fermarono davanti alla porta aperta della capanna di Mary. Con cautela guardarono dentro e videro soltanto la donna addormentata; allora si ritrassero e ripassarono sotto il chiar di luna, diretti all'albero-tenda. I suoi lunghi rami penzolavano fin quasi a toccare il terreno con le odorose foglie spiraliformi. Con grande lentezza, attenti a non far frusciare una foglia o a non spezzare un ramoscello caduto, le due figure s'insinuarono nella cortina di foglie e videro ciò che stavano cercando: il ragazzino e la ragazzina che dormivano profondamente, abbracciati. Si avvicinarono sull'erba e sfiorarono delicatamente i dormienti con il naso, le zampe, i baffi, crogiolandosi nel calore vivificante che sprigionavano, ma stando ben attenti a non svegliarli. D'improvviso, nel silenzio assoluto, entrambi i daimon si voltarono di scatto diventando lupi: occhi feroci, zanne bianche snudate, minacciosi in ogni tratto. C'era una donna in piedi, stagliata sulla luna. Non era Mary, e quando parlò la udirono chiaramente, anche se la sua bocca non emetteva suono. «Venite con me» disse. Il cuore di Pantalaimon ebbe un sussulto, ma il daimon non aprì bocca fino a quando non furono lontani dai dormienti sotto l'albero, e allora la salutò. «Serafina Pekkala!» esclamò, gioioso. «Dov'eri finita? Sai cos'è successo?» «Zitto. Andiamo in un posto dove possiamo parlare» disse, sapendo che gli abitanti del villaggio dormivano. Il suo ramo di pino-nuvola giaceva accanto alla porta della casa di Mary, e lei lo raccolse; i due daimon si mutarono in uccelli – un usignolo e un gufo – e volarono con lei sopra i tetti di paglia, sulla prateria, sul crinale e verso il più vicino boschetto di alberi da ruote, immenso come un castello, la sua chioma simile a quagliata d'argento nel chiar di luna. Lì Serafina Pekkala si posò sul ramo più alto e comodo, tra i fiori dischiusi che si dissetavano di Polvere, con i due uccelli appollaiati accanto a sé. «Non resterete uccelli a lungo» disse. «Molto presto assumerete una forma definitiva. Guardatevi attorno e non scordate questa visione». «Cosa saremo?» domandò Pantalaimon. «Lo scoprirete prima di quanto pensiate. Ora ascoltate» continuò Serafina Pekkala, «vi rivelerò un segreto che soltanto le streghe conoscono. Posso farlo perché voi siete qui con me, mentre i vostri umani giacciono addormentati laggiù. Qual è il solo popolo che può permettersi una cosa simile?» «Le streghe» disse Pantalaimon, «e gli sciamani. Allora...» «Lasciandovi sulla sponda del mondo della morte, Lyra e Will hanno fatto, senza saperlo, una cosa che le streghe fanno dall'epoca in cui è comparsa la prima di loro. C'è una regione nella nostra terra boreale, un'orribile landa desolata dove è avvenuta una grande catastrofe poco dopo la nascita del mondo e dove non v'è traccia d'anima viva. Nessun daimon può entrarvi. Per diventare una strega, una bambina deve attraversarla da sola e lasciarsi alle spalle il proprio daimon. Voi sapete bene quanto sia doloroso. Ma chi ha fatto questo scopre di non essere separato dal proprio daimon, come a Bolvangar; di essere ancora una cosa sola con lui; e di poter vagare liberamente e andare in luoghi lontani e vedere strane cose e tornare indietro più saggio. Voi non siete separati, vero?» «No» rispose Pantalaimon. «Siamo ancora uniti. Ma è stato così doloroso, ed eravamo tanto spaventati...» «Be’» disse Serafina Pekkala, «voi due non volerete come streghe e loro non vivranno a lungo come noi; ma a parte questo, grazie a ciò che Will e Lyra hanno fatto, voi e loro sarete streghe in tutto e per tutto». I due daimon meditarono sulla singolarità di quella rivelazione. «Ciò significa che saremo uccelli, come i daimon delle streghe?» domandò Pantalaimon. «Abbi pazienza». «E Will, come può essere una strega? Pensavo che tutte le streghe fossero femmine». «Quei due hanno cambiato molte cose. Stiamo tutti imparando nuovi percorsi, anche le streghe. Ma una cosa non è cambiata: voi dovete aiutare i vostri umani, non ostacolarli. Dovete aiutarli e guidarli e spingerli sulla via della saggezza. È per questo che esistono i daimon». I due erano silenziosi. Serafina si rivolse all'usignolo e disse: «Come ti chiami?» «Non ho nome. Non sapevo d'esser nato fino al momento in cui sono stato strappato dal cuore di Will». «Allora ti chiamerò Kirjava». «Kirjava» ripeté Pantalaimon, saggiando come suonava. «Cosa significa?» «Lo capirete presto. Ma adesso» continuò Serafina Pekkala, «dovete ascoltarmi attentamente, perché sto per dirvi cosa dovete fare». «No» disse con forza Kirjava. Serafina riprese dolcemente: «Il tuo tono mi dice che sai cosa sto per dire». «Non vogliamo sentirlo!» disse Pantalaimon. «È troppo presto!» incalzò l'usignolo. «È troppo, troppo presto». Serafina non parlò perché era d'accordo con loro e si sentiva addolorata. Lei però era la più saggia dei tre, e doveva indurre gli altri a fare ciò che era giusto, ma aspettò che la loro agitazione si placasse prima di continuare. «Dove siete andati, nei vostri vagabondaggi?» domandò. «In giro per molti mondi» rispose Pantalaimon. «Ogni volta che trovavamo una finestra, l'attraversavamo. Non immaginavamo che ce ne fossero così tante». «E avete visto...» «Sì» disse Kirjava, «abbiamo osservato scrupolosamente, e abbiamo visto cosa stava succedendo». «Abbiamo visto molte altre cose» intervenne subito Pantalaimon. «Abbiamo visto il mondo del piccolo popolo, i gallivespiani. Ci sono anche persone più grandi, lì, che cercano di ucciderli». Raccontarono alla strega gran parte di ciò che avevano visto, tentavano di distrarla e lei lo sapeva, ma li lasciò parlare per il piacere che provavano nell'ascoltarsi. Ma alla fine esaurirono i loro racconti e rimasero in silenzio. Il solo suono era il sommesso, infinito sussurro delle foglie, fino a quando Serafina Pekkala disse: «Vi siete tenuti lontani da Will e Lyra per punirli. So perché lo avete fatto; il mio Kaysa ha fatto lo stesso quando ho attraversato quella terra desolata. Ma alla fine è tornato da me, perché non abbiamo mai smesso di amarci. E loro presto avranno bisogno del vostro aiuto per fare ciò che ora dev'essere fatto. Perciò dovete dir loro quello che sapete». Pantalaimon lanciò un grido, un vero e gelido grido di gufo, un suono mai udito prima in quel mondo. Nei covi e nelle tane tutt'attorno, e ovunque vi fosse una creatura notturna che cacciava, mangiava erba o carogne, quel grido segnò la nascita di una nuova e indimenticabile paura. Serafina li teneva d'occhio provando soltanto compassione, fino al momento in cui guardò il daimon di Will, Kirjava l'usignolo. Ricordò di aver parlato con la strega Ruta Skadi la quale, dopo aver visto Will per la prima volta, le aveva domandato se lo aveva mai guardato negli occhi; e Serafina aveva risposto che non aveva osato. L'uccellino bruno sprigionava una ferocia che era palpabile come il calore, e Serafina ne era spaventata. Ma poi il grido di Pantalaimon svanì, e Kirjava disse: «E noi dobbiamo dirglielo». «Sì, dovete» disse pacatamente la strega. Pian piano la ferocia lasciò lo sguardo dell'uccellino bruno, e Serafina poté tornare a fissarlo. Al suo posto vide una mestizia indicibile. «Sta arrivando una nave» disse Serafina. «L'ho lasciata per volare qui e cercarvi. Sono venuta con i gyziani, ho fatto tutto il tragitto con loro dal nostro mondo. Saranno qui fra un giorno o due». I due uccelli erano appollaiati vicini, e in quel momento erano diventati due piccioni. Serafina continuò: «Potrebbe essere l'ultima volta che volate. So prevedere qualcosa, non a lunga scadenza; e vedo che sarete entrambi in grado di raggiungere altezze pari a quelle di questi alberi, ma penso che non sarete uccelli quando assumerete la forma definitiva. Osservate più cose che potete e tenetele a mente. So che, a proposito di Lyra e Will, dovrete pensare a lungo e che sarà doloroso, e so che farete la scelta migliore. Ma tutto dipende da voi e da nessun altro». Loro non aprirono bocca. Serafina prese il ramo di pino-nuvola e s'involò dalle cime imponenti dell'albero, ruotando sopra di esse, sentendo sulla pelle la frescura della brezza, il pizzicore della luce stellare e la benevola infarinatura della Polvere che non aveva mai visto. Serafina tornò in volo al villaggio e andò in silenzio verso la casa della donna. Non sapeva niente di Mary, se non che veniva dallo stesso mondo di Will e che aveva un ruolo decisivo in quanto sarebbe successo. Non sapeva dire se fosse intrattabile o cordiale, ma doveva svegliarla senza farla spaventare, e per questo c'era un apposito sortilegio. Serafina si sedette sul pavimento accanto alla testa di Mary e la guardò attraverso le palpebre socchiuse, respirando all'unisono con lei. Di lì a poco la sua mezza visione cominciò a mostrarle le pallide forme che Mary stava vedendo nel sonno, e sintonizzò la sua mente con quella di lei, come se stesse accordando uno strumento. Poi, con un ulteriore sforzo, Serafina Pekkala entrò tra quelle forme. Una volta lì poté parlare con Mary, e lo fece con quell'affetto naturale e istantaneo che si prova talora per le persone che si incontrano in sogno. Un momento dopo parlavano insieme in un mormorio concitato di cui in seguito Mary non avrebbe rammentato nemmeno una parola, e camminavano in un buffo paesaggio cosparso di canneti e di trasformatori elettrici. Per Serafina era giunto il momento di prendere in mano la situazione. «Fra poco» disse, «ti sveglierai. Non spaventarti. Mi troverai accanto a te. Ti sto svegliando in questo modo perché tu sappia che sei al sicuro e che non ti verrà fatto alcun male. Allora potremo parlare come si deve». Si ritrasse, portandosi dietro il sogno di Mary, fino a ritrovarsi nella capanna, a gambe incrociate sul pavimento di terra battuta, davanti agli occhi lampeggianti di Mary che la guardavano. «Devi essere la strega» sussurrò la giovane. «Sì. Mi chiamo Serafina Pekkala. E tu?» «Mary Malone. Non mi sono mai svegliata così dolcemente. Ma sono sveglia?» «Sì. Dobbiamo parlare, e il linguaggio dei sogni è difficile da controllare, e più difficile ancora da ricordare. Meglio parlare da svegli. Preferisci stare qui o fare un giretto con me al chiaro di luna?» «Vengo» disse Mary, mettendosi seduta e stiracchiandosi. «Dove sono Lyra e Will?» «Addormentati sotto l'albero». Uscirono dalla casupola e superarono l'albero con la cortina di foglie che nascondevano tutto, e scesero al fiume. Mary guardava Serafina Pekkala con un misto di diffidenza e di ammirazione: non aveva mai visto una forma umana così snella e aggraziata. Sembrava più giovane della stessa Mary, anche se Lyra le aveva detto che aveva centinaia d'anni; unica spia della sua età era l'espressione, piena di indefinibile mestizia. Si sedettero in riva all'acqua neroargentea e Serafina le disse che aveva parlato con i daimon dei ragazzini. «Oggi sono usciti a cercarli» disse Mary, «ma è successo qualcos'altro. Will non ha mai visto il suo daimon se non quando sono scappati dalla battaglia, ed è stato soltanto per un breve istante. Non era nemmeno certo di averne uno». «Be’, ce l'ha. E anche tu». Mary la fissò. «Se potessi vederlo» continuò Serafina, «vedresti un uccello nero con zampe rosse e un becco giallissimo, un po’ curvo. Un uccello di montagna». «Un gracchio alpestre... Come fai a vederlo?» «Con gli occhi socchiusi. Se avessimo tempo, insegnerei anche a te a vederlo e a vedere i daimon degli altri nel tuo mondo. È strano per noi pensare che non potete vederli». Poi disse a Mary ciò che aveva detto ai daimon, e cosa significava. «E devono essere i daimon a dirglielo?» domandò Mary. «Ho pensato di svegliarli per dirglielo io. Ho pensato anche di dirlo a te e di lasciare a te la responsabilità. Ma ho visto i loro daimon, e ho capito che la cosa migliore era dirlo a loro». «Sono innamorati». «Lo so». «Lo hanno appena scoperto...» Mary cercava di assimilare tutte le implicazioni di quanto le aveva detto Serafina Pekkala, ma non era facile. Dopo circa un minuto, Mary domandò: «Riesci a vedere la Polvere?» «No, non l'ho mai vista. Finché non sono cominciate le guerre, non ne conoscevamo nemmeno l'esistenza». Mary prese il cannocchiale dalla tasca e lo porse alla strega. Serafina se lo portò all'occhio e rimase a bocca aperta. «Ecco la Polvere... È bella!» «Voltati a guardare l'albero-tenda». Serafina eseguì ed esclamò di nuovo: «Sono stati loro?» «È successo qualcosa oggi... o ieri, se è passata la mezzanotte» disse Mary cercando le parole e ricordando l'immagine della Polvere che scorreva come un grande fiume, come il Mississippi. «Qualcosa di minimo ma di cruciale... Se volessi cambiare il corso di un fiume imponente e avessi a disposizione soltanto un ciottolo, potresti farlo, a condizione di mettere il ciottolo nel punto giusto e spostare il primo filo d'acqua che esce dalla sorgente di qua anziché di là. Ieri è successo qualcosa di simile, non so cosa. Will e Lyra devono essersi guardati in un modo diverso, o... devono aver cominciato a sentire in un modo diverso. Da quel momento la Polvere è stata attratta da loro, con forza, e ha smesso di scorrere via». «Dunque è così che è successo!» esclamò Serafina, meravigliandosi. «E adesso la Polvere è salva, o lo sarà quando gli angeli avranno colmato la grande voragine nell'oltretomba». Parlò a Mary dell'abisso e del modo in cui lo aveva scoperto. «Stavo volando alta» spiegò, «in cerca di un approdo, e ho incontrato un angelo: un angelo femmina. Era molto strana: vecchia e giovane al tempo stesso» continuò, non sapendo che quello era proprio il modo in cui la vedeva Mary. «Si chiamava Xafania. Mi ha detto molte cose... Ha detto che tutta la storia del genere umano è stata una lotta tra la saggezza e la stupidità. Lei e gli angeli ribelli, i partigiani della saggezza, hanno sempre cercato di aprire le menti; l'Autorità e le sue Chiese hanno sempre cercato di tenerle chiuse. Mi ha fatto molti esempi prendendoli dal mio mondo». «Ne ho in mente molti anche del mio». «E per la maggior parte del tempo la saggezza ha dovuto operare in segreto, muovendosi come una spia nei posti più umili del mondo, mentre le corti e i palazzi erano occupati dal nemico». «Sì» disse Mary. «Ne so qualcosa anch'io». «E la lotta non è finita, anche se le forze del Regno hanno segnato una battuta d'arresto. Torneranno a radunarsi sotto un nuovo capo e arriveranno in forze, e noi dovremo essere pronti a resistere». «Ma cosa ne è stato di Lord Asriel?» domandò Mary. «Ha lottato con il Reggente dei cieli, l'angelo Metatron, e lo ha trascinato nell'abisso. Metatron è sparito per sempre. E Lord Asriel con lui». Mary trattenne il fiato. «E la signora Coulter?» domandò. In risposta la strega prese una freccia dalla faretra. La scelse senza risparmio di tempo: la migliore, la più resistente, quella meglio bilanciata. E la spezzò a metà. «Una volta, nel mio mondo» disse, «ho visto quella donna torturare una strega, e ho giurato a me stessa che le avrei ficcato questa freccia nella gola. Non dovrò più farlo. Si è sacrificata assieme a Lord Asriel nella lotta con l'angelo perché il mondo fosse più sicuro per Lyra. Non lo avrebbero mai fatto separatamente, ma insieme ci sono riusciti». Mary, addolorata, domandò: «Come facciamo a dirlo a Lyra?» «Aspettiamo che lo chieda lei» rispose Serafina. «Magari non lo farà mai. In ogni caso lei ha il lettore simbolico, che può dirle tutto ciò che vuole sapere». Rimasero per un po’ sedute in silenzio, amichevolmente, mentre le stelle ruotavano lente nel cielo. «Puoi prevedere il futuro, sapere cosa decideranno di fare?» «No, ma se Lyra torna nel suo mondo, io sarò sua sorella fino al momento della sua morte. E tu cosa farai?» «Io...» cominciò Mary, e scoprì che non ci aveva mai pensato. «Ritengo di appartenere al mio mondo. Anche se sarà doloroso lasciare questo; sono stata molto felice qui. Il periodo più felice della mia vita, immagino». «Be’, se torni a casa, avrai una sorella in un altro mondo» disse Serafina, «e sarò io. Ci rivedremo fra un giorno o due, quando arriverà la nave, e parleremo ancora durante il viaggio verso casa; poi ci separeremo per sempre. Abbracciamoci, sorella». Mary l'abbracciò e Serafina Pekkala volò sul suo ramo di pino-nuvola sopra i canneti, sopra le paludi, sopra gli acquitrini e la spiaggia e sopra il mare, fino a quando Mary non la vide più. Quasi nello stesso momento uno dei lucertoloni azzurri s'imbatteva nel cadavere di padre Gomez. Will e Lyra erano tornati al villaggio, quel pomeriggio, percorrendo una strada diversa, e non lo avevano visto; il prete giaceva indisturbato là dove lo aveva lasciato Balthamos. I lucertoloni erano mangiatori di carogne, ma erano creature miti e indifese, e per un antico accordo con i mulefa erano autorizzati a prendersi, nottetempo, i corpi degli esseri morti. Il lucertolone trascinò il cadavere del prete nella tana, dove i suoi piccoli banchettarono a lungo. Quanto al fucile, rimase sull'erba dove lo aveva posato padre Gomez, ad arrugginire. Trentasette Le dune ANIMA MIA, NON CERCARE LA VITA ETERNA, MA SVISCERA IL REGNO DEL POSSIBILE. PINDARO Il giorno dopo Will e Lyra uscirono di nuovo per conto loro, parlando poco, impazienti di starsene da soli. Sembravano inebetiti, come se qualche felice accidente li avesse privati dell'uso della ragione; si muovevano lentamente; i loro occhi non erano a fuoco su ciò che guardavano. Passarono tutta la giornata sulle vaste alture, e nel caldo del pomeriggio fecero visita al loro boschetto d'oro e d'argento. Parlarono, fecero il bagno, mangiarono, si baciarono, rimasero sdraiati in estasi beata mormorando parole il cui suono era confuso come i loro sensi, e si sentirono sciogliere d'amore. La sera divisero la cena con Mary e Atal, parlando poco, e poiché l'aria era calda decisero di scendere al mare, dove pensavano di trovare una brezza fresca. Passeggiarono lungo il fiume sino a quando raggiunsero la vasta spiaggia, risplendente sotto la luna, dove la bassa marea stava cambiando. Si sdraiarono sulla sabbia soffice ai piedi delle dune, e poi sentirono il primo richiamo di uccello. Entrambi voltarono la testa contemporaneamente, perché quel canto non somigliava a quello di nessun altro uccello del mondo in cui si trovavano. Il delicato trillo arrivava da qualche parte nel buio, e poi un altro gli rispose da una direzione diversa. Deliziati, Will e Lyra balzarono in piedi e cercarono di scorgere i canterini, ma tutto ciò che riuscirono a vedere furono un paio di ombre scure che sfrecciavano rasoterra e poi risalivano verso l'alto senza smettere di intonare un canto ogni volta diverso e fatto di liquidi trilli. E poi, con un frullo d'ali che sollevò un piccolo spruzzo di sabbia, il primo uccello atterrò a pochi metri di distanza. Lyra disse: «Pan...?» Aveva forma di piccione, ma era di colore scuro e indefinibile nel chiarore lunare; in ogni caso si stagliava nettamente sulla sabbia bianca. L'altro uccello continuava a roteare in aria, senza smettere di cantare, e poi scese a raggiungere il compagno: un altro piccione, ma bianco-perla, e con una cresta di piume rosso scuro. E Will seppe cosa significava vedere il proprio daimon. Mentre atterrava sulla sabbia, il ragazzino sentì che il cuore gli si stringeva e poi si dilatava in un modo che non avrebbe mai dimenticato. Trascorsi più di sessant'anni, da vecchio, avrebbe continuato a percepire con la stessa chiarezza alcune sensazioni indimenticate: le dita di Lyra che gli mettevano il frutto tra le labbra, sotto gli alberi d'oro e d'argento; la bocca calda di lei che premeva contro la sua; la lacerazione nel momento in cui il suo daimon veniva strappato dal suo petto ignaro mentre entravano nel regno della morte; e la dolcezza del suo ritorno a lui sul bordo delle dune inondate dalla luna. Lyra fece per andare verso di loro, ma Pantalaimon parlò. «Lyra» disse, «Serafina Pekkala è venuta da noi la notte scorsa. Ci ha detto molte cose. È tornata indietro per guidare i gyziani fin qui, Farder Coram sta arrivando con Lord Faa, saranno qui...» «Pan» lo interruppe lei, angosciata, «oh, Pan, ti sento infelice... Cosa c'è? Cosa c'è?» Poi il daimon mutò e strisciò sulla sabbia verso di lei sotto forma di ermellino candido. Anche l'altro daimon mutò – Will sentì dentro di sé quella trasformazione, come una piccola stretta al cuore – e diventò un gatto. Prima di avvicinarsi a lui, parlò: «La strega mi ha dato un nome. Prima non ne avevo bisogno. Mi ha chiamato Kirjava. Ma ascolta, ascoltaci, adesso...» «Sì, dovete ascoltare» disse Pantalaimon. «Non è facile da spiegare». Insieme i due daimon riuscirono a ripetere tutto ciò che Serafina aveva detto loro, a cominciare dalla rivelazione sulla natura stessa dei ragazzini: su come, senza saperlo, fossero diventati simili alle streghe grazie alla facoltà di separarsi dai daimon e tuttavia continuare a essere una cosa sola con essi. «Ma non è tutto» disse Kirjava. E Pantalaimon: «Oh, Lyra, perdonaci, ma dobbiamo dirti ciò che abbiamo scoperto...» Lyra era sconcertata. Quando mai Pan aveva sentito il bisogno di chiedere perdono? Guardò Will, e vide in lui il suo stesso turbamento. «Parla» disse. «Non aver paura». «Riguarda la Polvere» disse il daimon-gatto, e Will si meravigliò nel sentire parte della propria natura che diceva qualcosa che lui ignorava. «Se ne sta andando, tutta la Polvere sta finendo nell'abisso che conoscete. Qualcosa le sta impedendo di scorrere via, qui, ma...» «Will, quella luce dorata!» esclamò Lyra. «La luce che entrava nell'abisso e spariva... Era Polvere? Davvero?» «Sì. Ma ci sono state altre dispersioni nel corso del tempo» continuò Pantalaimon. «E bisogna arrestarle. È vitale che non si disperda. Deve restare nel mondo e non sparire, perché altrimenti ogni buona cosa svanirà e morirà». «Ma da dove è uscito il resto?» domandò Lyra. Entrambi i daimon guardarono Will, e il coltello. «Ogni volta che apriamo un varco» disse Kirjava – e di nuovo Will sentì un piccolo brivido: “lui è me e io sono lui” – «ogni volta che qualcuno apre una via tra i mondi, noi o i vecchi della Gilda, il coltello fende il vuoto esterno. Lo stesso vuoto che è nell'abisso. Non l'abbiamo mai saputo. Nessuno lo ha mai saputo, perché la lama del coltello è così sottile che non si vede. Ma bastava a far sì che la Polvere si disperdesse. Se la finestra veniva chiusa subito, non c'era tempo perché ne uscisse molta, ma ne esistono migliaia che non sono mai state chiuse. E in tutto questo tempo la Polvere è filtrata dai mondi finendo nel nulla». Will e Lyra cominciavano a capire. Si opponevano a quella verità, la respingevano, ma era come la luce grigia che si diffonde nel cielo e spegne le stelle: supera ogni barriera, striscia sotto ogni imposta, aggira ogni tenda, nessun ostacolo può resisterle. «Ogni varco» disse Lyra in un sussurro. «E tutti... devono essere chiusi?» domandò Will. «Nessuno escluso» rispose Pantalaimon, sussurrando come Lyra. «Oh, no» esclamò la ragazzina. «No, non può essere vero». «E dunque dobbiamo lasciare il nostro mondo per stare in quello di Lyra» disse Kirjava, «oppure Pan e Lyra devono lasciare il loro e stare nel nostro. Non c'è altra scelta». Allora irruppe la nuda e piena luce. E Lyra lanciò un grido. Il grido del gufo Pantalaimon nella notte precedente aveva spaventato ogni piccola creatura che l'aveva sentito, ma era niente in confronto al lamento appassionato di Lyra. I daimon erano sconvolti e Will, vedendo la loro reazione, capì: non conoscevano tutta la verità; non sapevano ciò che loro, Will e Lyra, avevano appreso. Lyra tremava di rabbia e di angoscia, camminando avanti e indietro con i pugni chiusi e volgendo da una parte e dall'altra il volto inondato di lacrime come in cerca di una risposta. Will balzò in piedi e la prese per le spalle, e la sentì tesa e tremante. «Ascolta» disse, «Lyra, ascolta: cos'ha detto mio padre?» «Oh» esclamò lei, scuotendo la testa vigorosamente, «ha detto... lo sai cos'ha detto... c'eri, Will, lo hai sentito anche tu!» Will pensò che Lyra fosse sul punto di morire, lì, subito, di dolore. La ragazzina si buttò nelle sue braccia e singhiozzò, aggrappandosi con passione alle sue spalle, piantandogli le unghie nella schiena e il volto nel collo, senza riuscire a dire altro che «No... no... no...» «Ascolta» ripeté Will, «Lyra, cerca di ricordarlo con precisione. Potrebbe esserci una via d'uscita. Potrebbe esserci una scappatoia». Si liberò delicatamente dalle sue mani e la fece sedere. Subito Pantalaimon, spaventato, le piombò in grembo, e il daimon-gatto, esitante, si avvicinò a Will. Non si erano ancora mai toccati, ma ora Will tese la mano e Kirjava gli sfregò il muso felino contro le dita e poi gli saltò delicatamente in grembo. «Ha detto» cominciò Lyra, deglutendo, «ha detto che le persone possono trascorrere poco tempo in altri mondi senza ammalarsi. Possono. E noi lo abbiamo fatto, vero? Siamo stati anche nel mondo della morte per fare ciò che dovevamo e siamo ancora sani, no?» «Possono trascorrere un po’ di tempo, non molto» disse Will. «Mio padre è rimasto lontano dal suo mondo, dal mio mondo, per dieci anni. Ed era quasi morente quando l'ho incontrato. Dieci anni, ecco tutto». «Ma... e Lord Boreal? Sir Charles? Lui era abbastanza sano, no?» «Sì, ma non devi dimenticare che lui poteva tornare nel suo mondo ogni volta che voleva e ricuperare la salute. Tu lo hai visto lì la prima volta, dopotutto, nel tuo mondo. Doveva aver trovato qualche finestra segreta che nessun altro conosceva». «Be’, potremmo fare così!» «Potremmo, solo che...» «Tutte le finestre devono essere chiuse» ribadì Kirjava. «Abbiamo incontrato un'angela. Ci ha detto tutto in proposito, e anche altre cose. È vero, Lyra». «Angela?» ripeté Lyra con veemenza, diffidente. «Era un angelo femmina» disse Kirjava. «Non ne ho mai sentito parlare. Forse mentiva». Will stava vagliando un'altra possibilità. «Supponiamo che chiudano tutte le altre finestre» disse, «e che noi ne apriamo una soltanto quando ne abbiamo bisogno, attraversandola il più velocemente possibile e richiudendola immediatamente... questo sarebbe un modo sicuro, no? Se lasciassimo uscire la Polvere per un tempo minimo?» «Sì!» «Potremmo aprirla dove nessuno possa mai scoprirla» continuò Will, «in un punto che conosceremo soltanto noi due...» «Oh, potrebbe funzionare! Sono sicura che potrebbe!» disse Lyra. «E noi potremmo andare l'uno dall'altra, e rimanere sani...» Ma i daimon erano angosciati, e Kirjava stava mormorando: «No, no» e Pantalaimon disse: «Gli Spettri... Lei ci ha parlato anche degli Spettri...» «Gli Spettri?» ripeté Will. «Li abbiamo visti durante la battaglia per la prima volta. Cosa c'entrano?» «Be’, abbiamo scoperto da dove vengono» disse Kirjava. «Ed è questo il peggio: loro sono come i figli dell'abisso. Ogni volta che apriamo una finestra con il coltello, la lama genera uno Spettro. È come se un po’ dell'abisso fluttuasse fuori ed entrasse nel mondo. Ecco perché nel mondo di Cittagazze ce n'erano così tanti: per tutte le finestre che sono rimaste aperte lì». «Crescono nutrendosi di Polvere» disse Pantalaimon, «e di daimon. Perché Polvere e daimon sono molto simili; i daimon adulti, se non altro. E gli Spettri crescono e si fortificano in questo modo...» Will sentì un brivido di orrore nel cuore, e Kirjava gli si schiacciò contro il petto, provando la sua stessa sensazione e cercando di confortarlo. «Dunque ogni volta che io ho usato il coltello» disse Will, «ogni singola volta, ho dato origine a un nuovo Spettro?» Ricordò le parole di Iorek Byrnison nella grotta dove aveva riforgiato il coltello: “Ciò che non sai è quello che il coltello fa di per sé. Le tue intenzioni possono essere buone. Ma anche il coltello ha le sue intenzioni”. Gli occhi di Lyra lo stavano fissando, spalancati per l'angoscia. «Oh, non possiamo, Will» disse. «Non possiamo fare questo alla gente... far nascere altri Spettri, non dopo aver visto ciò che fanno!» «D'accordo» disse Will alzandosi in piedi, tenendo il daimon stretto al petto. «Allora dobbiamo... uno di noi deve... Io verrò nel tuo mondo e...» Lyra sapeva cosa stava per dire, e lo guardava stringere il bel daimon robusto che non aveva ancora cominciato a conoscere; e pensava a sua madre, e sapeva che anche Will stava pensando a lei. Abbandonarla e vivere con Lyra, soltanto per i pochi anni che avrebbero avuto da trascorrere insieme... poteva fare una cosa simile? Avrebbe anche potuto vivere con Lyra, ma lei sapeva che non sarebbe mai stato più capace di vivere con se stesso. «No» disse piangendo, andandogli accanto con un balzo, e Kirjava raggiunse Pantalaimon sulla sabbia mentre il ragazzino e la ragazzina si abbracciavano disperatamente: «Lo farò io, Will! Andremo nel tuo mondo e vivremo lì! Non importa se Pan e io ci ammaleremo... siamo forti, scommetto che vivremo a lungo... e sicuramente ci sono buoni medici nel tuo mondo... la dottoressa Malone ne conoscerà molti! Oh, facciamo così!» Will stava scuotendo la testa, e Lyra vide i suoi occhi luccicanti di lacrime. «Pensi che potrei sopportarlo, Lyra?» disse. «Pensi che potrei vivere felice vedendo che soffri, ti ammali, vedendoti languire e poi morire, mentre io cresco e m'irrobustisco giorno dopo giorno? Dieci anni... non sono niente. Passano in un lampo. Avremo poco più di vent'anni. Non manca molto, no? Pensa a questo, Lyra, a noi che cresciamo, che ci accingiamo a fare quello che vogliamo... e poi... tutto finito. Pensi che potrei vivere, dopo la tua morte? Oh, Lyra, ti seguirei nel mondo della morte senza pensarci due volte, proprio come tu hai seguito Roger; e sarebbero due vite perdute per niente, la mia sprecata quanto la tua. No, dobbiamo passare tutta la vita insieme, una lunga vita bella e piena, e se non possiamo viverla insieme, allora... allora dovremo viverla ciascuno per proprio conto». Mordendosi le labbra Lyra lo guardava camminare avanti e indietro in preda all'angoscia. Poi Will si fermò e si voltò, continuando: «Rammenti cos'altro ha detto mio padre? Ha detto che dobbiamo costruire la repubblica dei cieli nel luogo in cui siamo. Ha detto che per noi non c'era altrove. Ora capisco cosa voleva dire. Oh, è troppo penoso. Immaginavo che intendesse Lord Asriel e il suo nuovo mondo, e invece si riferiva a noi, a te e me. Dobbiamo vivere ciascuno nel nostro mondo...» «Interrogherò l'aletiometro» disse Lyra. «Così sapremo. Non so perché non ci ho pensato prima». Si sedette, sfregandosi le guance con il palmo di una mano e prendendo lo zaino con l'altra. Lo portava sempre con sé: quando Will avesse pensato a lei, in tarda età, l'avrebbe vista spesso con quel sacchetto sulle spalle. La ragazzina si portò i capelli dietro le orecchie con quel gesto rapido che piaceva tanto a Will e tirò fuori l'involto di velluto nero. «Ci vedi?» domandò Will, dal momento che, anche se la luna splendeva, i simboli sul quadrante erano molto piccoli. «Conosco a memoria la loro posizione» disse. «Zitto, adesso...» Incrociò le gambe, tirandoci sopra la gonna per creare un grembo. Will si era appoggiato su un gomito, sdraiato, e guardava. Il chiaro di luna, riflesso dalla sabbia bianca, illuminava il volto di Lyra con un fulgore che pareva attingere un altro fulgore dentro di lei; i suoi occhi splendevano e la sua espressione era così seria e assorta che Will si sarebbe innamorato all'istante di lei, se già non lo fosse stato con ogni fibra del suo essere. Lyra respirò a fondo e cominciò a girare le rotelle. Ma dopo pochi istanti si fermò e ruotò lo strumento. «Non è la posizione giusta» disse, secca, e provò di nuovo. Will vedeva chiaramente quel volto amato. E conoscendolo perfettamente, sapendo decifrare le sue espressioni di gioia e di dolore, di speranza e di pena, capì che c'era qualcosa che non andava: non c'era alcun segno, in lei, dell'assoluta concentrazione che di solito raggiungeva in un momento. Invece, un mesto smarrimento la stava pervadendo: si mordeva le labbra, sbatteva rapidamente le palpebre, e i suoi occhi si spostavano lentamente da un simbolo all'altro, quasi a caso, anziché scattare velocemente e con sicurezza. «Non capisco» disse Lyra, scuotendo la testa. «Non capisco cosa mi succeda... Lo conosco benissimo, eppure non riesco a trovare un solo significato...» Tirò un lungo respiro tremante e girò di nuovo lo strumento. Sembrava strano e insolito nelle sue mani. Pantalaimon, in forma di topo, le strisciò in grembo e posò le zampine nere sul cristallo, scrutando i simboli. Lyra girò una rotella, ne girò un'altra, tornò a ruotare l'intero strumento, poi guardò Will, avvilita. «Oh, Will» urlò, «non ci riesco! Non mi risponde più!» «Zitta» disse lui, «non angosciarti. Tutto ciò che sai è ancora dentro di te. Basta che tu stia calma e lo ritroverai. Non forzarlo. Fa’ conto di doverlo toccare con dita fluttuanti...» Lyra deglutì e annuì, passandosi con rabbia il polso sugli occhi, e tirò alcuni lunghi respiri, ma Will capiva che era troppo tesa e le posò le mani sulle spalle, la sentì tremare e strinse forte. Lei raddrizzò il busto e provò di nuovo. Ancora una volta fissò i simboli, ancora una volta girò le rotelle, ma quegli invisibili intrecci di significati tra i quali sapeva destreggiarsi con tanta velocità e fiducia non c'erano più. Non sapeva nemmeno più decifrare il significato di ogni singolo simbolo. Si voltò e si aggrappò a Will, angosciata: «Non risponde più... lo so con certezza... è finita per sempre... mi ha sempre aiutata quando ne avevo bisogno, con tutte le cose che ho dovuto fare... per liberare Roger, e poi per noi due... e adesso è finita, finita per sempre, non mi risponde... È muto, Will, l'ho perduto! Non parlerà più!» Singhiozzava disperatamente. Will non poteva fare altro che stringerla. Non sapeva come consolarla, perché era chiaro che Lyra aveva ragione. Poi tutt'e due i daimon rizzarono il pelo e guardarono in alto. Will e Lyra se ne accorsero, e seguirono i loro sguardi nel cielo. Una luce stava venendo verso di loro: una luce alata. «È l'angela che conosciamo» disse Pantalaimon, tirando a indovinare. Indovinò. Mentre i ragazzi e i daimon la guardavano avvicinarsi, Xafania allargò le ali e atterrò leggera sulla sabbia. Will, nonostante il tempo trascorso in compagnia di Balthamos, non era preparato alla stranezza di quell'incontro. Lui e Lyra si stringevano forte la mano mentre l'angela andava verso di loro, risplendente della luce di un altro mondo. Non era vestita, ma che importanza aveva? “E quali indumenti avrebbe mai potuto indossare un angelo, in ogni modo?” pensò Lyra. Era impossibile dire se fosse vecchia o giovane, ma la sua espressione era austera e compassionevole, e sia Will sia Lyra ebbero la sensazione di conoscerla da sempre. «Will» disse l'angela, «sono qui per chiedere il tuo aiuto». «Il mio aiuto? Come posso aiutarti?» «Voglio che mi mostri come si chiudono i varchi fatti dal coltello». Will deglutì. «Te lo mostrerò» disse, «e in cambio tu puoi aiutare noi?» «Non nel modo che vorreste. So di cosa stavate parlando. Il vostro dolore ha lasciato tracce nell'aria. Non sarà un conforto, ma credetemi: ogni singolo essere che conosce il vostro dilemma vorrebbe che le cose fossero diverse. Però ci sono destini cui anche i più potenti devono sottomettersi. Non posso fare niente per aiutarvi a cambiare le cose». «Perché...» cominciò Lyra, scoprendosi una voce fievole e tremula, «perché non riesco più a leggere l'aletiometro? Perché non posso più fare nemmeno questo? Era la sola cosa che sapessi fare davvero bene, e adesso è tutto finito... come se non fosse mai esistito...» «Lo leggevi in virtù della grazia» disse Xafania, guardandola, «e puoi riconquistarla con l'impegno». «Quanto tempo ci vorrà?» «Tutta una vita». «Così tanto?» «Ma allora potrai leggerlo assai meglio, dopo una vita di riflessione e di sforzi, perché le risposte verranno da una comprensione consapevole. La grazia conseguita in questo modo è più profonda e più piena di quella che ti arriva gratuitamente; inoltre, quando l'avrai raggiunta, non ti abbandonerà più». «Intendi un'intera vita, vero?» sussurrò Lyra. «Un'intera, lunga vita? Non... non soltanto... pochi anni...» «È così» disse l'angela. «E bisogna che tutte le finestre siano chiuse?» domandò Will. «Nessuna esclusa?» «Dovete capire» rispose Xafania, «che la Polvere non è invariabile. Non è una quantità fissa che non è mai mutata. Gli esseri coscienti creano la Polvere... la rinnovano di continuo con il pensiero, le emozioni e la riflessione, raggiungendo la saggezza e diffondendola. «E se aiuti gli altri nel tuo mondo, se li aiuti a capire se stessi e gli altri, a capire come ci si deve comportare, a essere buoni anziché crudeli, e pazienti anziché avventati, e cordiali anziché scontrosi, e soprattutto ad avere una mente aperta e libera e curiosa... Allora la Polvere si rinnoverà quanto basta per sostituire quella dispersa da una finestra. E allora una potrebbe anche rimanere aperta». Will tremava per l'eccitazione, e nella sua mente c'era un solo pensiero: una nuova finestra nell'aria tra il suo mondo e quello di Lyra. E questo sarebbe stato il loro segreto, e avrebbero potuto passare da un mondo all'altro ogni volta che lo avessero desiderato, e vivere per un po’ ciascuno nel mondo dell'altro, senza fermarvisi per sempre, in modo che i loro daimon non si ammalassero; e avrebbero potuto crescere insieme e forse, molto più in là negli anni, avere figli che sarebbero stati cittadini segreti di due mondi, e portare tutte le loro conoscenze di un mondo nell'altro, e fare un sacco di bene... Ma Lyra stava scuotendo la testa. «No» disse con un gemito pacato, «non possiamo, Will...» E lui capì subito cosa intendeva, e nello stesso tono angosciato disse: «No, i morti...» «Dobbiamo lasciarla aperta per loro! Dobbiamo!» «Sì, altrimenti...» «E dobbiamo rinnovare la Polvere per loro, Will, per tenere aperta quella finestra...» Stava tremando. E si sentì quantomai bambina mentre Will la prese per i fianchi. «E se lo facciamo» disse Will con voce tremula, «se viviamo saggiamente le nostre vite, se non le viviamo distrattamente, allora avremo anche qualcosa da raccontare alle arpie. È questo che dobbiamo dire alla gente, Lyra». «Sì, per avere storie vere da raccontare» disse lei, «le storie vere che le arpie vogliono in cambio. Sì, perché se la gente vive un'intera vita senza aver niente da raccontare alla fine, allora non lascerà mai il mondo della morte. È questo che dobbiamo dire a tutti, Will». «Da soli, però...» «Sì» disse lei. «Da soli». E a quella parola, “soli”, Will sentì che un'ondata di rabbia e disperazione sgorgava da un punto profondo dentro di lui, come se la sua mente fosse un oceano agitato da qualche profondo sommovimento. Per tutta la vita era stato solo, e adesso doveva tornare a esserlo, e quella benedizione infinitamente preziosa che lo aveva toccato doveva essergli immediatamente tolta. Sentì l'onda crescere e salire fino a oscurare il cielo, ne sentì la cresta tremare e cominciare a rompersi, sentì la gran massa precipitare, spinta da tutto il peso dell'oceano, contro la costa rocciosa di ciò che doveva essere. E si ritrovò a singhiozzare e tremare e urlare di rabbia e di dolore come non gli era mai successo prima, e scoprì Lyra inerme al pari di lui tra le sue braccia. E quando l'onda ebbe esaurito la sua forza e l'acqua si ritrasse, le rocce nere rimasero; non si poteva discutere con il fato: la sua disperazione e quella di Lyra non le avevano smosse di un centimetro. Will non sapeva quanto fosse durata la sua rabbia. Ma alla fine si placò, e l'oceano fu un po’ più calmo dopo il sommovimento. L'acqua era ancora agitata, e forse non si sarebbe mai più calmata del tutto, ma il grande impeto era svanito. Entrambi si volsero verso l'angela e videro che aveva capito, e che provava la loro stessa pena. Ma lei sapeva vedere più lontano di loro, e nella sua espressione c'era anche una quieta speranza. Will deglutì e disse: «D'accordo. Ti mostrerò come si chiudono le finestre. Ma prima dovrò aprirne una e creare un altro Spettro. Non ho mai saputo della loro esistenza, altrimenti sarei stato più attento». «Noi sappiamo come trattarli» disse Xafania. Will prese il coltello e si mise di faccia al mare. Con sua grande sorpresa le sue mani erano fermissime. Aprì una finestra nel proprio mondo, e si scoprirono a guardare una grande fabbrica o un'industria chimica dove un intrico di tubature correva fra capannoni e cisterne, dove luci splendevano in ogni angolo, dove fili di vapore salivano nell'aria. «È strano pensare che gli angeli non possano farlo» disse Will. «Il coltello è un'invenzione umana». «E tu le chiuderai tutte eccetto una» continuò Will. «Tutte eccetto quella del mondo della morte». «Sì, lo prometto. Ma a una condizione, che voi conoscete». «Sì, la conosciamo. E sono molte le finestre da chiudere?» «Migliaia. C'è l'orrendo abisso aperto dalla bomba, e c'è il grande varco aperto nel suo mondo da Lord Asriel. Devono essere entrambi chiusi, e lo saranno. Ma ci sono molti altri piccoli varchi, alcuni nelle profondità sotterranee, altri alti nel cielo, che hanno avuto altre origini». «Baruch e Balthamos mi hanno detto che usavano dei varchi per viaggiare tra i mondi. Gli angeli non potranno più farlo? Sarete confinati in un solo mondo, come noi?» «No, abbiamo altri modi di viaggiare». «Ed è possibile per noi» disse Lyra, «impararlo?» «Sì. Potete imparare a farlo, come ha fatto il padre di Will. Lui usava quella facoltà che chiamate fantasia. Ma questo non significa creare cose. È un altro modo di vedere». «Non un vero viaggio, allora» disse Lyra. «Soltanto una finzione...» «No» replicò Xafania, «nessuna finzione. Fingere è facile. Questo modo è difficile, ma molto più vero». «Ed è come per l'aletiometro?» domandò Will. «Occorre un'intera vita per impararlo?» «Occorre un lungo esercizio, sì. Dovrete faticare. Pensate che per ottenere un dono basti schioccare le dita? Ciò che merita d'essere posseduto, merita anche un grande lavoro. Ma tu hai un amico che ha già fatto i primi passi in tal senso, e che può aiutarti». Will non aveva idea di chi potesse essere, e in quel momento non era dell'umore giusto per domandarlo. «Capisco» disse sospirando. «E ti rivedremo? Riparleremo mai con un angelo, una volta tornati nei nostri mondi?» «Non lo so» disse Xafania. «Ma non dovrete sprecare tempo, nell'attesa». «E io dovrò rompere il coltello» disse Will. «Sì». Mentre stavano parlando la finestra era aperta accanto a loro. Nella fabbrica ardevano le luci, la gente lavorava; i macchinari erano in funzione, gli elementi chimici si combinavano, la gente produceva merci e si guadagnava da vivere. Ecco il mondo cui apparteneva Will. «Be’, ti mostrerò come devi fare» disse il ragazzino. E insegnò all'angela come trovare al tatto i bordi della finestra, così come Giacomo Paradisi aveva insegnato a lui, a trovarli con la punta delle dita e a schiacciarli insieme. A poco a poco la finestra si chiuse e la fabbrica scomparve. «I varchi che non sono stati aperti dalla lama sottile...» disse Will, «è proprio necessario chiuderli tutti? La Polvere si disperde soltanto attraverso quelli fatti dal coltello. Gli altri possono essere lì da migliaia d'anni, eppure la Polvere è rimasta». L'angela disse: «Dobbiamo chiuderli, perché se tu sapessi che qualcuno è aperto passeresti la vita a cercarlo, e in tal modo sprecheresti il tuo tempo. Hai altro da fare, di molto più importante e prezioso, nel tuo mondo. Dunque non ci sarà più possibilità di uscirne». «E cosa dovrei fare?» domandò Will, ma continuò subito: «No, ripensandoci, non dirmelo. Sarò io a decidere cosa fare. Se tu mi dicessi che devo combattere, o guarire, o esplorare, o qualsiasi altra cosa, continuerei a pensarci, e se poi lo facessi sarei pieno di risentimento perché mi sembrerebbe di non aver scelto, e se non lo facessi mi sentirei colpevole. Qualunque cosa sia, la sceglierò io e nessun altro». «Allora hai già fatto il primo passo verso la saggezza». «C'è una luce sul mare» disse Lyra. «È la nave con cui i vostri amici vengono a prendervi per riportarvi a casa. Saranno qui domani». La parola “domani” fu come una mazzata. Lyra non avrebbe mai pensato di poter essere riluttante a vedere Farder Coram e John Faa e Serafina Pekkala. «Devo andare» disse l'angela. «Ho imparato ciò che dovevo sapere». Strinse ciascuno di loro fra le braccia fredde e leggere, e li baciò sulla fronte. Poi si chinò a baciare i daimon, che si mutarono in uccelli e volarono con lei quando aprì le ali e s'innalzò velocemente in aria. Solo pochi secondi dopo era sparita. Non appena fu scomparsa, Lyra lanciò un piccolo gemito. «Cosa c'è?» domandò Will. «Non le ho chiesto di mio padre e mia madre... e non posso nemmeno interrogare l'aletiometro, adesso... Saprò mai cos'è stato di loro?» Si sedette lentamente, e Will le si sedette accanto. «Oh, Will» disse Lyra, «cosa possiamo fare? Cosa mai possiamo fare? Io voglio vivere con te per sempre. Voglio baciarti e dormire con te e svegliarmi con te ogni giorno della mia vita fino alla morte, per anni e anni e anni. Non voglio un ricordo, soltanto un ricordo...» «No» disse lui, «il ricordo è una povera cosa. Io voglio i tuoi capelli veri e la tua bocca e le braccia e gli occhi. Non avrei mai immaginato di poter amare tanto. Oh, Lyra, vorrei che questa notte non finisse mai! Se soltanto potessimo starcene qui, e il mondo smettesse di girare, e tutti si addormentassero...» «Tutti tranne noi! Allora potremmo vivere qui per sempre e non fare altro che amarci». «Io ti amerò per sempre, qualsiasi cosa accada. Fino alla morte e anche dopo, e quando uscirò dalla terra della morte continuerò a vagare con tutti i miei atomi fino a quando non ti avrò ritrovata...» «E io ti cercherò, Will, in ogni momento, ogni istante. E quando ci troveremo, ci abbracceremo così forte che niente e nessuno potrà più separarci. Ogni atomo di me e ogni atomo di te... Vivremo negli uccelli e nei fiori e nelle libellule e nei pini e nelle nuvole e nel pulviscolo dorato che aleggia nei raggi di sole... E quando useranno i nostri atomi per creare altre vite, non riusciranno a prenderne uno, dovranno prenderne due, uno tuo e uno mio, per quanto saremo stretti l'uno all'altra...» Erano sdraiati fianco a fianco, mano nella mano, e guardavano il cielo. «Ricordi» mormorò lei, «quando ci siamo visti per la prima volta in quel caffè di Cittagazze, e tu non avevi mai visto un daimon?» «Non riuscivo a capire cosa fosse. Ma quando ti ho vista mi sei piaciuta subito perché eri coraggiosa». «No, sono stata io a volerti bene per prima». «Niente affatto! Mi hai picchiato!» «Be’» disse lei, «sì, ma tu mi hai aggredita». «Non è vero! Sei stata tu a venirmi contro e ad attaccarmi». «Sì, ma mi sono fermata subito». «Sì, ma...» la canzonò lui. La sentì tremare, e poi sotto le sue mani le ossa delicate della schiena di Lyra cominciarono a sollevarsi e ricadere, e Will la sentì singhiozzare in silenzio. Le accarezzò i capelli splendenti, le spalle tenere e poi le baciò ripetutamente il volto, e di lì a poco lei emise un sospiro fremente e giacque immobile. I daimon erano tornati a terra e mutarono di nuovo mentre si avvicinavano a loro camminando sulla sabbia morbida. Lyra si mise seduta per salutarli, e Will si stupì per come ora riusciva subito a identificare i daimon, qualsiasi forma prendessero. Pantalaimon era adesso un animale di cui Will non ricordava il nome: simile a un grosso e possente furetto rosso dorato, snello, flessuoso e aggraziato. Kirjava era di nuovo un gatto. Ma un gatto di taglia straordinaria, con il pelo lustro e folto, con migliaia di riflessi e screziature nero-inchiostro, grigio sfumato, azzurro come un lago profondo sotto il cielo del meriggio, foschia-lavanda-chiar di luna-nebbia... Per capire il senso della parola “sfuggente” bastava guardare il suo pelo. «Una martora» disse Will, trovando il nome per Pantalaimon. «Pan» disse Lyra mentre il daimon le si buttava in grembo, «non cambierai più molto, adesso, vero?» «No». «È buffo» continuò lei. «Ricordi quand'eravamo più giovani e io non volevo che smettessi mai di cambiare? Be’, adesso non m'importa più. Purché tu rimanga così come sei». Will le prese le mani. Un nuovo stato d'animo s'era insinuato in lui; si sentiva determinato e sereno. Sapendo benissimo cosa stava facendo e cosa significava, spostò la mano dal polso di Lyra e accarezzò la pelliccia rosso dorata del suo daimon. A Lyra si bloccò il respiro. Ma la sorpresa era accompagnata dal piacere, una gioia mozzafiato simile a quella provata quando aveva portato il frutto alle labbra di Will, e non protestò. Con il cuore che le correva all'impazzata, rispose con lo stesso gesto: posò la mano sul serico e caldo pelo del daimon di Will e, mentre le sue dita lo stringevano, sapeva che Will stava provando la sua stessa emozione. E sapeva anche che i daimon non sarebbero più mutati, adesso, dopo aver sentito delle mani innamorate su di loro. Quelle erano le loro forme definitive: non ne desideravano altre. Così, domandandosi se tutti gli amanti prima di loro avessero fatto la stessa meravigliosa scoperta, giacquero insieme, mentre la terra ruotava lentamente e la luna e le stelle sfavillavano alte nel cielo. Trentotto L'Orto Botanico Igyziani arrivarono il pomeriggio del giorno dopo. Non c'era porto, naturalmente, e dovettero ancorare la nave al largo. John Faa, Farder Coram e il comandante arrivarono a terra con una lancia su cui c'era anche Serafina Pekkala, loro guida. Mary aveva detto ai mulefa tutto ciò che sapeva, e mentre i gyziani sbarcavano sulla vasta spiaggia, una folla curiosa li aspettava per salutarli. Entrambe le parti, naturalmente, morivano dalla voglia di conoscersi, ma John Faa, nella sua lunga vita, aveva imparato a essere cortese e paziente ed era sua intenzione far sì che quello stranissimo popolo ricevesse soltanto garbo e amicizia dal Signore dei gyziani dell'Ovest. Perciò rimase in piedi sotto il sole ardente per un po’, mentre il vecchio zalif Sattamax teneva un discorso di benvenuto che Mary traduceva come meglio poteva; e John Faa rispose portando loro il saluto delle Fens, le paludi della sua patria. Quando cominciarono a muoversi attraverso la zona acquitrinosa verso il villaggio, i mulefa si accorsero di quanto fosse difficile per Farder Coram camminare e subito si offrirono di portarlo. Lui accettò riconoscente, e fu così che arrivarono al luogo di riunione, dove Lyra e Will andarono loro incontro. Quanto tempo era passato dall'ultima volta che Lyra aveva visto quelle care persone! Era stato nelle nevi dell'Artico, sulla via per liberare i bambini prigionieri degli Ingoiatori. Lyra era quasi timorosa, adesso, e porse titubante la mano, ma John Faa abbracciò con vigore la ragazzina e la baciò sulle guance, e Farder Coram fece lo stesso, fissandola a lungo prima di stringersela al petto. «È cresciuta, John» disse. «Rammenti la piccina che portammo nelle terre settentrionali? Guardala adesso, eh! Lyra, mia cara, anche se io avessi la lingua di un angelo, non potrei dirti quanto sono felice di rivederti!» Ma aveva un'aria così afflitta, pensava l'uomo, così fragile e stanca! E né lui né John Faa potevano fare a meno di notare il modo in cui si teneva vicina a Will e di quanto il ragazzino dalle sopracciglia nere e dritte stesse attento a non perderla mai di vista, a badare che non si allontanasse mai troppo da lui. Il vecchio salutò Will con grande rispetto, avendo appreso da Serafina Pekkala parte delle sue imprese. Quanto a Will, ammirò l'imponenza di Lord Faa, un'imponenza temperata dalla gentilezza, e pensò che, quando fosse stato vecchio, gli sarebbe piaciuto essere come lui: John Faa era uno scudo e un solido rifugio. «Dottoressa Malone» disse John Faa, «dobbiamo imbarcare acqua potabile, e qualsiasi genere di cibo che i suoi amici possono venderci. Inoltre è da un bel pezzo che i nostri uomini sono in viaggio, e abbiamo affrontato dei combattimenti, perciò sarebbe una vera benedizione se potessero fare un giretto a terra e respirare l'aria di questo mondo, anche per avere qualcosa da raccontare alle famiglie su ciò che hanno visto». «Lord Faa» disse Mary, «i mulefa mi hanno chiesto di dire che vi forniranno tutto ciò di cui avete bisogno, e che sarebbero onorati se stasera vi uniste a loro per dividere la cena». «Accettiamo con il massimo piacere» disse John Faa. Così, quella sera, gente di tre mondi diversi sedeva insieme e divideva il pane, la carne, la frutta e il vino. I gyziani offrirono agli ospiti doni provenienti dai quattro angoli del loro mondo: brocche di ginnevro, sculture in avorio di tricheco, arazzi di seta del Turkestan, coppe d'argento delle miniere di Svezia, piatti smaltati della Corea. I mulefa li accettarono con gioia, e in cambio offrirono oggetti del loro artigianato: preziosi vasi di antico nodolegno, rotoli delle più belle corde, ciotole di lacca, e reti da pesca così leggere e resistenti che nemmeno i gyziani delle Fens ne avevano mai viste di uguali. Alla fine del banchetto, il comandante della nave si accomiatò ringraziando i mulefa e andò a dirigere l'equipaggio che imbarcava le provviste e l'acqua di cui avevano bisogno, dal momento che intendevano partire di primo mattino. Intanto il vecchio zalif disse ai suoi ospiti: È in atto un grande mutamento. Quale pegno noi ci siamo assunti una responsabilità. Vorremmo mostrarvi in cosa consiste. Così John Faa, Farder Coram, Mary e Serafina andarono con loro nel punto in cui si apriva la terra della morte, dove gli spiriti continuavano a uscire in un corteo interminabile. I mulefa stavano piantando alberi tutt'attorno a quel posto perché – dicevano – era un luogo sacro che avrebbero custodito per sempre quale fonte di gioia. «È un bel mistero» disse Farder Coram, «e sono lieto di essere vissuto fino a questo momento per vederlo. Andare nelle tenebre della morte è una cosa che temiamo tutti, checché se ne dica. Sapere che c'è una via d'uscita per quella parte di noi che deve finire laggiù mi alleggerisce il cuore». «Hai ragione, Coram» disse John Faa. «Ho visto molta gente morire; io stesso ho mandato non pochi uomini in quelle tenebre, anche se sempre nella furia della battaglia. Sapere che, dopo una breve permanenza nel buio, usciremo in una terra leggiadra come questa per librarci nel cielo come uccelli, be’, questo è il più grande dono che si possa desiderare». «Dobbiamo parlarne con Lyra» disse Farder Coram, «per sapere com'è successo e cosa significa». Per Mary non fu facile dire addio ad Atal e agli altri mulefa. Prima d'imbarcarsi sulla nave, le vennero offerti doni: un'ampolla di lacca contenente olio di albero da ruote e, più prezioso ancora, un sacchettino di semi. Potrebbero non crescere nel tuo mondo disse Atal, ma se così fosse avrai comunque l'olio. Non dimenticarci, Mary. Mai disse la giovane. Mai. Dovessi vivere a lungo quanto le streghe e dimenticare ogni altra cosa, non dimenticherò mai te e la gentilezza del tuo popolo, Atal. E cominciò il viaggio verso casa. Il vento era lieve, il mare calmo, e anche se videro il luccichio di quelle grandi ali candide più di una volta, gli uccelli erano diffidenti e si tennero alla larga. Will e Lyra passavano ogni momento insieme, e per loro le due settimane del viaggio trascorsero in un batter d'occhio. Xafania aveva detto a Serafina Pekkala che, una volta chiusi tutti i varchi esistenti, tutti i mondi avrebbero ristabilito le giuste relazioni spaziali l'uno con l'altro, e la Oxford di Lyra e quella di Will sarebbero tornate a sovrapporsi come immagini trasparenti di due pellicole che vengano avvicinate fino al punto di confondersi l'una con l'altra, pur senza mai toccarsi realmente. Al momento, però, erano molto distanti... tant'è vero che Lyra aveva dovuto viaggiare dalla sua Oxford fino a Cittagazze. La Oxford di Will, invece, era lì, giusto a un taglio di coltello. Era sera quando vi arrivarono e, mentre l'ancora calava in acqua, l'ultimo sole riscaldava ancora le verdi colline, i tetti di terracotta, l'elegante molo fatiscente e il piccolo caffè di Lyra e Will. Una lunga esplorazione con il telescopio del comandante non aveva rivelato alcun segno di vita, ma John Faa, per ogni evenienza, aveva deciso di far sbarcare una mezza dozzina di uomini armati. Non dovevano farsi notare, ma all'occorrenza sarebbero spuntati fuori. Divisero insieme un ultimo pasto, guardando scendere la sera. Will salutò il comandante e i suoi ufficiali, e John Faa e Farder Coram. Si sarebbe detto che avesse notato a malapena la loro presenza e che essi lo avessero invece osservato assai meglio di quanto lui avesse osservato loro, vedendo in lui una persona giovane ma molto forte e profondamente afflitta. Poi Will, Lyra, i loro daimon, Mary e Serafina Pekkala attraversarono la città deserta, che era veramente tale: i soli passi e le sole ombre erano le loro. Lyra e Will andarono avanti, mano nella mano, fino al punto in cui dovevano separarsi, e le donne rimasero un po’ indietro a parlare come sorelle. «Lyra vuole fare una breve sosta nella mia Oxford» disse Mary. «Ha qualcosa in mente. Ma tornerà subito indietro». «E tu cosa farai, Mary?» «Io... andrò con Will, ovviamente. Andremo nel mio appartamento... in casa mia... stanotte, e domani cercheremo di scoprire dov'è sua madre e di trovare un modo per aiutarla a guarire. Nel mio mondo ci sono tante di quelle norme e tanti di quei regolamenti, Serafina... bisogna rivolgersi alle autorità e rispondere a mille domande; aiuterò Will a risolvere le questioni legali, a sbrigarsela con i servizi sociali, a trovare una casa e via dicendo, in modo che lui possa dedicarsi a sua madre. È un ragazzo forte... Ma lo aiuterò. Inoltre, ho bisogno di lui. Non ho più un lavoro e non mi è rimasto molto denaro in banca, e non mi sorprenderebbe se la polizia mi stesse cercando... Sarà la sola persona del mio mondo con cui potrò parlare di tutto ciò che è successo». Proseguirono lungo le strade silenziose, superarono una torre quadrata con un ingresso che si apriva nel buio, superarono un piccolo bar con i tavolini sul marciapiede e sbucarono in un ampio viale con una fila di palme al centro. «Questo è il punto in cui ho attraversato» disse Mary. La finestra che Will aveva visto per primo nella tranquilla strada periferica di Oxford si apriva lì, e dalla parte di Oxford era sorvegliata dalla polizia... o lo era stata quando Mary aveva gabbato i poliziotti per passare. Lei vide Will che raggiungeva quel punto e muoveva agilmente le mani in aria, e la finestra scomparve. «Sarà una bella sorpresa per loro, quando la cercheranno» disse Mary. Lyra voleva andare nella Oxford di Mary e mostrare una cosa a Will prima di tornare indietro con Serafina, e ovviamente dovevano fare la massima attenzione nello scegliere il punto in cui aprire la finestra; così le donne li seguivano attraverso le strade di Cittagazze illuminate dalla luna. Alla loro destra un ampio spiazzo portava a una grande casa con un portico classico che, sotto la luna, splendeva come zucchero a velo. «Quando mi hai rivelato la forma del mio daimon» disse Mary, «hai detto che avresti potuto insegnarmi a vederlo, se avessimo avuto tempo... Mi sarebbe piaciuto averne». «Be’, lo abbiamo avuto» disse Serafina, «e ne abbiamo parlato. Ti ho rivelato un po’ di sapienza stregonesca, cosa proibita dalle vecchie regole del mio mondo. Ma tu stai per tornare nel tuo, e le vecchie regole sono cambiate. E io stessa ho imparato molte cose da te. Quando hai parlato alle Ombre sul tuo computer, sei dovuta entrare in uno stato mentale particolare, vero?» «Sì... proprio come faceva Lyra con l'aletiometro. Vuoi dire che dovrei fare lo stesso?» «Non soltanto: allo stesso tempo devi anche vedere normalmente. Provaci adesso». Nel mondo di Mary esistevano quadri che, a prima vista, sembravano un ammasso casuale di puntini colorati, ma che, osservati in un certo modo, diventavano tridimensionali: allora, l'immagine confusa diventava un albero o un volto, o comunque un oggetto sorprendentemente solido che soltanto un attimo prima non si vedeva. Serafina insegnò a Mary qualcosa di molto simile. La giovane doveva guardare nel modo normale ma allo stesso tempo immergersi in quella specie di trance a occhi aperti che le consentiva di vedere le Ombre. Doveva, simultaneamente, usare il modo normale di vedere e il modo di vedere in stato di trance, così come bisogna guardare in due direzioni al contempo per riuscire a scorgere tra i puntini le immagini tridimensionali. E, proprio come succedeva con le immagini a puntini, Mary d'un tratto riuscì a vedere. «Ah!» esclamò, afferrando un braccio di Serafina per non perdere l'equilibrio, perché sul recinto di metallo attorno allo spiazzo sedeva un uccello di un nero lustro, con zampe arancioni e un becco giallo e curvo: un gracchio alpino, proprio come glielo aveva descritto Serafina. Era a meno di un metro di distanza, e la osservava con la testa leggermente piegata... come se si stesse divertendo. Ma Mary era così sorpresa che perse la concentrazione e il daimon sparì. «Ci sei riuscita una volta, e la prossima sarà più facile» disse Serafina. «Quando sarai nel tuo mondo, imparerai anche a vedere i daimon degli altri, allo stesso modo. Gli altri, però, non potranno vedere il tuo o quello di Will, a meno che non glielo insegni come ho fatto io con te». «Sì... Oh, è straordinario. Sì!» Mary pensava: Lyra parlava con il suo daimon, no? Sarebbe riuscita, lei, a sentire quell'uccello, oltre che vederlo? Riprese a camminare, raggiante nel pregustare i futuri sviluppi. Davanti a loro, Will stava aprendo una finestra e, assieme a Lyra, aspettava le donne per poterla richiudere. «Sai dove siamo?» domandò il ragazzino. Mary si guardò attorno. La strada in cui si trovavano adesso, nel suo mondo, era tranquilla, a tre corsie, con grandi case vittoriane in mezzo a giardini rigogliosi. «In qualche punto della Oxford settentrionale» disse Mary. «Non lontano dal mio appartamento, in verità, anche se non so con precisione di quale strada si tratti». «Voglio andare all'Orto Botanico» disse Lyra. «Va bene. Ci vorrà circa un quarto d'ora. Per di qua...» Mary riprovò a usare la doppia vista. Stavolta le fu più facile: c'era il gracchio con lei nel suo mondo, appollaiato su un ramo che penzolava fin quasi a toccare il marciapiede. Per vedere cosa succedeva, Mary alzò la mano e l'uccello vi si andò a posare senza esitazioni. La giovane ne sentì il peso lieve, sentì la forte stretta degli artigli sulle dita, e se lo portò delicatamente sulla spalla, dove il daimon rimase come se quello fosse il suo posto da sempre. “Be’, lo è” pensò Mary, riprendendo a camminare. Non c'era molto traffico in High Street, e quando scesero i gradini davanti al Magdalen College verso l'ingresso dell'Orto Botanico erano completamente soli. C'era un cancello molto elaborato, con panche di pietra ai lati e, mentre Mary e Serafina sedevano lì, Will e Lyra lo scavalcarono ed entrarono. I loro daimon scivolarono tra le sbarre e li precedettero nel giardino. «Da questa parte» disse Lyra, tirando Will per la mano. Gli fece oltrepassare una vasca con una fontana sotto un albero dalla folta chioma e poi tagliò a sinistra fra alcune aiuole verso un immenso pino con più tronchi. C'era un robusto muro di pietra con un'entrata, e nella parte estrema del giardino gli alberi erano più giovani e le aiuole meno formali. Lyra lo portò quasi in fondo al giardino e, superato un ponticello, si fermò davanti a una panca di legno sotto un albero con folti rami bassi. «Sì!» esclamò. «Lo speravo proprio, e c'è, proprio lo stesso... Will, di solito, nella mia Oxford, venivo qui e mi sedevo su questa stessa panca ogni volta che volevo stare sola, sola con Pan. Ho pensato che se tu... magari soltanto una volta l'anno... se noi venissimo qui nello stesso momento, soltanto per un'oretta, potremmo immaginare di essere ancora vicini... e saremmo davvero vicini, se tu ti sedessi qui e io mi sedessi qui nel mio mondo...» «Sì» disse Will, «ci tornerò finché avrò vita. Ovunque mi trovi nel mondo, tornerò qui...» «Nel giorno di San Giovanni» disse Lyra. «A mezzogiorno. Finché vivrò. Finché vivrò...» Will non riusciva più a vedere niente, ma lasciò che le lacrime calde gli scorressero sul viso mentre teneva Lyra stretta a sé. «E se... più in là nel tempo...» sussurrò lei tremando, «se incontrassimo qualcuno che ci piace, e se lo sposassimo, allora dovremo essere buoni con loro, e non continuare a fare paragoni, a pensare che sarebbe stato meglio se ci fossimo sposati noi anziché... Però continueremo a venire qui una volta l'anno, soltanto per un'ora, soltanto per essere insieme...» Si abbracciarono forte. Passarono i minuti; un uccello acquatico sul fiume poco lontano si svegliò e cantò; una delle rare auto passò sul Magdalen Bridge. Will e Lyra si separarono. «Va bene» disse lei con voce tenera. Tutto in lei era tenero in quel momento; e questo sarebbe stato uno dei suoi ricordi preferiti, in seguito... la sua grazia intensa addolcita dalla oscurità, e i suoi occhi, le mani e specialmente le labbra, infinitamente tenere. Will la baciò e ribaciò, e ogni bacio era sempre più vicino al precedente. Mesti e inteneriti dall'amore, tornarono all'ingresso. Mary e Serafina aspettavano. «Lyra...» disse Will, e lei disse: «Will». Il ragazzo aprì una finestra in Cittagazze. Si trovarono in mezzo allo spiazzo attorno alla grande casa, non lontano dal limitare della foresta. Will attraversò per l'ultima volta e guardò in basso la città silente, i tetti con le tegole che splendevano al chiaro di luna, la torre che li sovrastava, la nave illuminata che aspettava sul mare immobile. Si rivolse a Serafina e disse nel tono più fermo che riuscì a trovare: «Grazie, Serafina Pekkala, per averci liberati sul belvedere, e per tutto il resto. Ti prego di badare a Lyra finché vivrà. L'amo come nessuno al mondo ha mai amato». In risposta la regina delle streghe lo baciò sulle guance. Lyra stava sussurrando qualcosa a Mary, e poi anche loro si abbracciarono, e prima Mary e poi Will attraversarono l'ultima finestra per tornare nel loro mondo, all'ombra degli alberi dell'Orto Botanico. “Essere sereni comincia ora” pensò Will con tutta la forza che trovò, ma era come cercare di immobilizzare un lupo scatenato fra le braccia, un lupo che voleva ghermirlo al volto e squarciargli la gola; eppure ci riuscì, e pensò che nessuno al mondo poteva capire quale sforzo dovesse fare. E capì che Lyra stava facendo la stessa cosa, che la tensione e la piega del suo sorriso ne erano la prova. Eppure sorrideva. Un ultimo bacio, frettoloso e goffo, tanto che si urtarono gli zigomi e una lacrima di Lyra passò sul volto di Will; i due daimon si salutarono con un bacio e Pantalaimon superò il varco finendo fra le braccia di Lyra; e poi Will cominciò a chiudere la finestra; e la finestra sparì; il varco si chiuse; Lyra non c'era più. «Adesso...» disse Will, atteggiandosi a persona con i piedi per terra, ma dovendo comunque distogliere lo sguardo da Mary, «devo rompere il coltello». Tastò l'aria con l'abituale naturalezza fino a quando incontrò un intoppo e cercò di riandare con la mente a quanto era successo in precedenza: era intento ad aprire un varco nella grotta, e la signora Coulter gli aveva ricordato all'improvviso e inopinatamente sua madre, e il coltello si era spezzato perché – così pensava Will – si era scontrato con qualcosa che non poteva tagliare, qualcosa che era il suo amore per la madre. Ci provò di nuovo adesso, evocando un'immagine del volto di sua madre come l'aveva vista l'ultima volta, spaventata e confusa nel piccolo corridoio della signora Cooper. Ma non funzionò. Il coltello tagliò agilmente l'aria e aprì una finestra su un mondo dov'era in corso un temporale: cadevano pesanti goccioloni che fecero trasalire entrambi. Will la richiuse rapidamente e rimase attonito per un momento. Il suo daimon sapeva cosa doveva fare e disse semplicemente: «Lyra». Naturalmente. Will annuì e, con il coltello nella destra, si toccò con la sinistra la guancia nel punto in cui era rimasta la lacrima di Lyra. E stavolta, con uno scricchiolio, il coltello si spezzò e la lama cadde in pezzi a terra, scintillante sulle pietre ancora bagnate dalla pioggia di un altro universo. Will s'inginocchiò a raccogliere con cura i frammenti e Kirjava lo aiutò a ritrovarli tutti con i suoi occhi di gatto. Mary si stava rimettendo in spalla lo zaino. «Be’» disse la giovane, «ascoltami, Will. Non abbiamo parlato molto, tu e io... Siamo ancora estranei per molti versi. Ma Serafina Pekkala e io ci siamo fatte una promessa, e ne ho appena fatta un'altra a Lyra, e voglio fare una promessa a te sulla stessa cosa: se dovessi lasciarmi, ti sarò amica per il resto della vita. Siamo entrambi soli, e ritengo che potremmo aver bisogno entrambi... Voglio dire: non c'è nessun altro con cui possiamo parlare di tutto questo, oltre a noi due... E dobbiamo abituarci a vivere con i nostri daimon, anche... E siamo entrambi nei guai, e se tutto questo non ci avvicina, non so proprio cos'altro potrebbe farlo». «Sei nei guai?» domandò Will, guardandola. Il viso aperto di lei, amichevole, intelligente, lo fissò di rimando. «Be’, ho fracassato alcune apparecchiature del laboratorio prima di andarmene, e ho falsificato un documento d'identità, e... Non c'è niente che non possiamo affrontare. E i tuoi guai... possiamo affrontare anche quelli. Possiamo trovare tua madre e darle una cura adeguata. E se hai bisogno di un posto dove abitare, be’, se non ti scoccia di vivere con me, se possiamo trovarti una sistemazione, allora non dovrai finire – come dicono loro – sotto custodia. Insomma, dobbiamo inventare una storia e attenerci a quella, ma non è difficile, no?» Mary era un'amica. Lui aveva un'amica. Era vero. Non ci aveva mai pensato. «Sì!» esclamò. «Be’, allora andiamo. Il mio appartamento è a meno di un chilometro, e sai qual è la cosa che mi piace di più al mondo? Una bella tazza di tè. Via, andiamo a metter su l'acqua». Tre settimane dopo aver visto la mano di Will chiudersi nel suo mondo per sempre, Lyra si ritrovò al Jordan College, seduta al tavolo da pranzo dove per la prima volta era stata ammaliata dalla signora Coulter. Stavolta c'era un gruppo di persone più ristretto: soltanto lei, il Maestro e Madame Hannah Relf, direttrice del St Sophia, uno dei college femminili. Madame Hannah era presente anche a quella prima cena, e seppur sorpresa di vederla lì adesso, Lyra la salutò garbatamente, scoprendo che i suoi ricordi la ingannavano: Madame Hannah era molto più intelligente e più interessante e più amabile della persona scialba e sciatta che lei rammentava. Mentre Lyra era lontana ne erano successe di tutti i colori... al Jordan College, all'Inghilterra, al mondo intero. Sembrava che il potere della Chiesa fosse cresciuto di gran lunga, e che fossero state imposte molte leggi brutali, ma che quel potere si fosse già indebolito con la stessa rapidità con cui era aumentato: sconvolgimenti nel Magisterium avevano rovesciato i fanatici e portato al comando fazioni più liberali. L'Intendenza Generale per l'Oblazione si era sciolta; la Corte Concistoriale di Disciplina era disorientata e senza una guida. E i college di Oxford, dopo un breve e turbolento intervallo, stavano tornando alla calma dello studio e dei loro riti. Alcune cose erano sparite: la preziosa collezione di argenti del Maestro era stata saccheggiata; alcuni inservienti si erano dileguati. Il domestico del Maestro, Cousins, era ancora in carica, tuttavia, e Lyra si era preparata ad affrontare la sua ostilità con sguardo di sfida, dal momento che, per quanto riusciva a ricordare, erano sempre stati nemici. Fu proprio presa alla sprovvista quando lui la salutò con calore e le prese la mano stringendola fra le sue: non era affetto quello che sentiva nel suo tono? Be’, lui era cambiato. Durante la cena il Maestro e Madame Hannah parlarono di quanto era successo in assenza di Lyra, e lei ascoltò sgomenta, o costernata, o meravigliata. Quando si ritirarono nel salotto per il caffè, il Maestro disse: «Lyra, abbiamo sentito poco la tua voce. Ma so che hai visto molte cose. Puoi dirci qualcosa di ciò che hai vissuto?» «Sì» rispose lei. «Ma non tutto e subito. Molte cose non le capisco, e altre mi fanno ancora tremare e piangere; ma ve le dirò, lo prometto, non appena potrò. Anche voi, però, dovete promettermi una cosa». Il Maestro guardò la donna dai capelli grigi con il daimon-apale in grembo, e un lampo di divertimento passò tra i due. «E cioè?» domandò Madame Hannah. «Dovete promettere di credermi» disse Lyra con la massima serietà. «So di non aver detto sempre la verità, e in certi posti sono riuscita a sopravvivere soltanto mentendo e inventando storie. Dunque so com'ero, e so che anche voi lo sapete, ma la mia vera storia è troppo importante perché io ve la racconti, se pensate di crederci anche soltanto per metà. Dunque prometto di dire la verità se voi promettete di credermi». «Be’, lo prometto» disse Madame Hannah, e il Maestro: «Prometto anch'io». «Ma sapete qual è la cosa che desidererei di più» continuò Lyra, «quasi... quasi più di ogni altra al mondo? Vorrei non aver perso la facoltà di leggere l'aletiometro. Oh, è così strano, Maestro... la facilità con cui l'ho letto la prima volta e quella con cui l'ho perduta! Un giorno sapevo farlo così bene... mi destreggiavo con il significato dei simboli e passavo dall'uno all'altro e stabilivo tutte le relazioni... era come...» Sorrise e continuò: «Be’, ero come una scimmia sugli alberi, di una rapidità mai vista. Poi, di colpo... più niente. Niente più aveva senso, riuscivo a ricordare a malapena i significati di base: l'ancora che significa speranza, il teschio che significa morte. Tutte quelle migliaia di significati... Spariti». «Non sono spariti, però, Lyra» disse Madame Hannah. «I libri sono sempre nella Biblioteca di Bodley. La scienza per studiarli è ancora a tua disposizione». Madame Hannah era seduta davanti al Maestro in una delle due poltrone accanto al caminetto e Lyra era sul divano, tra di loro. La lampada vicino alla poltrona del Maestro era la sola fonte di luce nella stanza, ma rivelava chiaramente l'espressione dei due vecchi. E Lyra si scoprì a studiare la faccia di Madame Hannah. “Benevola” pensava, “e affilata e saggia” ma Lyra non riusciva a leggervi altro, proprio come non riusciva più a leggere l'aletiometro. «Be’, adesso» intervenne il Maestro, «dobbiamo pensare al tuo avvenire, Lyra». Quelle parole la fecero rabbrividire. Cercò di non darlo a vedere e di raddrizzare la schiena. «Per tutto il tempo che sono stata lontana» disse Lyra, «non ci ho mai pensato. La sola cosa a cui pensavo era il tempo in cui ero, soltanto il presente. Moltissime volte ho pensato che non l'avrei avuto affatto, un futuro. E adesso... Be’, scoprire d'un tratto di avere davanti una vita intera, ma nessuna... nessuna idea di come usarla, be’, è come avere l'aletiometro ma non sapere da che parte cominciare per leggerlo. Immagino che dovrò impegnarmi in qualcosa, ma non so in cosa. I miei genitori probabilmente erano ricchi, ma scommetto che non hanno mai pensato di fare testamento, e comunque immagino che abbiano sperperato tutto in un modo o nell'altro: ammesso di poter rivendicare qualcosa, credo che non sia rimasto niente. Non so, Maestro. Sono tornata al Jordan perché è stato un po’ la mia casa, e non avevo altri posti dove andare. Penso che il Re Iorek Byrnison mi avrebbe permesso di vivere a Svalbard, e penso che Serafina Pekkala mi avrebbe permesso di vivere con il suo clan di streghe; ma io non sono né un orso né una strega, e non mi sarei mai adattata, per quanto li ami. Forse i gyziani mi avrebbero presa con loro... Ma in verità non so più cosa fare. Mi sento proprio persa, adesso». I due la guardavano: i suoi occhi splendevano più del solito, spingeva il mento in fuori in un atteggiamento che aveva appreso da Will senza saperlo. Sembrava sfrontata, oltre che persa, pensava Madame Hannah, e per questo l'ammirava; e il Maestro vedeva qualcos'altro... vedeva come l'inconsapevole grazia della ragazzina fosse scomparsa, e vedeva quanto fosse goffo il suo corpo che si stava sviluppando. Ma amava teneramente quella ragazzina, e si sentiva in parte orgoglioso e in parte sgomento al pensiero della bella donna che sarebbe diventata di lì a poco. Disse: «Non sarai mai persa finché il nostro college sarà in piedi, Lyra. Questa sarà casa tua per tutto il tempo che ne avrai bisogno. Quanto al denaro... tuo padre ha lasciato un fondo per provvedere alle tue necessità, e mi ha nominato esecutore; dunque da questo punto di vista non devi preoccuparti». In verità Lord Asriel non aveva fatto niente del genere, ma il Jordan College era ricco, e il Maestro aveva denaro in abbondanza, nonostante gli ultimi rivolgimenti. Poi continuò: «Io mi riferivo all'istruzione. Sei ancora molto giovane, e la tua istruzione finora è dipesa da... Be’, a dirla tutta, da quei dotti che intimidivi di meno» disse, seppure con un sorriso. «È stata un po’ abborracciata. È possibile che a tempo debito le tue qualità ti portino in direzioni che non possiamo prevedere. Ma se intendi fare dell'aletiometro l'oggetto del tuo futuro lavoro e ti proponi di imparare scientemente ciò che prima sapevi fare grazie al puro intuito...» «Sì» disse Lyra, risoluta. «... allora non puoi fare di meglio che metterti nelle mani della mia buona amica, Madame Hannah. La sua scienza in questo campo è senza pari». «Lasciami fare una proposta» disse la signora. «Non occorre che tu risponda subito. Pensaci su. Il mio college non è antico come il Jordan, e comunque sei ancora troppo giovane per iscriverti all'università, ma qualche anno fa abbiamo acquistato una grande casa nella Oxford settentrionale, e abbiamo deciso di trasformarla in convitto. Vorrei che tu venissi e parlassi con la Preside per decidere se vuoi diventare una nostra allieva. Vedi, una delle cose di cui presto avrai bisogno, Lyra, è l'amicizia di altre ragazze della tua età. Ci sono cose che impariamo l'una dall'altra quando siamo giovani, e non credo che il Jordan potrebbe fornirtele. La Preside è una donna giovane, intelligente, energica, fantasiosa, premurosa. È una fortuna averla con noi. Puoi parlare con lei e, se ti piace l'idea, venire da noi e fare del St Sophia la tua scuola e del Jordan la tua casa. E se vorrai cominciare a studiare metodicamente l'aletiometro, potremo sempre vederci per delle lezioni private. Ma c'è tempo, mia cara, c'è tutto il tempo che vuoi. Non rispondermi subito. Aspetta di essere pronta». «Grazie» disse Lyra, «grazie Madame Hannah, lo farò». Il Maestro aveva dato a Lyra la propria chiave della porta del giardino in modo che potesse entrare e uscire a piacimento. Quella notte, proprio mentre il custode stava chiudendo la portineria, lei e Pantalaimon sgusciarono fuori e percorsero le stradine buie al suono di tutte le campane di Oxford che battevano la mezzanotte. Una volta arrivati nell'Orto Botanico, Pan corse nell'erba all'inseguimento di un topo, verso il muro, poi lo lasciò andare e si arrampicò sull'enorme pino vicino. Era delizioso vederlo saltare tra i rami così lontano da lei, ma dovevano stare attenti a non farlo in presenza di altri; il potere stregonesco acquisito con tanto dolore, il potere di separarsi, doveva rimanere un segreto. In passato Lyra non avrebbe resistito alla tentazione di vantarsene con tutti i suoi amici monelli, per vederli stralunare gli occhi dalla paura, ma Will le aveva insegnato il valore del silenzio e della discrezione. Lyra si sedette sulla panca e aspettò che Pan tornasse da lei. Gli piaceva coglierla di sorpresa, ma Lyra di solito riusciva a vederlo prima che lui la raggiungesse, e ora scorgeva la sua forma vaga che ondeggiava lungo la sponda del fiume. Lyra guardò da un'altra parte fingendo di non averlo visto, ma lo acchiappò all'improvviso quando lui saltò sulla panca. «Ce l'ho quasi fatta» disse il daimon. «Devi impegnarti di più. Ti ho sentito arrivare da quando sei partito dal cancello». Pan si sedette sullo schienale della panca con le zampe anteriori posate sulle spalle della ragazzina. «Cosa le diremo?» domandò. «Le diremo di sì» rispose lei. «In ogni modo si tratta soltanto di vedere la Preside, non di andare a scuola». «Ma ci andremo, vero?» «Sì» disse lei, «probabilmente». «Potrebbe essere bello». Lyra s'interrogava sulle altre allieve. Potevano essere più intelligenti di lei, o più raffinate, e sicuramente conoscevano molto più di lei le cose importanti per le ragazze della loro età. E lei non avrebbe potuto raccontare un centesimo di quello che sapeva. Di sicuro avrebbero pensato che era ingenua e ignorante. «Pensi che Madame Hannah sappia davvero leggere l'aletiometro?» domandò Pantalaimon. «Con i libri, può farlo sicuramente. Mi domando quanti saranno, quei libri. Scommetto che potremmo impararli tutti e poi farne a meno. Ma ci pensi? Portarsi sempre dietro una pila di libri... Pan?» «Cosa?» «Mi dirai mai cos'avete fatto tu e il daimon di Will quando eravamo separati?» «Un giorno» disse. «E Kirjava lo dirà a Will, un giorno. Ci siamo accordati, e sapremo quando sarà il momento di dirlo, ma fino ad allora non vi diremo niente». «D'accordo» disse tranquillamente Lyra. Lei aveva detto tutto a Pantalaimon, ma era giusto che lui le nascondesse qualcosa, dato il modo in cui l'aveva abbandonato. Ed era consolante pensare che lei e Will avevano un'altra cosa in comune. Si domandava se sarebbe mai giunto un momento nella sua vita in cui non avrebbe pensato a lui, non lo avrebbe ascoltato parlare nella sua testa, non avrebbe rivissuto ogni momento trascorso con lui, non avrebbe desiderato la sua voce, le sue mani, il suo amore. Non aveva mai pensato a come doveva essere amare qualcuno a tal punto; di tutte le cose che l'avevano sconcertata nelle sue avventure, questa era quella che la sconcertava di più. Pensava che la tenerezza che le lasciava nel cuore era come un livido che non sarebbe mai sparito, ma le sarebbe stato caro per sempre. Pan scivolò giù dalla panca e le si raggomitolò in grembo. Erano al sicuro, insieme nel buio, lei, il suo daimon e i loro segreti. In qualche luogo in quella città addormentata c'erano i libri che le avrebbero detto come tornare a leggere l'aletiometro, e c'era la donna gentile e sapiente che l'avrebbe istruita, e c'erano le ragazze della scuola, che sapevano tante cose più di lei. Lyra pensò: “Non lo sanno ancora, ma diventeranno mie amiche”. Pantalaimon mormorò: «Quello che ha detto Will...» «Quando?» «Sulla spiaggia, un momento prima che tu provassi a leggere l'aletiometro. Ha detto che non c'era nessun altrove. Che glielo aveva detto suo padre. Ma c'era dell'altro». «Ricordo. Intendeva dire che il Regno è finito, il Regno dei cieli, finito per sempre. Non dovremo vivere come se quello contasse più della vita in questo mondo, perché il luogo in cui siamo è sempre il più importante». «Ha detto che dovevamo costruire qualcosa...» «Perché dobbiamo vivere una vita piena, Pan. Noi saremmo andati con Will e Kirjava, no?» «Sì, certamente. E loro sarebbero venuti con noi. Ma...» «Ma in tal caso non saremmo stati in grado di costruire niente. Nessuno può farlo, se mette se stesso davanti a tutto. Noi dobbiamo essere tutte quelle cose difficili: sereni, gentili, desiderosi di sapere, coraggiosi, pazienti, e dobbiamo studiare e pensare, e impegnarci, tutti, in tutti i diversi mondi, e soltanto allora costruiremo...» Le sue mani erano rimaste posate sulla pelliccia lucente di Pan. In qualche punto del giardino un usignolo stava cantando, e una lieve brezza le sfiorava i capelli e faceva frusciare le foglie. Tutte le campane della città suonavano, questa acuta, quest'altra bassa, alcune vicine, altre più lontane, una fessa e stridula, un'altra grave e altisonante, ma ciascuna con la sua voce diversa annunciava la stessa ora, anche se qualcuna lo faceva con un po’ di ritardo sulle altre. Anche nell'altra Oxford in cui lei e Will si erano salutati con un bacio le campane stavano sicuramente suonando, e un usignolo stava cantando, e una lieve brezza faceva frusciare le foglie dell'Orto Botanico. «E soltanto allora cosa?» domandò il daimon con aria assonnata. «Costruiremo cosa?» «La repubblica dei cieli» disse Lyra. Ringraziamenti Queste oscure materie non sarebbe mai venuto alla luce senza l'aiuto e l'incoraggiamento di amici, famiglia, libri ed estranei. Devo ringraziare in modo particolare: Lizz Cross, per la sua scrupolosa e sempre gioviale rilettura di ogni fase della stesura e per una sua brillante idea a proposito di certe immagini nella Lama sottile. Anne Wallace-Hadrill, che mi ha fatto visitare la sua snella imbarcazione; Richard Osgood, dell'Istituto di Archeologia dell'Università di Oxford, che mi ha spiegato come si organizza una spedizione archeologica; Michael Malleson, del Trent Studio Forge, Dorset, che mi ha mostrato come si forgia il ferro, e Mike Froggatt e Tanaqui Weaver, che mi hanno sempre rifornito della carta giusta (quella con due buchi) quando la mia scorta si esauriva. Devo anche un grazie al bar del Museo di Arte Moderna di Oxford. Ogni volta che avevo un problema nella stesura della storia, una tazza di caffè e un'oretta di lavoro in quel locale amico lo dissipavano, senza sforzo visibile da parte mia. Non mi ha mai tradito. Ho rubato idee da ogni libro che ho letto. La mia linea di condotta nella stesura di un libro è: “Leggere come una farfalla, scrivere come un'ape” e se in questa storia c'è un minimo di miele, esso è dovuto totalmente alla qualità del nettare che ho trovato nelle opere dei migliori scrittori. Ma ci sono tre debiti che richiedono un ringraziamento specifico. Uno nei confronti del saggio Sul teatro delle marionette di Heinrich von Kleist, che ho letto per la prima volta nella traduzione di Idris Parry sul Times Literary Supplement nel 1978. Il secondo è nei confronti del Paradiso perduto di John Milton. Il terzo è nei confronti dell'opera di William Blake. Infine i debiti di riconoscenza maggiori. A David Fickling, per la sua inesauribile fiducia e per il costante incoraggiamento, come pure per il suo sicuro e acuto senso di come debba essere costruita una storia per funzionare meglio, devo molto del successo di quest'opera; a Caradoc King devo più di mezza vita di indefettibile amicizia e sostegno; a Enid Jones, l'insegnante che molto tempo fa mi ha fatto conoscere il Paradiso perduto, devo quanto di meglio l'istruzione può dare, l'idea che senso di responsabilità e diletto possono coesistere; a mia moglie Jude e ai miei figli Jamie e Tom, devo ogni altra cosa che c'è sotto il sole. Philip Pullman 