La Compagnia dell’Anello Composto da tre romanzi pubblicati in Gran Bretagna fra il 1954 e il 1955, Il Signore degli Anelli è uno dei più grandi cicli narrativi del XX secolo. J.R.R. Tolkien, studioso di letteratura inglese medievale e anglosassone, è riuscito a creare un mondo e un epos che da sempre affascinano e influenzano lettori e scrittori di tutto il mondo. La Compagnia dell’Anello si apre nella Contea, un idilliaco paese agricolo dove vivono gli hobbit, piccoli esseri lieti, saggi e longevi. La quiete è turbata dall’arrivo dello stregone Gandalf, che convince Frodo a partire per il paese delle tenebre, Mordor, dove dovrà gettare nelle fiamme del Monte Fato il terribile Anello del Potere, giunto nelle sue mani per una serie di incredibili circostanze. Un gruppo di hobbit lo accompagna e strada facendo si aggiungono alla banda l’elfo, il nano e alcuni uomini, tutti uniti nella lotta contro il Male. La Compagnia affronta un cammino lungo e pericoloso, finché i suoi membri si disperdono, minacciati da forze oscure, mentre la meta sembra allontanarsi sempre di più. Tre Anelli ai Re degli Elfi sotto il cielo, Sette ai Principi dei Nani nell’Aule di pietra, Nove agli Uomini Mortali dal fato crudele, Uno al Nero Sire sul suo trono tetro Nella Terra di Mordor dove le Ombre si celano. Un Anello per trovarli, Uno per vincerli, Uno per radunarli e al buio avvincerli Nella Terra di Mordor dove le Ombre si celano. PREFAZIONE ALLA SECONDA EDIZIONE Questo racconto è cresciuto nel corso della narrazione fino a diventare una storia della Grande Guerra dell’Anello e a includere molti richiami alla storia ancora più antica che la precede. L’ho iniziato poco dopo la stesura dello Hobbit e prima della sua pubblicazione nel 1937; ma non ho portato avanti questo seguito perché prima speravo di completare e di ordinare la mitologia e le leggende dei Giorni Antichi che stavano prendendo forma già da qualche anno. Desideravo farlo per una soddisfazione personale e avevo poche speranze che altri s’interessassero a quell’opera, tanto più che era d’ispirazione prettamente linguistica e l’avevo intrapresa allo scopo di fornire il contesto “storico” necessario alle lingue elfiche. Quando coloro ai quali mi ero rivolto in cerca di un parere e di un consiglio corressero poche speranze con nessuna speranza, mi rimisi al lavoro sul seguito, incoraggiato dai lettori che chiedevano più ragguagli sugli hobbit e sulle loro avventure. Ma il mondo più antico calamitò irresistibilmente la narrazione, che divenne un resoconto, se vogliamo, della sua fine e della sua scomparsa prima ancora di averne narrato l’inizio e la parte centrale. Un processo avviato con la stesura dello Hobbit, dov’erano già presenti riferimenti alla materia più antica: Elrond, Gondolin, gli Alti Elfi e gli orchi, oltre a richiami, sorti spontaneamente, a cose più elevate o più profonde o più oscure della sua superficie: Durin, Moria, Gandalf, il Negromante, l’Anello. La scoperta del significato di questi richiami e del loro rapporto con le storie antiche portò alla luce la Terza Era e il suo epilogo con la Guerra dell’Anello. Chi mi aveva chiesto più ragguagli sugli hobbit ha finito per averli ma ha dovuto aspettare a lungo: la composizione del Signore degli Anelli è andata avanti in modo saltuario negli anni tra il 1936 e il 1949, un periodo durante il quale avevo molti compiti che non ho trascurato e molti altri interessi che spesso m’impegnavano in veste di apprendista e d’insegnante. Ad aumentare il ritardo, naturalmente, contribuì anche lo scoppio della guerra nel 1939 e alla fine di quell’anno il racconto non era ancora arrivato al termine del Libro Primo. Malgrado il buio dei cinque anni seguenti scoprii che la storia non poteva più essere del tutto accantonata e proseguii a rilento, per lo più di notte, finché non mi trovai davanti alla tomba di Balin a Moria. Lì mi fermai a lungo. Passò quasi un anno prima che mi rimettessi in moto e così verso la fine del 1941 giunsi a Lothlórien e al Grande Fiume. L’anno dopo scrissi le prime versioni del materiale che ora si presenta come il Libro Terzo e l’inizio dei capitoli I e III del Libro Quinto; e lì, mentre i fuochi ardevano sull’Anórien e Théoden arrivava a Valfano, mi fermai. La preveggenza era venuta meno e non c’era più tempo per pensare. Fu durante il 1944 che, messi da parte i lati oscuri e le perplessità di una guerra che era mio dovere condurre o quantomeno riferire, mi costrinsi ad affrontare il viaggio di Frodo a Mordor. Quei capitoli, poi diventati il Libro Quarto, li scrissi e li inviai a puntate a mio figlio, Christopher, all’epoca in Sudafrica con la RAF. Ci vollero comunque cinque anni prima che il racconto arrivasse alla conclusione attuale; in quel periodo cambiai casa, cattedra e college e le giornate, pur se meno cupe, non erano meno laboriose. Poi quando finalmente giunsi alla “fine” l’intera storia dovette esser rivista e, a dire il vero, in gran parte riscritta a ritroso. Dopo di che andava battuta e ribattuta a macchina: da me; il costo di una dattilografa professionista esulava dai miei mezzi. Da quando finalmente è andato in stampa, Il Signore degli Anelli lo hanno letto in molti; e qui coglierei l’occasione per dire la mia sulle tante opinioni o ipotesi che ho ricevuto o letto circa i motivi e il significato del racconto. Il motivo principale era il desiderio di un narratore di cimentarsi con una storia davvero lunga capace di catturare l’attenzione dei lettori, divertirli, deliziarli e a momenti magari stimolarli o commuoverli profondamente. Come guida avevo soltanto le mie sensazioni rispetto a ciò che è piacevole o commovente e per molti inevitabilmente la guida spesso ha sbagliato. Alcuni di coloro che hanno letto il libro o che in ogni caso l’hanno recensito, l’hanno trovato noioso, assurdo o spregevole; e io non ho di che lamentarmi, dal momento che penso lo stesso del loro lavoro o dei modi di scrivere che evidentemente prediligono. Ma anche secondo molti che pure hanno apprezzato la mia storia, c’è parecchio che lascia insoddisfatti. Forse in un racconto lungo non è possibile piacere a tutti in ogni punto, né dispiacere a tutti negli stessi punti: dalle lettere ricevute scopro che i brani o i capitoli da alcuni ritenuti malriusciti hanno tutti la piena approvazione da parte di altri. Il più critico di tutti i lettori, il sottoscritto, ora ci trova molte pecche, piccole e grandi, ma non avendo per fortuna l’obbligo di recensire il libro né di riscriverlo, le passerà sotto silenzio, tranne una che altri hanno notato: il libro è troppo corto. Quanto al significato profondo o al “messaggio”, nelle intenzioni dell’autore non ne ha alcuno. Non è né allegorico né legato all’attualità. Crescendo, la storia ha messo radici (nel passato) e ramificazioni inaspettate: ma il tema principale l’ha stabilito fin dall’inizio la scelta inevitabile dell’Anello quale legame con Lo Hobbit. Il capitolo cruciale, L’ombra del passato, è una delle parti più vecchie del racconto. L’ho scritto molto prima che il presagio del 1939 diventasse la minaccia di un disastro inevitabile e da quel punto la storia, anche se si fosse evitato il disastro, si sarebbe sviluppata essenzialmente su quella falsariga. Le fonti le avevo in mente da gran tempo, in alcuni casi già scritte, e la guerra iniziata nel 1939 o i suoi strascichi l’hanno modificata poco o niente. La guerra reale non somiglia alla guerra leggendaria né nello svolgimento né nella conclusione. Se avesse ispirato o guidato lo sviluppo della leggenda, allora l’Anello sarebbe senz’altro stato preso e usato contro Sauron; Sauron non sarebbe stato annientato bensì reso schiavo e Barad-dûr non sarebbe stata distrutta bensì occupata. Saruman, non riuscendo a impossessarsi dell’Anello, nella confusione e nelle insidie del momento avrebbe trovato in Mordor il nesso mancante alle sue ricerche nella tradizione degli Anelli e non ci avrebbe messo molto a forgiare un Grande Anello con il quale sfidare il sedicente Signore della Terra di Mezzo. In quel conflitto le due parti avrebbero odiato e disprezzato gli hobbit, i quali non sarebbero sopravvissuti a lungo neppure come schiavi. Altre soluzioni si potranno trovare in base ai gusti e alle opinioni di coloro che amano l’allegoria o il rimando all’attualità. Ma io detesto cordialmente l’allegoria in tutte le sue manifestazioni e l’ho sempre fatto sin da quando sono diventato abbastanza grande e accorto da individuarne la presenza. Preferisco di gran lunga la storia, vera o finta, con la sua molteplice applicabilità al pensiero e all’esperienza dei lettori. Credo che molti confondano “applicabilità” con “allegoria”; ma una risiede nella libertà del lettore, l’altra nel predominio deliberato dell’autore. Naturalmente un autore non può restare del tutto indifferente alla propria esperienza, ma i modi che ha il germe di una storia di usare il terreno dell’esperienza sono estremamente complessi e i tentativi di definire il procedimento sono nel migliore dei casi ipotesi basate su indizi inadeguati e ambigui. È altresì falso, pur se naturalmente seducente, laddove le vite di autore e critico coincidano, supporre che i moti del pensiero o gli avvenimenti dell’epoca comuni a entrambi siano necessariamente stati le influenze preponderanti. Certo, bisogna essersi trovati di persona all’ombra della guerra per sentirne appieno l’oppressione; ma ora col passar degli anni tendiamo sempre più a dimenticare che esser colti di sorpresa in gioventù dal 1914 non fu un’esperienza meno orribile che farsi coinvolgere nel 1939 e negli anni seguenti. Nel 1918 tutti i miei migliori amici tranne uno erano morti. O per toccare un tema meno grave: c’è chi ha creduto che Il repulisti della Contea rifletta la situazione inglese mentre portavo a termine il racconto. Non è vero. È una parte essenziale della trama, prevista dall’inizio, benché di fatto modificata dal personaggio di Saruman quale si sviluppa nella storia senza, non occorre dirlo, alcun significato allegorico né riferimento politico di sorta. A dire il vero una base nell’esperienza ce l’avrebbe, per quanto esile (la situazione economica era del tutto diversa) e di molto antecedente. Il paese dove ho trascorso l’infanzia venne ignobilmente devastato prima che avessi dieci anni, questo quando le automobili erano oggetti rari (io non ne avevo mai vista una) e le linee ferroviarie locali erano ancora in via di costruzione. Di recente ho visto su un giornale la fotografia del mulino presso lo stagno, prospero un tempo e ora all’ultimo stadio della decrepitezza, che una volta mi era parso così importante. Il Giovane mugnaio aveva un’aria che non mi era mai piaciuta, ma il padre, il Vecchio mugnaio, aveva la barba nera e non si chiamava Sabbiaiolo. Il Signore degli Anelli esce ora in una nuova edizione e abbiamo colto l’opportunità per rivederlo. Abbiamo corretto un certo numero di errori e incongruenze che ancora sussistevano nel testo e abbiamo fatto il tentativo di fornire dati su pochi punti sollevati da lettori attenti. Ho tenuto conto di tutti i loro commenti e interrogativi e, se sembro averne trascurato qualcuno, forse è dovuto al fatto che non sono riuscito a tenere in ordine i miei appunti; ma per rispondere a certe domande ci sarebbe bisogno di ulteriori appendici o magari di un volume supplementare contenente molto del materiale che non ho incluso nell’edizione originale, in particolare informazioni linguistiche più dettagliate. Intanto quest’edizione offre questa Prefazione, un’aggiunta al Prologo, alcune note e un indice dei nomi di persone e luoghi. Questo indice vuol essere completo nelle voci ma non nelle citazioni, dato che in vista della pubblicazione si è reso necessario ridurne la mole. Un indice completo, che faccia pieno uso del materiale preparato per me dalla signora N. Smith, rientra semmai nel volume supplementare. PROLOGO 1. A proposito di Hobbit Questo libro tratta in larga parte di Hobbit e dalle sue pagine il lettore scoprirà molto sul loro carattere e un poco della loro storia. Altre notizie si possono trovare anche nella scelta dal Libro Rosso della Marca Occidentale già pubblicata con il titolo di Lo Hobbit. Quella storia è ricavata dai primi capitoli del Libro Rosso, composti da Bilbo in persona, il primo Hobbit a diventare celebre nel resto del mondo, e da lui intitolati Andata e Ritorno, dato che raccontavano del suo viaggio nell’Est e del suo rimpatrio: un’avventura che avrebbe in seguito coinvolto tutti gli Hobbit nei grandi avvenimenti di quell’Era qui riportati. Molti, tuttavia, vorranno saperne di più su questo popolo straordinario già a partire dall’inizio e, per quei lettori, ho qui raccolto poche annotazioni sui punti salienti della tradizione hobbit e riassunto in breve la prima avventura. Gli Hobbit sono un popolo schivo ma di ceppo antichissimo, un tempo assai più numeroso di adesso; amano la pace, la tranquillità e la buona terra dissodata: l’ambiente da loro preferito era una campagna organizzata e coltivata a dovere. Pur essendo bravi con gli attrezzi, non hanno mai capito né amato macchine più complicate di un mantice, un mulino ad acqua o un telaio a mano. Di norma anche in antico si tenevano alla larga dalla “Grossa Gente”, come ci chiamano, mentre adesso ci evitano con trepidazione e trovarli non è più tanto semplice. Hanno l’orecchio fino e l’occhio acuto e, pur se tendono a ingrassare e a prendersela comoda, sono comunque agili e sciolti nei movimenti. Fin dall’inizio possedevano l’arte di sparire rapidi e silenziosi al goffo sopraggiunger di persone robuste che non desiderano incontrare; un’arte sviluppata al punto da sembrare poi magica agli Uomini. Ma di fatto gli Hobbit non hanno mai studiato magia di nessun tipo e questa loro inafferrabilità è dovuta unicamente a una maestria da esperti che l’eredità, la pratica e l’amicizia intima con la terra hanno reso inimitabile per razze più grandi e più impacciate. Per esser piccoli lo sono, più dei Nani: o meglio meno corpulenti e tozzi, anche quando in realtà non sono molto più bassi. Secondo le nostre misure l’altezza può variare tra il mezzo metro e il metro e venti. Di rado ormai arrivano a un metro; ma a sentir loro sono rimpiccioliti e anticamente erano più alti. Stando al Libro Rosso, Bandobras Took (Muggitoro), figlio di Isumbras Terzo, era quasi un metro e mezzo e capace di andare a cavallo. Tutti i documenti hobbit attestano che lo superarono soltanto due famosi personaggi di un tempo; ma di questo curioso argomento si parlerà nel libro. Quanto agli Hobbit della Contea, di cui trattano questi racconti, in tempo di pace e di prosperità erano un popolo allegro. Indossavano vesti di colori vivaci, con una predilezione per il giallo e il verde; ma di rado portavano scarpe perché avevano i piedi dalla pianta dura come cuoio e ricoperti di peli folti e ricci, proprio come i capelli, di solito castani. Sicché, pur avendo lunghe dita abili capaci di fare molte altre cose utili e aggraziate, l’unica attività poco esercitata era la calzoleria. Di regola avevano un viso bonario più che bello, largo, rubicondo, l’occhio vispo, la bocca fatta per ridere, mangiare e bere. E per ridere ridevano, e mangiavano e bevevano di gusto e molto spesso, amanti com’erano degli scherzi ingenui a ogni piè sospinto e di sei pasti al giorno (quando potevano permetterseli). Erano ospitali, e feste e doni, che offrivano con generosità e accettavano con entusiasmo, facevano la loro felicità. Insomma è evidente che, malgrado il successivo estraniamento, gli Hobbit sono imparentati con noi: molto più degli Elfi o perfino dei Nani. Un tempo parlavano, a modo loro, le lingue degli Uomini e avevano più o meno le stesse preferenze e avversioni. Ma quale sia con precisione questa parentela non è più dato appurarlo. Le origini degli Hobbit si perdono nei Giorni Antichi ormai dimenticati. Soltanto gli Elfi conservano ancora documenti di quell’epoca scomparsa, e le loro tradizioni s’interessano quasi esclusivamente della loro storia, gli Uomini vi compaiono di rado e gli Hobbit non vengono neppure menzionati. È chiaro tuttavia che gli Hobbit avevano senz’altro vissuto pacificamente nella Terra di Mezzo per anni e anni prima che gli altri si accorgessero minimamente di loro. E siccome il mondo è in fin dei conti pieno all’inverosimile di strane creature, questi piccoli esseri sembrarono assai poco importanti. Ma ai tempi di Bilbo e del suo erede Frodo, di punto in bianco e non per volontà loro, assunsero importanza e rinomanza, turbando le consulte dei Saggi e dei Grandi. Quei giorni, la Terza Era della Terra di Mezzo, sono ormai molto lontani e cambiata è la configurazione di tutte le terre; ma le regioni dove all’epoca vivevano gli Hobbit sono senza dubbio uguali a quelle ove permangono tuttora: a nord-ovest del Vecchio Mondo e a est del Mare. Della loro dimora originaria gli Hobbit del tempo di Bilbo non serbavano memoria. L’amore per la cultura (a parte le tradizioni genealogiche) non era assai diffuso, anche se restava sempre qualcuno dei casati più antichi a studiare i libri di famiglia e a raccogliere perfino testimonianze dei tempi passati e dei paesi lontani da Elfi, Nani e Uomini. I loro documenti prendono avvio soltanto dopo l’insediamento nella Contea e le loro leggende più antiche non risalgono molto oltre i Giorni della Peregrinazione. È chiaro tuttavia dalle leggende e dalle prove apportate da parole e usanze singolari che, come molti altri popoli, gli Hobbit in un lontano passato erano migrati verso occidente. I loro primi racconti lasciano intravedere un tempo in cui dimoravano nelle alte valli di Anduin, tra la gronda di Boscoverde il Grande e i Monti Brumosi. Nessuno sa più con certezza perché in seguito affrontarono il difficile e periglioso valico dei monti passando in Eriador. Le loro cronache parlano del numero crescente di Uomini nel paese e di un’ombra calata sulla foresta, che si abbuiò e prese il nome di Boscuro. Prima di valicare i monti gli Hobbit erano già divisi in tre ceppi alquanto diversi: Pelòpedi, Nerbuti e Cutèrrei. I Pelòpedi erano di pelle più scura, più piccoli e più bassi, non portavano la barba e neanche le scarpe; avevano mani e piedi proporzionati e agili; e preferivano gli altopiani e i pendii. I Nerbuti erano ben piantati e di corporatura più massiccia; avevano mani e piedi più grandi; e preferivano la pianura e le rive dei fiumi. I Cutèrrei erano più chiari di carnagione e anche di capelli, erano più alti e magri degli altri; amavano le piante e i terreni boschivi. Nell’antichità i Pelòpedi erano stati a stretto contatto con i Nani e a lungo avevano vissuto alle pendici dei monti. Dapprima si erano spostati verso occidente, errando per Eriador fino a Svettavento, mentre gli altri erano ancora nella Selvalanda. Erano la varietà più comune e rappresentativa di Hobbit e senz’altro la più numerosa. Erano quelli più portati a insediarsi in una località e preservarono più a lungo l’atavica usanza di vivere nelle gallerie e nelle buche. I Nerbuti, meno diffidenti nei confronti degli Uomini, si trattennero a lungo sulle sponde del Grande Fiume Anduin. Vennero a occidente sulla scia dei Pelòpedi e seguirono il corso del Riorombante verso sud; e lì molti di loro abitarono a lungo tra Tharbad e i confini della Landumbria prima di tornare a nord. I Cutèrrei, i meno numerosi, erano un ramo settentrionale. Avevano con gli Elfi rapporti più amichevoli degli altri Hobbit ed erano più dotati per la lingua e il canto che per le arti manuali; e da sempre preferivano la caccia alla coltivazione. Valicarono i monti a nord di Valforra e scesero il Fiume Pollagrigia. In Eriador non ci misero molto a mescolarsi con gli altri ceppi che li avevano preceduti ma, più arditi e più avventurosi, si trovarono spesso a capo dei clan pelòpedi e nerbuti. Perfino all’epoca di Bilbo era dato rinvenire una forte vena cutèrrea tra i grandi casati come i Took e i Signori di Landaino. Nelle terre a occidente di Eriador, tra i Monti Brumosi e i Monti di Lune, gli Hobbit trovarono Uomini ed Elfi. Ci vivevano ancora gli ultimi Dúnedain, i re degli Uomini giunti per mare dall’Occidenza; ma andavano scemando in fretta e le terre del loro Regno del Nord finivano in malora un po’ dovunque. Lo spazio per i nuovi arrivati non mancava di certo e nel giro di poco tempo gli Hobbit presero a insediarsi in comunità ben organizzate. Buona parte di quei primi insediamenti erano spariti da molto e all’epoca di Bilbo non li ricordava più nessuno; uno dei primi ad assumere importanza sopravviveva ancora, sia pure in dimensioni ridotte; si trovava a Bree e nel Bosco Chet tutt’intorno, a una quarantina di miglia a est della Contea. Fu senz’altro in quei tempi lontani che gli Hobbit impararono l’alfabeto e iniziarono a scrivere sulla falsariga dei Dúnedain, che a loro volta avevano imparato l’arte dagli Elfi molto prima. E sempre a quei tempi dimenticarono qualsiasi altra lingua usata in precedenza e da allora in poi parlarono la Lingua Comune, il cosiddetto Ovestron, d’uso corrente in tutte le terre dei re da Arnor a Gondor e lungo tutte le coste del Mare da Belfalas a Lune. Conservarono comunque qualche loro termine, oltre ai nomi dei mesi e dei giorni e a un gran numero di nomi di persona del passato. A partire più o meno da allora la leggenda, con il computo degli anni, divenne per la prima volta storia anche per gli Hobbit. Fu nell’anno 1601 della Terza Era che i fratelli cutèrrei Marcho e Blanco partirono da Bree; e ottenuto il permesso dall’alto sire di Fornost1 attraversarono il bruno fiume Baranduin con un gran seguito di Hobbit. Passarono sul Ponte di Petrarchi, costruito nei giorni di dominio del Regno del Nord, e occuparono tutta la terra al di là, tra il fiume e i Poggi Remoti. Come contropartita dovevano soltanto tenere in buono stato Ponte Grande e tutti gli altri ponti e le strade, agevolare il passaggio dei messi del re e riconoscere la sua signoria. Ebbe inizio così il Computo Conteale, l’anno dell’attraversamento del Brandivino (così gli Hobbit trasformarono il nome) divenne l’Anno Primo della Contea e tutte le date successive si contarono a partire da allora.2 Gli Hobbit d’occidente s’innamorarono all’istante della nuova terra e vi si trattennero, sparendo ben presto di nuovo dalla storia degli Uomini e degli Elfi. Fino a quando ci fu un re restarono nominalmente suoi sudditi ma, di fatto, a governarli avevano i loro capi ed evitavano nel modo più assoluto d’intromettersi nelle vicende del mondo esterno. Fino all’ultima battaglia di Fornost contro il Capo stregone di Angmar avevano mandato arcieri in aiuto del re, o così sostenevano, pur se nessuna storia degli Uomini lo riporta. Ma con quella guerra terminò il Regno del Nord; e allora gli Hobbit presero per sé la terra e scelsero tra i loro capi un Conte che mantenesse la potestà del re venuto a mancare. Per mille anni le guerre li lasciarono pressoché indisturbati e dopo la Peste Nera (C.C. 37) prosperarono e si moltiplicarono fino alla calamità del Lungo Inverno e alla carestia che seguì. Perirono allora a migliaia ma, all’epoca di questo racconto, i Giorni dell’Indigenza (1158-60) erano assai lontani e gli Hobbit si erano riabituati alla prosperità. La terra era ricca e generosa e, pur se da molto abbandonata al loro arrivo, in precedenza era stata coltivata a dovere e il re a suo tempo ci aveva posseduto fattorie, coltivazioni di cereali, vigneti e boschi a profusione. Si estendeva per quaranta leghe dai Poggi Remoti al Ponte Brandivino e per cinquanta dalle brughiere settentrionali alle paludi del sud. Gli Hobbit la chiamarono la Contea, in quanto regione sotto la potestà del loro Conte, nonché area di attività ben organizzate; e in quell’ameno angolo di mondo svolgevano le loro ben organizzate attività di sussistenza, trascurando sempre più il mondo esterno dove oscure creature s’aggiravano e finendo per creder che la pace e la prosperità fossero la norma nella Terra di Mezzo, oltre che un diritto di ogni persona di giudizio. Dimenticarono o ignorarono quel poco che mai avevano saputo dei Custodi e degli sforzi di coloro che avevano reso possibile la lunga pace della Contea. In realtà erano tutelati, ma ne avevano perso il ricordo. Bellicosi gli Hobbit, di qualsiasi tipo, non lo erano stati in nessun frangente e non avevano mai combattuto tra di loro. Un tempo naturalmente si erano visti costretti a battersi per sopravvivere in un mondo duro; ma all’epoca di Bilbo era storia antichissima. L’ultima battaglia, prima che s’apra questa vicenda, e l’unica a dire il vero combattuta entro i confini della Contea, nessuno ormai la ricordava più: la Battaglia di Terreverdi, C.C. 1147, nella quale Bandobras Took sventò un’invasione degli Orchi. Perfino il clima si era mitigato e i lupi che un tempo calavano famelici dal Nord nei rigidi inverni nivali erano presenti ormai solo nei racconti dei vecchi. Perciò, pur serbando una scorta d’armi nella Contea, esse servivano al più come trofei, appese alla parete o sul camino, o raccolte nel museo di Gran Sterro, detto Casa Mathom. Tutto ciò che non era d’uso immediato ma che erano restii a buttare, gli Hobbit lo chiamavano mathom. Le abitazioni tendevano a riempirsi oltremisura di mathom e nel novero rientravano molti dei regali che si scambiavano. Ma a dispetto della pace e del benessere, il popolo degli Hobbit era rimasto curiosamente coriaceo. Difficile, anche laddove necessario, intimidirli o ucciderli; e forse la passione inesausta per le cose buone era dovuta al fatto che, all’occorrenza, potevano farne a meno e sopportare le angherie della malasorte, del nemico o del cattivo tempo in un modo che lasciava sbalordito chi non li conoscesse bene e si limitasse a guardarne la pancia e il viso pasciuto. Pur tutt’altro che propensi ad attaccare briga e incapaci di uccidere per divertimento una creatura vivente, messi alle strette si dimostravano prodi e, alla bisogna, sapevano ancora maneggiar le armi. L’occhio acuto ne faceva bravi arcieri che andavano dritti a bersaglio. E non solo con l’arco e le frecce. Se uno Hobbit raccoglieva una pietra, era il caso di correr subito al riparo, come sapevano benissimo gli animali che sconfinavano. In origine tutti gli Hobbit vivevano in buche nella terra, o così credevano, e in quegli spazi ancora si sentivano di più a casa propria; ma nel corso del tempo erano stati costretti ad adottare altre forme di abitazione. All’epoca di Bilbo, in realtà, a mantenere l’antica usanza nella Contea erano in genere soltanto i più ricchi e i più poveri tra gli Hobbit. I più poveri continuavano a vivere in tane del tipo più primitivo, vere e proprie buche, con una sola finestra o senza; i benestanti invece costruivano ancora versioni più lussuose dei semplici alloggi di un tempo. Ma siti adatti a quelle gallerie ampie e ramificate (o smial, come le chiamavano) non si trovavano dovunque; e con l’aumento della popolazione gli Hobbit cominciarono a costruire in superficie, nella pianura e negli avvallamenti. Sicché, perfino nelle zone collinari e nei borghi più vecchi, come Hobbiton o Borgo Tuck, o nel capoluogo della Contea, Gran Sterro sui Poggi Bianchi, c’erano adesso molte case di legno, pietra o mattoni. A preferirle erano soprattutto i mugnai, i fabbri, i cordai, i carradori e altri artigiani del genere perché, anche quando avevano buche ove abitare, gli Hobbit erano abituati da molto a costruire rimesse e officine. La consuetudine di costruire fattorie e granai era iniziata, si diceva, tra gli abitanti della Marcita lungo il Brandivino. Gli Hobbit di quell’area, il Quartiero Est, erano assai robusti, avevano gambe massicce e se per colpa del maltempo s’era formato il fango, calzavano nanostivali. Ma si sapeva bene che erano in gran parte di sangue nerbuto, come ampiamente attestato dalla peluria che molti si lasciavano crescere sul mento. Nessun pelòpede o cutèrreo aveva ombra di barba. In verità la popolazione della Marcita e di Landaino, a est del Fiume, che poi occupò, per lo più era risalita da sud nella Contea soltanto in seguito; e conservava molti nomi singolari e strane parole che non avevano riscontro nel resto della Contea. È probabile che l’arte muratoria, al pari di molte altre arti, provenisse dai Dúnedain. Ma gli Hobbit potrebbero averla imparata direttamente dagli Elfi, i maestri degli Uomini in gioventù. Gli Alti Elfi non avevano ancora abbandonato la Terra di Mezzo e all’epoca vivevano a ovest nei Grigi Approdi e in altri posti nell’ambito della Contea. Era dato ancora scorgere tre torri elfiche d’epoca immemorabile sulle Colline Turrite oltre le marche occidentali. Brillavano in lontananza alla luce della luna. La più alta era la più lontana e si ergeva solitaria su un verde rialzo. A detta degli Hobbit del Quartiero Ovest, dall’alto della torre si vedeva il Mare; ma non risultava che uno Hobbit ci fosse mai salito. In verità pochi avevano visto o navigato il Mare, meno ancora erano tornati a darne conto. I più guardavano con grande sospetto anche i fiumi e le barche e non molti di loro sapevano nuotare. E, col trascorrere dei giorni, della Contea parlarono sempre meno con gli Elfi e iniziarono a temerli e a diffidare di chi aveva rapporti con loro; e Mare divenne una parola temuta e un simbolo di morte, e distolsero il viso dalle colline occidentali. L’arte muratoria avrà pur preso le mosse da Elfi e Uomini, ma gli Hobbit se ne servivano a modo loro. Non avevano interesse per le torri. Le loro case in genere erano lunghe, basse e comode. Quelle più antiche, a dire il vero, imitavano nella conformazione gli smial, con il tetto d’erba secca o paglia, o coperto di cotica, e le pareti alquanto rigonfie. Quella fase, però, rientrava nei primi tempi della Contea e da allora l’edilizia hobbit aveva subito modifiche e migliorie grazie ad accorgimenti appresi dagli Elfi o scoperti da loro stessi. Una predilezione per le finestre tonde e perfino per le porte tonde era la principale particolarità rimasta dell’architettura hobbit. Le case e le buche degli Hobbit della Contea erano spesso grandi e abitate da grandi famiglie. (Bilbo e Frodo Baggins erano invero un’eccezione sia in quanto scapoli sia per tanti altri versi, come l’amicizia con gli Elfi.) A volte, come nel caso dei Took dei Grandi Smial o dei Brandaino di Palazzo Brandy, molte generazioni di parenti convivevano in (relativa) pace in un’unica dimora avita piena di gallerie. Comunque tutti gli Hobbit avevano un forte senso di appartenenza al gruppo e curavano con estrema attenzione i legami di parentela. Tracciavano lunghi ed elaborati alberi genealogici dagli innumerevoli rami. Se si ha a che fare con gli Hobbit è importante ricordare i rapporti di parentela, e il grado, che intercorrono tra loro. In questo libro sarebbe impossibile presentare un albero genealogico che includesse anche solo i più importanti membri delle famiglie più importanti all’epoca di questi racconti. Gli alberi genealogici alla fine del Libro Rosso della Marca Occidentale costituiscono un piccolo libro a sé e chiunque, a parte gli Hobbit, li troverebbe di una noia mostruosa. Gli Hobbit si divertivano con questo genere di cose, purché accurate: amavano riempire libri di cose che sapevano già esposte per filo e per segno senza incongruenze. 2. A proposito di erba piparina Non si può passare sotto silenzio un altro stupefacente aspetto degli Hobbit di un tempo, un’abitudine stupefacente: suggevano o aspiravano, attraverso pipe d’argilla o di legno, il fumo di certe foglie d’erba bruciate che chiamavano erba o foglia piparina, probabilmente una varietà di Nicotiana. Un grande mistero avvolge l’origine di questa singolare usanza o “arte”, come preferiscono chiamarla gli Hobbit. Tutto quello che era dato scoprire al riguardo nell’antichità lo raccolse Meriadoc Brandaino (poi Signore di Landaino), e siccome lui e il tabacco del Quartiero Sud svolgono un ruolo nella storia che segue, sarà il caso di citare le considerazioni che fa nell’introduzione all’Erbario della Contea. “Questa,” dice, “è l’unica arte che possiamo senz’altro rivendicare come nostra invenzione. Quando gli Hobbit iniziarono a fumare non si sa, tutte le leggende e le storie di famiglia lo danno per scontato; per secoli la popolazione della Contea ha fumato vari tipi di erba, alcuni più nauseabondi, altri più soavi. Ma tutti i documenti concordano nel dire che Tobold Soffiacorno di Vallelunga nel Quartiero Sud fu il primo a coltivare l’autentica erba piparina nei suoi giardini ai tempi di Isengrim Secondo, intorno all’anno 1070 secondo il Computo Conteale. Le migliori piante locali vengono tuttora da quella zona, specie le varietà note come la Foglia di Vallelunga, il Vecchio Tobia e la Stella del Sud. “Come il Vecchio Tobia abbia scoperto la pianta non è documentato perché non lo rivelò neanche in punto di morte. Per quanto esperto in fatto di erbe, non era un viaggiatore. Si dice che da giovane andasse spesso a Bree, ma di certo non si spinse mai più lontano di così dalla Contea. È assai probabile perciò che sia venuto a conoscenza della pianta a Bree, dove, quantomeno adesso, alligna alle pendici meridionali della collina. Gli Hobbit di Bree sostengono di essere stati i primi fumatori effettivi dell’erba in questione. Sostengono altresì di aver fatto tutto prima di quelli della Contea, che chiamano ‘coloni’; ma nella fattispecie non dev’essere, ritengo, una pretesa campata in aria. Ed è senz’altro da Bree che l’arte di fumare l’erba genuina si è diffusa negli ultimi secoli tra i Nani e altri soggetti del genere, Forestali, Maghi o vagabondi, quando nel loro andirivieni passavano ancora da quell’antico carrobbio. Fonte e centro dell’arte vanno pertanto rintracciati nell’antica locanda di Bree, Il Cavallino Inalberato, di proprietà della famiglia Farfaraccio da tempo immemorabile. “Tuttavia, accertamenti da me fatti nei miei tanti viaggi a sud mi hanno convinto che l’erba in questione non è originaria delle nostre parti ma è venuta verso nord dal basso Anduin dove, ho il sospetto, originariamente giunse attraverso il Mare a opera degli Uomini d’Occidenza. Si trova in abbondanza a Gondor, più ricca e generosa che a Nord, dove non cresce spontanea e alligna solamente in luoghi caldi e riparati come Vallelunga. Gli Uomini di Gondor la chiamano dolce galenas e l’apprezzano soltanto per la fragranza dei fiori. Da lì devono averla portata per la Viaverde durante i lunghi secoli tra la venuta di Elendil e i giorni nostri. Ma perfino i Dúnedain di Gondor ce ne rendono merito: i primi a metterla in una pipa furono gli Hobbit. Prima di noi neanche i Maghi ci avevano pensato. Pur se un Mago che conoscevo aveva appreso l’arte tanto tempo fa diventando abile in quella come in tutte le altre cose alle quali si applicava.” 3. L’ordinamento della Contea La Contea era divisa in quattro regioni, i Quartieri già menzionati, Nord, Sud, Est e Ovest; a loro volta divisi in un certo numero di tenute in mano al contado, che ancora portavano il nome di qualche antico casato anche se, all’epoca della nostra storia, questi nomi non si trovavano più soltanto nelle rispettive tenute. Quasi tutti i Took vivevano ancora nella Terra di Took, ma questo non valeva per molte altre famiglie come i Baggins o i Boffin. Fuori dai Quartieri c’erano le Marche Orientale e Occidentale: Landaino; e la Marca Occidentale annessa alla Contea nel C.C. 1452. All’epoca la Contea non aveva un vero e proprio “governo”. Per lo più erano le famiglie a gestire i loro affari. Produrre cibo e mangiare occupavano gran parte del tempo. In altre cose si mostravano di solito generosi anziché avidi, soddisfatti e moderati, così le proprietà, le fattorie, le botteghe e le piccole aziende tendevano a restare immutate per generazioni. Restava certo l’antica tradizione riguardante l’alto sire di Fornost, o Norburgo come la chiamavano, a nord della Contea. Ma non c’era più un re da quasi mille anni e l’erba ricopriva perfino i ruderi della Norburgo dei Re. Tuttavia gli Hobbit continuavano a dire che la popolazione selvaggia e le creature malvagie (come i troll) non avevano mai sentito parlare del re. Attribuivano al re di un tempo tutte le loro leggi fondamentali; e di solito le osservavano di spontanea volontà, perché erano Le Regole (come dicevano loro), antiche e giuste. È vero che la famiglia Took ebbe a lungo la supremazia; questo perché la carica di Conte era passata a loro (dopo i Vecchiodaino) qualche secolo addietro e da allora il capo Took portava quel titolo. Il Conte era a capo dell’Assemblea conteale e comandante dell’adunanza conteale e della milizia hobbituaria; ma assemblee e adunanze si tenevano soltanto in caso d’emergenza, cosa che non succedeva più, e il titolo si era ridotto a una carica simbolica. La famiglia Took godeva ancora, però, di un rispetto particolare, in quanto numerosa ed enormemente ricca, e con ogni generazione non mancava di offrire caratteri forti dalle abitudini singolari oltre che dal temperamento avventuroso. Qualità, queste ultime, che in genere adesso, anziché approvate, venivano a stento tollerate (nei ricchi). Rimase comunque l’usanza di chiamare il capofamiglia Il Took, aggiungendo all’occorrenza un numero al nome: come Isengrim Secondo, per esempio. Al momento l’unico vero e proprio funzionario della Contea era il Sindaco di Gran Sterro (o della Contea), eletto ogni sette anni durante la Libera Fiera che si teneva sui Poggi Bianchi al Lithe, cioè al Solstizio d’Estate. Come sindaco aveva quasi un solo compito: presiedere ai banchetti in occasione delle feste conteali, che cadevano di frequente. Ma le cariche di Capo dell’Ufficio Postale e di Primo Sceriffo erano legate alla carica di sindaco, e così dirigeva sia la Messaggeria che la Guardia. Erano gli unici servizi della Contea e i Messaggeri erano i più numerosi e di gran lunga i più impegnati. Non tutti gli Hobbit erano istruiti, ma quelli che lo erano non facevano che scrivere a tutti gli amici (e a parenti scelti) non raggiungibili con una passeggiata pomeridiana. Sceriffi era il nome dato dagli Hobbit alla loro polizia o al corrispettivo più vicino che avevano. Non portavano certo la divisa (ne ignoravano perfino l’esistenza), solo una piuma sul berretto; e in pratica erano più guardie campestri che poliziotti, più interessati agli animali sbrancati che alle persone. Erano solo dodici in tutta la Contea, tre per ogni Quartiero, addetti al Lavoro Interno. Un corpo più vasto, dagli effettivi che variavano a seconda della necessità, veniva impiegato per battere i confini e impedire che Estranei di qualsiasi tipo, grandi o piccoli, recassero disturbo. Quando inizia la nostra storia i Confinieri, come li chiamavano, erano notevolmente aumentati. C’erano stati molti rapporti e lamentele su strane persone e creature che si aggiravano lungo le frontiere e le superavano: primo segno che non tutto andava come doveva andare e come era sempre andato, tranne che nei racconti e nelle leggende di tanto tempo prima. Pochi prestarono attenzione al segnale, e neppure Bilbo si rese minimamente conto di quello che lasciava presagire. Sessant’anni eran trascorsi da quando aveva intrapreso quel suo viaggio memorabile ed era vecchio anche per gli Hobbit, spesso e volentieri capaci di raggiungere i cento anni; ma di certo restava ancora molta dell’ingente ricchezza da lui riportata. Quanta o quanto poca fosse non lo rivelò a nessuno, neanche a Frodo, il “nipote” preferito. E tenne sempre nascosto l’anello che aveva trovato. 4. Il ritrovamento dell’Anello Come si narra nello Hobbit, un giorno alla porta di Bilbo si presentò il grande Mago, Gandalf il Grigio, accompagnato da tredici nani: cioè nientemeno che Thorin Scudodiquercia, discendente di re, e i suoi dodici compagni d’esilio. Con loro Bilbo, sorprendendo non poco e a lungo se stesso, un mattino d’aprile, correva l’anno 1341 secondo il Computo Conteale, partì in cerca di un grande tesoro, la riserva dei nani appartenuta ai Re sotto la Montagna, ai piedi di Erebor nella Vallea, molto lontano verso oriente. La cerca ebbe successo e il Drago di guardia alla riserva fu abbattuto. Tuttavia, anche se prima della vittoria definitiva si combatté la Battaglia dei Cinque Eserciti e Thorin perse la vita e molte gesta gloriose si compirono, la cosa non avrebbe interessato più di tanto la storia a venire né meritato più di una postilla nei lunghi annali della Terza Era, se non fosse capitato “casualmente” un episodio. Gli Orchi assalirono il gruppo diretto verso la Selvalanda su un alto passo dei Monti Brumosi; ed ecco che Bilbo si smarrì per un po’ nelle nere miniere degli orchi scavate in profondità nei monti e, brancolando invano nell’oscurità, posò la mano su un anello abbandonato al suolo in una galleria. Lo mise in tasca. Allora sembrò un semplice caso. Per trovare una via d’uscita scese fino alle radici dei monti e lì fu costretto a fermarsi. In fondo alla galleria c’era un gelido lago al riparo dalla luce e su un’isola di roccia in mezzo all’acqua viveva Gollum. Era costui una piccola creatura disgustosa: si spostava su una barchetta usando i grandi piedi piatti a mo’ di pagaie, guatando con smorti occhi luminescenti e catturando con le lunghe dita pesci ciechi che mangiava crudi. Mangiava ogni essere vivente, perfino l’orco, se riusciva a catturarlo e a strangolarlo senza dover lottare. Possedeva un tesoro segreto finito in mano sua molti secoli prima, quando viveva ancora alla luce: un anello d’oro che rendeva invisibile chi lo metteva. Era l’unica cosa che amava, il suo “Tesoro”, al quale parlava anche quando non lo aveva con sé. Lo teneva nascosto al sicuro in un buco nell’isola, tranne quando andava a caccia o spiava gli orchi delle miniere. Forse avrebbe attaccato subito Bilbo, se al momento dell’incontro avesse avuto l’anello con sé; ma non lo aveva, mentre lo hobbit impugnava un coltello elfico, che fungeva da spada. Così per guadagnare tempo Gollum sfidò Bilbo al Gioco degli Indovinelli, dicendogli che se non avesse risolto un indovinello proposto da lui, lo avrebbe ucciso e mangiato; ma se Bilbo lo avesse battuto avrebbe esaudito i suoi desideri: lo avrebbe condotto fuori dalle gallerie. Smarrito senza speranza nell’oscurità, impossibilitato ad andare avanti o indietro, Bilbo accettò la sfida; e si scambiarono numerosi indovinelli. Alla fine la spuntò Bilbo, più per fortuna (sembra) che per arguzia; in imbarazzo davanti all’ennesimo indovinello da proporre, quando con la mano toccò l’anello che aveva raccolto e dimenticato, esclamò: “Che cos’ho in tasca?” A questo Gollum non seppe rispondere, pur avendo preteso tre tentativi. Su quest’ultima domanda gli Esperti si dividono: forse era una semplice “domanda” e non un “indovinello”, almeno secondo le regole ben precise del Gioco; ma sono tutti d’accordo nel ritenere che, avendo accettato d’indovinare la risposta, Gollum era tenuto a rispettare la promessa. E Bilbo gli ingiunse di mantenere la parola: gli era passato infatti per la mente che quella viscida creatura avrebbe potuto dimostrarsi falsa, anche se certe promesse erano sacre e in antico tutti, tranne le creature più malvagie, avevano paura d’infrangerle. Ma dopo secoli di solitudine nell’oscurità il cuore di Gollum era nero e albergava perfidia. Così se la svignò, tornando sulla sua isola non lontana, in mezzo alle acque scure, e ignota a Bilbo. Adesso era affamato e furibondo, e una volta che avesse avuto il suo “Tesoro” con sé, nessuna arma gli avrebbe fatto più paura. Ma l’anello non era sull’isola; lo aveva perso, era sparito. Al suo strillo un brivido corse lungo la schiena di Bilbo, che pure non aveva capito che cosa fosse successo. Invece Gollum era finalmente arrivato, troppo tardi però, alla soluzione. “Che cos’ha quel coso lì nella tasssca?” gridò. Mentre tornava di corsa indietro per trucidare lo hobbit e recuperare il suo “Tesoro”, come una fiamma verde gli brillava negli occhi una luce. Bilbo si accorse appena in tempo del pericolo e fuggì alla cieca risalendo il passaggio che portava lontano dall’acqua; e una volta ancora la fortuna lo assistette. Mentre correva mise la mano in tasca e l’anello s’infilò senza difficoltà al dito. Perciò Gollum lo superò senza vederlo e andò a mettersi di guardia all’uscita, per tema che il “ladro” scappasse. Bilbo lo seguì con cautela e Gollum nel procedere imprecava e parlava tra sé del suo “Tesoro”; dalle sue parole alla fine anche Bilbo indovinò la verità e nell’oscurità iniziò a sperare: il meraviglioso anello che lui aveva trovato gli offriva il destro per sfuggire agli orchi e a Gollum. Si fermarono infine davanti a un varco nascosto che portava all’ingresso inferiore delle miniere, sulle pendici orientali dei monti. Lì Gollum si acquattò sulla difensiva, annusando e ascoltando; e Bilbo ebbe la tentazione di scannarlo con la spada. Ma la pietà lo trattenne e pur avendo l’anello, nel quale era riposta la sua unica speranza, non intendeva usarlo per uccidere la sciagurata creatura in posizione di svantaggio. Da ultimo, preso coraggio scavalcò con un balzo Gollum nell’oscurità e fuggì per il passaggio inseguito dalle grida di odio e di disperazione del nemico: “Al ladro, al ladro! Baggins! Lo odiamo per sempre!” Il fatto strano è che non è questa la prima versione data da Bilbo ai compagni. A loro riferì che Gollum gli aveva promesso un regalo se avesse vinto al gioco; ma quando era andato a prenderlo sull’isola aveva scoperto che il tesoro era sparito: un anello magico che gli avevano donato tanto tempo prima per il compleanno. Bilbo capì che si trattava proprio dell’anello da lui trovato nella galleria e, siccome aveva vinto al gioco, era già suo di diritto. Messo alle strette com’era, però, non disse niente e si fece indicare da Gollum la via d’uscita come premio al posto del regalo. Questa la versione riportata nelle memorie da Bilbo, che non sembra averla più modificata, neppure dopo il Consiglio di Elrond. Chiaramente compare ancora nel Libro Rosso originale, come in varie copie ed estratti. Molte copie però contengono la versione reale (come alternativa), ricavata senza dubbio dagli appunti di Frodo o Samplicio, i quali, pur essendo a conoscenza della verità, dovevano esser restii a cancellare alcunché scritto di suo pugno dal vecchio hobbit in persona. A Gandalf, però, bastò sentire la prima versione di Bilbo per non crederci e gli rimase sempre la curiosità per quell’anello. Solo dopo aver tartassato Bilbo di domande che per qualche tempo misero a dura prova la loro amicizia, riuscì a strappargli la vera storia; ma il mago sembrava ritenere importante la verità. Anche se non lo disse a Bilbo, riteneva altresì importante, e preoccupante, che il bravo hobbit, come di prammatica, non avesse detto la verità fin dall’inizio. L’idea del “regalo”, comunque, non era solo un’invenzione alla hobbit. Gliel’avevano suggerita, confessò Bilbo, le parole che aveva orecchiato: più volte Gollum aveva infatti chiamato l’anello il suo “regalo di compleanno”. Gandalf trovava strano e sospetto anche questo; ma scoprì la verità al riguardo soltanto molti anni dopo, come si vedrà in questo libro. Sulle successive avventure di Bilbo non occorre dire altro in questa sede. Con l’aiuto dell’anello sfuggì agli orchi di guardia all’ingresso e si riunì ai compagni. Usò molte altre volte l’anello nel corso della cerca, in genere per soccorrere gli amici; ma glielo tenne nascosto il più a lungo possibile. Una volta tornato non ne fece più parola, tranne che con Gandalf e Frodo; e nessun altro nella Contea sapeva della sua esistenza, o così credeva lui. Soltanto a Frodo mostrò la relazione del Viaggio che stava scrivendo. Pungiglione, la sua spada, Bilbo appese sopra il camino e la sua meravigliosa cotta di maglia, dono dei Nani attinto alla riserva del Drago, consegnò a un museo, Casa Mathom di Gran Sterro per l’appunto. Ma conservò in un cassetto a Casa Baggins la vecchia mantella con cappuccio che indossava durante i viaggi; e l’anello, assicurato a una catenella, rimase nella tasca. Tornò a casa a Casa Baggins il 22 giugno nel suo cinquantaduesimo anno (C.C. 1342) e nulla degno di nota capitò nella Contea fino a che il signor Baggins non avviò i preparativi per festeggiare il suo centoundicesimo compleanno. A questo punto ha inizio la nostra Storia. Nota sulla documentazione della Contea Alla fine della Terza Era il ruolo svolto dagli Hobbit nei grandi eventi che portarono all’annessione della Contea al Regno Riunito destò tra di loro un interesse più diffuso per la propria storia; e molte delle tradizioni, fino a quel momento tramandate soprattutto in forma orale, vennero raccolte e messe per iscritto. Le famiglie più importanti avevano a cuore anche gli avvenimenti del Regno in senso lato e molti dei loro membri studiarono le leggende e le storie antiche. Alla fine del primo secolo della Quarta Era si potevano già trovare nella Contea varie biblioteche che accoglievano molti libri e documenti storici. Le raccolte più vaste si trovavano probabilmente a Sottorri, ai Grandi Smial e a Palazzo Brandy. Questa nostra versione della fine della Terza Era è per la maggior parte ricavata dal Libro Rosso della Marca Occidentale. Questa fonte importantissima per la storia della Guerra dell’Anello era così chiamata perché a lungo conservata a Sottorri, residenza dei Bellinfante, Custodi della Marca Occidentale. In origine si trattava del diario personale di Bilbo, da lui portato con sé a Valforra. Frodo lo riportò nella Contea insieme a una massa di appunti sparsi e tra il C.C. 1420 e il C.C. 1421 lo riempì quasi per intero con la sua descrizione della Guerra. Ma annessi a quello e con quello conservati, probabilmente in un unico cofanetto rosso, c’erano tre grossi volumi rilegati in pelle rossa che Bilbo gli aveva dato come dono d’addio. Nella Marca Occidentale ai quattro volumi ne aggiunsero un quinto contenente commenti, genealogie e materiali vari sugli hobbit membri della Compagnia. L’originale del Libro Rosso non ci è pervenuto, ma ne fecero numerose copie, soprattutto del primo volume, a uso dei discendenti dei figli di Mastro Samplicio. La copia più importante, tuttavia, ha una storia diversa. Era conservata ai Grandi Smial, ma fu scritta a Gondor, probabilmente su richiesta del pronipote di Peregrino, e portata a termine nel C.C. 1592 (172 della Quarta Era). Lo scriba del sud aggiunse questa nota: Findegil, Scrittore del Re, finì questo lavoro nel 172 della Quarta Era. È la copia esatta fin nei minimi particolari del Libro del Conte a Minas Tirith. Quel libro era una copia, fatta su richiesta del Re Elessar, del Libro Rosso dei Periannath, e glielo portò il Conte Peregrino quando si ritirò a Gondor nel 64 della Quarta Era. Il Libro del Conte fu perciò la prima copia del Libro Rosso e conteneva molto che in seguito venne omesso o andò perduto. A Minas Tirith non mancarono di aggiungere chiose e postille e molte correzioni, specie di nomi, parole e citazioni dalle lingue elfiche; e vi aggiunsero una versione abbreviata di quelle parti del Racconto di Aragorn e Arwen che non rientrano nel resoconto della Guerra. La versione integrale dovrebbe averla scritta Barahir, nipote del Castaldo Faramir, qualche tempo dopo il decesso del Re. Ma l’importanza della copia di Findegil sta principalmente nel fatto che è la sola a contenere per intero le Traduzioni dall’elfico di Bilbo. I tre volumi si rivelarono un’opera di grande perizia e dottrina da parte dell’autore che, tra il 1403 e il 1418, aveva utilizzato tutte le fonti reperibili a Valforra, vuoi scritte vuoi raccolte dalla viva voce. Ma siccome Frodo ne fece scarso uso, in quanto trattavano quasi esclusivamente dei Giorni Antichi, in questa sede non ne parleremo più. Con Meriadoc e Peregrino a capo dei loro grandi casati, che al tempo stesso mantenevano i rapporti con Rohan e Gondor, le biblioteche di Borgodaino e di Borgo Tuck avevano raccolto tante cose non reperibili nel Libro Rosso. A Palazzo Brandy erano presenti molte opere che parlavano di Eriador e della storia di Rohan. Alcune composte o avviate dallo stesso Meriadoc, anche se nella Contea lo ricordavano soprattutto per l’Erbario della Contea e il Computo degli Anni, dove metteva a confronto i calendari della Contea e di Bree con quelli di Valforra, Gondor e Rohan. Scrisse inoltre un breve trattato su Parole e Nomi Antichi della Contea, mostrando particolare interesse nello scoprire la parentela di certe “parole conteali” come mathom e di elementi arcaici nei nomi di luogo con la lingua dei Rohirrim. Ai Grandi Smial i libri, pur essendo più importanti sul piano della storia in senso lato, presentavano meno interesse per la popolazione della Contea. Peregrino non ne aveva scritto neanche uno, ma lui e i suoi successori avevano raccolto molti manoscritti redatti da scribi di Gondor: per lo più copie o compendi di storie o leggende relative a Elendil e ai suoi eredi. Solo qui nella Contea si potevano trovare materiali esaurienti per la storia di Númenor e l’ascesa di Sauron. E probabilmente fu ai Grandi Smial che misero insieme, grazie al materiale raccolto da Meriadoc, La Cronaca degli Anni. Le date, specie per la Seconda Era, pur risultando spesso ipotetiche, meritano attenzione. È probabile che Meriadoc trovasse assistenza e ottenesse informazioni a Valforra, che visitò più di una volta. Lì i figli di Elrond, anche dopo la partenza del padre, soggiornarono a lungo assieme ad alcuni degli Alti Elfi. Dicono che Celeborn vi si trasferì dopo che Galadriel era partita; mentre non è documentato il giorno in cui alfine s’avviò ai Grigi Approdi, portando con sé l’ultimo ricordo ancora vivo dei Giorni Antichi della Terra di Mezzo. 1 Si tratta di Argeleb II, ventesimo del ramo nordico, che si estinse con Arvedui trecento anni dopo, come riferiscono i registri di Gondor. 2 Per calcolare alla maniera degli Elfi e dei Dúnedain gli anni della Terza Era basterà pertanto aggiungere 1600 anni alle date del Computo Conteale. LA COMPAGNIA DELL’ANELLO LIBRO PRIMO CAPITOLO I UNA FESTA ATTESA A LUNGO Quando il signor Bilbo Baggins di Casa Baggins annunciò che presto avrebbe festeggiato il suo undicentesimo compleanno con una festa oltremodo fastosa, i commenti e i fermenti a Hobbiton si sprecarono. Bilbo era ricchissimo e alquanto stravagante e, fin dalla straordinaria sparizione, seguita dal ritorno inaspettato, era stato per sessant’anni il prodigio della Contea. Le ricchezze riportate dai viaggi erano ormai diventate una leggenda locale e secondo la credenza popolare, inutilmente smentita dagli anziani, la collina di Casa Baggins era piena di gallerie imbottite di tesori. E se questo non bastava a dargli fama, a stupire era il vigore inesausto. Il tempo passava, ma il signor Baggins non sembrava risentirne più di tanto. A novant’anni era più o meno come a cinquanta. A novantanove iniziarono a definirlo ben conservato: con immutato ci sarebbero andati più vicino. C’era chi scuoteva la testa convinto che il troppo stroppia; non sembrava giusto che qualcuno possedesse una giovinezza (manifestamente) perpetua e al tempo stesso una ricchezza (verosimilmente) inesauribile. “Toccherà scontarla,” dicevano. “Non è naturale e sarà fonte di guai!” Ma fino a quel momento guai non c’erano stati, e siccome il signor Baggins era generoso con il suo denaro, i più erano disposti a perdonargli stranezze e buona sorte. Manteneva i rapporti con i parenti (tranne, ovviamente, i Sackville-Baggins) e contava molti devoti ammiratori tra gli hobbit di famiglie povere e umili. Ma per avere amici intimi dovette aspettare che diventassero grandi alcuni cugini più giovani. Il maggiore, e il prediletto di Bilbo, era il giovane Frodo Baggins. A novantanove anni Bilbo adottò Frodo come erede e lo portò a vivere con sé a Casa Baggins; e le speranze dei Sackville-Baggins sfumarono una volta per tutte. Bilbo e Frodo festeggiavano il compleanno lo stesso giorno, il 22 settembre. “Frodo, ragazzo mio, faresti meglio a venire a vivere da me,” disse un giorno Bilbo; “così potremo comodamente festeggiare il compleanno insieme.” All’epoca Frodo era ancora prepubere, come gli hobbit consideravano l’irresponsabile ventennio tra l’infanzia e la maggiore età raggiunta a trentatré anni. Passarono altri dodici anni. Ogni anno i Baggins avevano dato animatissime feste di compleanno congiunte a Casa Baggins; ma stavolta si capiva che preparavano qualcosa di davvero eccezionale per l’autunno. Bilbo avrebbe compiuto undicento anni, 111, un numero piuttosto curioso e una veneranda età per uno hobbit (lo stesso Vecchio Took era arrivato solo a 130); e Frodo ne avrebbe compiuti trentatré, 33, un numero importante: la data della “maggiore età”. Le lingue si misero in moto a Hobbiton e ad Acquariva; e la voce dell’imminente evento si sparse per tutta la Contea. La storia e il carattere del signor Bilbo Baggins ridivennero il principale argomento di conversazione; e di colpo le reminiscenze degli anziani tornarono graditamente in auge. Nessuno aveva un pubblico più attento del vecchio Ham Gamgee, meglio noto come il Veglio. Sproloquiava al Cespo d’Edera, una piccola locanda sulla via di Acquariva; e parlava con una certa autorevolezza, dopo aver fatto per quarant’anni il giardiniere a Casa Baggins e prima ancora aiutato il vecchio Holman nello stesso lavoro. Ora che stava diventando anche lui vecchio e con le articolazioni anchilosate, a occuparsene era soprattutto il figlio minore, Sam Gamgee. Padre e figlio erano in ottimi rapporti con Bilbo e Frodo. Abitavano sulla Collina al numero 3 di vico Scarcasacco, proprio sotto Casa Baggins. “Il signor Bilbo è un gentilhobbit ammodo, compitissimo, come ho sempre detto,” dichiarò il Veglio. Era la pura verità: Bilbo lo trattava con i guanti, lo chiamava “Mastro Hamfast” e lo consultava di continuo sulla crescita delle verdure – in materia di “radici”, patate in special modo, il Veglio era ritenuto il massimo esperto da tutto il vicinato (compreso se stesso). “Ma che ci dici di questo Frodo che vive con lui?” domandò Vecchio Querciolo di Acquariva. “Si chiama Baggins ma più che per metà è un Brandaino, dicono. Non capisco perché un Baggins di Hobbiton debba andare a cercarsi una moglie a Landaino, dove la gente è tanto strana.” “Per forza sono strani,” interloquì Nonno Duepiedi (il vicino di casa del Veglio). “Vivono sulla sponda sbagliata del Fiume Brandivino, a ridosso della Vecchia Foresta. È un postaccio buio, se solo la metà delle storie che raccontano sono vere.” “Hai ragione, Nonno!” disse il Veglio. “Non che i Brandaino di Landaino vivano dentro la Vecchia Foresta; però per essere una strana genìa lo sono. Si trastullano in barca su e giù per quel grande fiume – e questo non si fa. Per forza poi capitano i guai, dico io. Ma comunque sia, un giovane hobbit ammodo come il signor Frodo è raro incontrarlo. Somiglia moltissimo al signor Bilbo, e non solo d’aspetto. In fin dei conti suo padre era un Baggins. Il signor Drogo Baggins era una persona perbene e rispettabile; non c’è mai stato niente da ridire sul suo conto fino a che non è affocato.” “Affocato?” fecero varie voci. Questa e altre più oscure dicerie le avevano già sentite prima, naturalmente; ma gli hobbit hanno una passione per le vicende familiari ed erano pronti a riascoltarle. “Be’, così dicono,” disse il Veglio. “Vedete: il signor Drogo aveva sposato la povera signorina Primula Brandaino. Lei era cugina di primo grado del signor Bilbo da parte di madre (la madre era la figlia minore del Vecchio Took); e il signor Drogo era cugino di secondo grado del signor Bilbo. Sicché il signor Frodo è suo cugino di primo e di secondo grado nell’uno e nell’altro senso, se mi seguite. E il signor Drogo stava a Palazzo Brandy con il suocero, il vecchio Mastro Gorbadoc, come faceva spesso dopo il matrimonio (aveva un debole per la pappatoria, e il vecchio Gorbadoc non faceva certo mancare il cibo in tavola); e uscì in barca sul Fiume Brandivino, lui e la moglie affocarono e il povero signor Frodo era solo un bambino.” “Ho inteso dire che andarono sull’acqua dopo aver cenato al chiar di luna,” disse Vecchio Querciolo, “e che fu il peso di Drogo a far affondare la barca.” “Io invece ho inteso dire che lei lo spinse in acqua e lui se la trascinò appresso,” disse Sabbiaiolo, il mugnaio di Hobbiton. “Non dovresti prestare ascolto a tutto ciò che senti, Sabbiaiolo,” disse il Veglio, che non aveva il mugnaio in grande simpatia. “Non è il caso di parlar di spinte e strattoni. A che pro cercare eventuali cause quando le barche sono già abbastanza infide per chi se ne sta buono buono a sedere? Comunque: abbiamo questo signor Frodo rimasto orfano e naufragato, per così dire, in mezzo a quegli strani landainesi, e cresciuto in ogni caso a Palazzo Brandy. Un vero e proprio formicaio, a detta di tutti. Ai tempi del vecchio Mastro Gorbadoc non c’erano mai meno di duecento suoi parenti. Il signor Bilbo non avrebbe potuto fare opera migliore quando riportò il ragazzo a vivere tra persone perbene. “Per i Sackville-Baggins però fu un brutto colpo. Quella volta che Bilbo partì e lo diedero per morto, avevano creduto di diventare i padroni di Casa Baggins. Ed ecco che lui torna e li scaccia; e poi continua a vivere anni e anni senza invecchiare d’un sol giorno, beato lui! E di punto in bianco tira fuori un erede con tutte le carte in regola. I Sackville-Baggins non metteranno più piede a Casa Baggins, c’è da sperare.” “C’è un bel gruzzolo di grana nascosto lassù, ho inteso dire,” fece un forestiero in visita d’affari da Gran Sterro nel Quartiero Ovest. “Tutta la cima della collina è una rete di gallerie piene zeppe di forzieri d’oro e d’argento, e di gioielli, a quel che so.” “Allora ne sapete più del sottoscritto,” rispose il Veglio. “Io non ho mai inteso parlare di gioielli. Il signor Bilbo è un tipo prodigo e i soldi non sembrano scarseggiare; ma di gallerie scavate non so niente. Vidi il signor Bilbo al suo ritorno, una sessantina di anni fa, quand’ero un ragazzo. Facevo da poco l’apprendista dal vecchio Holman (era il cugino di mio padre) che mi aveva voluto a Casa Baggins per aiutarlo a impedire alla gente di violare i confini e calpestare il giardino mentre era in corso la vendita. E nel bel mezzo ecco il signor Bilbo risalire la Collina con un cavallino carico di sacchi giganteschi e di un paio di forzieri. Non dubito che fossero per lo più pieni di tesori da lui raccolti in terre straniere, dove ci sono montagne d’oro, dicono, non erano abbastanza però da riempire gallerie. Ma il mio ragazzo Sam ne saprà più di me. Lui va e viene da Casa Baggins. Ha una passione per le storie dei vecchi tempi e ascolta tutti i racconti del signor Bilbo. Il signor Bilbo gli ha imparato a leggere e a scrivere – senza cattive intenzioni, per carità, e spero anche senza ripercussioni. “Elfi e Draghi! ci dico. Cavoli e patate sono meglio per quelli come noi. Non t’immischiare nelle faccende dei tuoi superiori o finirai in guai troppo grossi per te, ci dico. E potrei dirlo ad altri,” aggiunse lanciando un’occhiata al forestiero e al mugnaio. Ma il Veglio non convinse gli ascoltatori. La leggenda della ricchezza di Bilbo era ormai troppo saldamente radicata nella mente della generazione più giovane di hobbit. “Già, ma avrà senz’altro rimpolpato il bottino riportato la prima volta,” ribatté il mugnaio esprimendo l’opinione invalsa. “È spesso via. E guarda i tipi strambi che vanno a trovarlo: nani che arrivano di notte, e quell’illusionista girovago di Gandalf, e compagnia bella. Di’ quello che ti pare, Veglio, ma Casa Baggins è un posto strano e chi ci abita lo è anche di più.” “E tu di’ quello che ti pare, signor Sabbiaiolo, su ciò che conosci tanto poco quanto le barche,” lo rimbeccò il Veglio, detestando il mugnaio più del solito. “Se quello è essere strani, allora da queste parti avremmo bisogno di un po’ più di stranezza. Nei paraggi c’è chi non offrirebbe un boccale di birra a un amico neanche se vivesse in un buco con le pareti rivestite d’oro. A Casa Baggins invece fanno le cose come si deve. Il nostro Sam dice che alla festa verranno invitati tutti e ci saranno regali, non so se ci capiamo, regali per tutti – di qui a meno un mese.” Quel mese era settembre, e non avrebbe potuto essere migliore. Due o tre giorni dopo si sparse la notizia (probabilmente a opera del sempre aggiornato Sam) che ci sarebbero stati i fuochi d’artificio – per giunta fuochi d’artificio come non se ne vedevano nella Contea da quasi un secolo, comunque non dopo la morte del Vecchio Took. I giorni passavano e si avvicinava il Gran Giorno. Un carro dall’aria curiosa carico di pacchi dall’aria altrettanto curiosa arrivò una sera a Hobbiton e arrancò su per la Collina fino a Casa Baggins. Gli hobbit sbigottiti si fecero sulla soglia illuminata di casa per guardare a bocca aperta. A guidarlo erano tipi strambi che cantavano strane canzoni: nani con lunghe barbe e profondi cappucci. Alcuni si trattennero a Casa Baggins. Alla fine della seconda settimana di settembre un carro giunse attraverso Acquariva dal Ponte Brandivino in pieno giorno. Alla guida c’era solo un vecchio. Indossava un cappello a punta azzurro, un lungo mantello grigio e una sciarpa argentea. Aveva una lunga barba bianca e folte sopracciglia che spuntavano da sotto la tesa del cappello. I bambini corsero dietro al carro per tutta Hobbiton e poi su per la collina. Come avevano intuito, portava un carico di fuochi d’artificio. Davanti al portone di Bilbo il vecchio iniziò a scaricare: c’erano grossi fasci di fuochi d’artificio d’ogni sorta e forma, contrassegnati da una grande G rossa e dalla runa elfica. Era il sigillo di Gandalf, naturalmente, e il vecchio era Gandalf il Mago: la sua fama nella Contea era dovuta in primo luogo alla perizia con i fuochi, i fumi e le luci. La sua vera attività era assai più difficile e pericolosa, ma la popolazione della Contea non ne era a conoscenza. Per loro era una delle “attrazioni” della Festa. Ecco perché i bambini non stavano nella pelle. “G come Grandioso,” urlavano, e il vecchio sorrideva. Lo conoscevano di vista, si faceva vedere a Hobbiton di rado e non si fermava mai a lungo; ma né loro né altri, a parte i più vecchi tra gli anziani, avevano mai assistito a uno dei suoi spettacoli pirotecnici, che ormai appartenevano a un passato leggendario. Quando il vecchio, aiutato da Bilbo e da qualche nano, ebbe finito di scaricare, Bilbo distribuì monetine tra i bambini; ma, con disappunto degli astanti, neanche l’ombra di un petardo o un mortaretto. “Ora filate!” disse Gandalf. “Ne avrete a profusione quando verrà il momento.” Poi sparì dentro casa insieme a Bilbo e il portone si richiuse. Invano i giovani hobbit rimasero a fissarlo per un po’; poi se ne andarono, con la sensazione che il giorno della festa non sarebbe mai arrivato. Dentro Casa Baggins Bilbo e Gandalf erano seduti davanti alla finestra spalancata di una stanzetta che affacciava a ovest sul giardino. Il pomeriggio era luminoso e placido. Rossi e dorati i fiori rilucevano: bocche di leone, girasoli e nasturzi risalivano le pareti ricoperte di cotica e facevano capolino dai tondi delle finestre. “Com’è luminoso il tuo giardino!” disse Gandalf. “Sì,” disse Bilbo. “Non sai quanto ci sono affezionato, come a tutta la cara vecchia Contea; ma credo di aver bisogno di una vacanza.” “Insomma vuoi andare avanti con il tuo piano?” “Proprio così. Ho preso questa decisione qualche mese fa e non ho cambiato idea.” “Benissimo. Non serve aggiungere altro. Attieniti al tuo piano – a tutto il piano, però – e speriamo che vada nel migliore dei modi, per te e per tutti noi.” “Lo spero. In ogni caso giovedì ho intenzione di divertirmi e di fare il mio scherzetto.” “Vorrei tanto sapere chi riderà,” disse Gandalf scuotendo il capo. “Vedremo,” disse Bilbo. Il giorno dopo altri carri risalirono la Collina, e poi altri ancora. Qualche protesta avrebbe potuto anche levarsi in difesa dei “prodotti locali”, ma quella stessa settimana da Casa Baggins cominciarono a fioccare ordinazioni per ogni tipo di fornitura, derrata o bene voluttuario disponibile a Hobbiton, ad Acquariva o nei dintorni. L’entusiasmo si diffuse tra la gente, che iniziò a spuntare i giorni dal calendario e a occhieggiare con ansia il postino nella speranza di un invito. Non passò molto e gli inviti cominciarono a fioccare, bloccando l’ufficio postale di Hobbiton e subissando quello di Acquariva: si dovette ricorrere al volontariato per la distribuzione. Una fiumana ininterrotta di aiuto postini risaliva la Collina portando centinaia di cortesi variazioni su Grazie, non mancherò d’intervenire. Al cancello di Casa Baggins appesero un avviso: VIETATO L’INGRESSO AI NON ADDETTI AI LAVORI PER LA FESTA. E perfino chi era o si fingeva addetto ai Lavori per la Festa riusciva di rado a entrare. Bilbo aveva il suo da fare: scrivere gli inviti, spuntare le risposte, impacchettare i regali e fare altri preparativi di carattere più riservato. Dopo l’arrivo di Gandalf non si era fatto più vedere. Una mattina gli hobbit si svegliarono e trovarono il grande campo a sud del portone d’ingresso di Bilbo coperto di corde e pali per tende e padiglioni. Nel pendio che portava alla casa avevano ricavato a bella posta un’entrata dove costruirono un grande cancello bianco e un’ampia scalinata. Le tre famiglie hobbit di vico Scarcasacco, adiacente al campo, erano estremamente interessate e generalmente invidiate. Il Veglio Gamgee non fingeva neanche più di lavorare in giardino. Le tende cominciarono a levarsi. C’era un padiglione particolarmente vasto, così grande che l’albero che cresceva nel campo c’era finito dentro e si ergeva con orgoglio a un’estremità, a capo della tavolata principale. Appesero lanterne a tutti i rami. Più promettente ancora (agli occhi degli hobbit) l’installazione di un’enorme cucina all’aperto nell’angolo a nord del campo. Un contingente di cuochi da ogni locanda e trattoria nel raggio di miglia accorse di rincalzo ai nani e agli altri tipi strambi acquartierati a Casa Baggins. L’eccitazione era alle stelle. Poi il cielo si rannuvolò. Questo il mercoledì, vigilia della Festa. L’apprensione era fortissima. Poi giovedì 22 settembre ecco farsi giorno. Spuntò il sole, le nuvole svanirono, si spiegarono le bandiere ed ebbe inizio lo spasso. Bilbo Baggins la chiamava una festa, ma in realtà si trattava di vari spettacoli accorpati. In pratica avevano invitato tutti coloro che abitavano nelle vicinanze. Pochissimi quelli per caso dimenticati ma, siccome si presentavano lo stesso, aveva poca importanza. Molti anche gli invitati da altre parti della Contea, alcuni perfino da oltreconfine. Bilbo riceveva gli ospiti (e gli imbucati) di persona davanti al nuovo cancello bianco. Distribuiva doni a dritta e a manca – anche a chi usciva dal retro per rientrare dal cancello. Il giorno del compleanno gli hobbit fanno regali agli altri. Di norma non molto costosi e non così copiosi come in quell’occasione; ma non era un cattivo sistema. In fondo, a Hobbiton e ad Acquariva non passava giorno che non fosse il compleanno di qualcuno, così ogni hobbit dei paraggi aveva una buona probabilità di ricevere almeno un regalo almeno una volta alla settimana. Non per questo ne erano stufi. Per l’occasione i regali erano insolitamente belli. I bambini hobbit erano così eccitati che per un po’ dimenticarono perfino di mangiare. C’erano giocattoli che non avevano mai visto prima, tutti stupendi e alcuni ovviamente magici. Molti in verità erano stati ordinati già da un anno e avevano fatto tutta la strada dalla Montagna e dalla Vallea, ed erano di autentica fattura nanesca. Una volta ricevuti tutti gli ospiti all’interno del cancello, presero il via musiche, canti, balli, giochi e naturalmente si attaccò con cibo e bevande. Tre i pasti ufficiali: colazione, merenda e pranzo (o cena). A caratterizzare la colazione e la merenda era il fatto che gli invitati sedessero a tavola a mangiare tutti insieme. Il resto del tempo si vedeva soltanto una marea di gente che mangiava e beveva senza interruzione, dalle undici alle sei e mezzo, quando iniziarono i fuochi d’artificio. I fuochi d’artificio erano opera di Gandalf: non solo li aveva portati fin lì ma progettati e realizzati; e ad azionare gli effetti speciali, le figure e i lanci di razzi era sempre lui. Ma circolavano liberamente anche petardi, castagnole, tric-trac, stelle filanti, torce, candele nane, fontane elfiche, tuoni. Tutti superbi. L’arte di Gandalf migliorava con gli anni. C’erano razzi simili al volo di scintillanti uccelli che cantavano con voci soavi. C’erano alberi verdi dal tronco di fumo scuro: le foglie si schiudevano come un’intera primavera sbocciata in un istante e i rami splendenti lasciavano cadere sugli hobbit sbalorditi fiori scintillanti che sparivano con un profumo soave poco prima di sfiorare i loro visi sollevati. C’erano fontane di farfalle che svolazzavano luccicanti in mezzo agli alberi; c’erano colonne di fuochi colorati che si levavano trasformandosi in aquile o in velieri o in una falange di cigni in volo; c’erano un temporale rosso e un acquazzone di pioggia gialla; c’era una foresta di picche argentee che schizzò d’un tratto in aria con l’urlo di un esercito schierato e ripiombò nell’Acqua con lo sfrigolio di cento serpi arroventate. E ci fu anche un’ultima sorpresa, in onore di Bilbo, che fece oltremodo trasalire gli hobbit, com’era nelle intenzioni di Gandalf. Si spensero le luci. Si levò un gran fumo. Prese la forma di una montagna vista da lontano e cominciò ad avvampare sulla cima. Sprizzava fiamme verdi e scarlatte. Ne scaturì un drago d’oro rosso – non a grandezza naturale ma spaventosamente realistico: sprigionava fuoco dalle fauci, gli occhi sfolgoranti; ci fu un ruggito e tre volte sfrecciò sibilando sulla testa della folla. Tutti si abbassarono e molti caddero faccia a terra. Il drago passò come un treno espresso, fece un salto mortale e scoppiò sopra Acquariva con un boato assordante. “È il segnale della cena!” disse Bilbo. Dolore e spavento svanirono all’istante e gli hobbit bocconi balzarono in piedi. C’era una splendida cena per tutti; per tutti, cioè, tranne gli invitati allo speciale banchetto di famiglia. Si teneva nel grande padiglione con l’albero. Gli inviti erano limitati a dodici dozzine (un numero che gli hobbit chiamavano anche una Grossa, pur se non ritenevano il termine adatto alle persone), e gli ospiti erano scelti da tutte le famiglie imparentate con Bilbo e Frodo, più pochi amici speciali senza legami di parentela (come Gandalf). Inclusi, e presenti, anche molti giovani hobbit, che avevano avuto il permesso dai genitori: gli hobbit erano tolleranti con i figli in fatto di uscite serali, specie quando c’era modo di nutrirli gratis. Tirar su giovani hobbit richiedeva foraggio a palate. C’erano molti Baggins e Boffin e anche molti Took e Brandaino; c’erano vari Scavieri (parenti di Bilbo da parte della nonna Baggins) e vari Paciocco (congiunti del nonno Took); nonché rappresentanti dei Covacciolo, dei Bolger, dei Pancieri, dei Tanatasso, dei Boncorpo, dei Soffiacorno e dei Pededegno. Alcuni erano imparentati con Bilbo solo molto alla lontana e altri che vivevano in angoli remoti della Contea non erano mai stati prima a Hobbiton. Neanche i Sackville-Baggins furono dimenticati. Otho e sua moglie Lobelia erano presenti. Avevano in antipatia Bilbo e detestavano Frodo, ma il biglietto d’invito, scritto con inchiostro dorato, era di una tale magnificenza che trovarono impossibile rifiutare. Per giunta il cugino Bilbo da anni si andava specializzando in fatto di cibo e la sua tavola godeva di una grande reputazione. Tutti e centoquarantaquattro gli ospiti pregustavano un piacevole banchetto, pur paventando il discorso postprandiale dell’anfitrione (numero immancabile), tipo da riesumare brani di sedicente poesia e a volte, dopo un paio di bicchieri, alludere alle assurde avventure del suo viaggio misterioso. Gli ospiti non rimasero delusi: il banchetto fu davvero piacevole, una vera goduria: ricco, abbondante, vario e prolungato. Nelle settimane successive l’acquisto di cibarie si ridusse quasi a zero in tutta la regione; ma la cosa ebbe scarso peso perché per gli approvvigionamenti Bilbo aveva dato fondo a quasi tutti i negozi, le cantine e i magazzini del circondario per miglia e miglia. Dopo il banchetto (più o meno) arrivò puntuale il Discorso. La maggior parte dei commensali, però, ormai a quello stadio delizioso che chiamavano “rimpinzare gli angoletti”, si mostrò accomodante. Dimentichi dei loro timori, centellinavano le bevande preferite e spiluzzicavano le leccornie preferite. Erano pronti ad ascoltare qualsiasi cosa e ad applaudire a ogni punto. Miei cari, attaccò Bilbo alzandosi in piedi. “Silenzio! Silenzio! Ascoltate!” gridarono e continuarono a ripeterlo in coro, quasi riluttanti a seguire il loro stesso avviso. Bilbo lasciò il suo posto e si andò a piazzare su una sedia sotto l’albero illuminato. La luce delle lanterne cadeva sul viso raggiante; i bottoni dorati scintillavano sul panciotto di seta ricamata. Potevano vederlo tutti lì in piedi che agitava una mano, tenendo l’altra nella tasca dei calzoni. Miei cari Baggins e Boffin, ripartì; e miei cari Took e Brandaino, Scavieri e Paciocco, Covacciolo e Soffiacorno, Bolger, Pancieri, Boncorpo, Tanatasso e Pededegno. “Pede-DEGNI!” sbraitò un anziano hobbit dal fondo del padiglione. Si chiamava, ovviamente, Pededegno, e a buon diritto: i piedi erano grossi, straordinariamente pelosi e posati tutti e due sulla tavola. Pededegno, ripeté Bilbo. Nonché i miei bravi Sackville-Baggins, ai quali torno a dare finalmente il benvenuto a Casa Baggins. Oggi è il mio centoundicesimo compleanno: compio oggi undicento anni! “Urrà! Urrà! Tanti auguri!” urlarono battendo gioiosamente le mani sulla tavola. Bilbo filava ch’era una meraviglia. Era questo il genere di cose che apprezzavano: ovvio e conciso. Spero che vi stiate divertendo tutti come me. Acclamazioni assordanti. Grida di Sì (e di No). Rumor di trombe e corni, flauti e pifferi e altri strumenti musicali. Molti giovani hobbit, come si è detto, erano presenti e, tirandoli, avevano fatto scoppiare centinaia di paccotti musicali col botto. La maggior parte riportava il marchio VALLE, che per i più aveva poco senso, anche se erano tutti d’accordo nel trovarli meravigliosi. Contenevano strumenti piccoli ma di fattura perfetta e dalle note incantevoli. Tanto che in un angolo alcuni giovani Took e Brandaino, convinti che zio Bilbo avesse finito (dato che chiaramente aveva detto tutto il necessario), avevano messo su un’orchestra improvvisata e attaccato un allegro motivetto. Messer Everardo Took e la signorina Melilot Brandaino salirono su un tavolo e campanelli in mano si misero a ballar la Spiccaròla: gran bel ballo ma gagliardo assai. Ma Bilbo non aveva finito. Agguantato il corno di un giovincello accanto a lui, lanciò tre squilli acuti. Il rumore si placò. Non vi tratterrò a lungo, gridò, acclamato da tutto il consesso. Vi ho qui tutti riuniti per un Motivo. Nel dirlo c’era qualcosa che destò impressione. Scese quasi il silenzio e un paio di Took drizzarono le orecchie. Anzi, per Tre Motivi! Prima di tutto per dirvi che voglio un bene immenso a tutti voi e che undicento anni di vita in mezzo a hobbit così eccellenti e ammirevoli sono troppo pochi. Assordante boato d’approvazione. Metà di voi non la conosco neanche per metà come mi piacerebbe; e meno della metà di voi mi piace la metà di quanto merita. Questo giunse inaspettato e risultò alquanto ostico. Non mancò qualche applauso sporadico, ma i più cercavano di capire se andava preso come un complimento. Secondo, per celebrare il mio compleanno. Nuove acclamazioni. Dovrei dire: il NOSTRO compleanno. Perché, naturalmente, è anche il compleanno del mio nipote ed erede Frodo. Che oggi diventa maggiorenne ed entra in possesso della sua eredità. Qualche applauso di circostanza da parte degli anziani e qualche grido di “Frodo! Frodo! E bravo il nostro Frodo!” da parte dei più giovani. I Sackville-Baggins si accigliarono chiedendosi che cosa intendeva con “entrare in possesso della sua eredità”. Insieme facciamo centoquarantaquattro. Voi siete stati scelti per dare questo straordinario totale: Una Grossa, se mi si passa l’espressione. Niente acclamazioni. La cosa era ridicola. Molti ospiti, specie i Sackville-Baggins, si sentirono insultati, convinti che li avessero invitati soltanto per fare numero, come merci in un contenitore. “Ma andiamo, Una Grossa! Che espressione volgare.” Inoltre, se mi è consentito far riferimento alla storia antica, è l’anniversario del mio arrivo a Esgaroth sul Lago Lungo; benché il fatto che fosse il mio compleanno mi passò di mente in quella circostanza. Avevo solo cinquantun anni allora, e i compleanni non sembravano poi così importanti. Il banchetto tuttavia fu davvero splendido, anche se all’epoca avevo un brutto raffreddore, ricordo, e riuscivo appena a dire: “Grazie dande.” Adesso lo ripeterò più correttamente: grazie tante per essere venuti alla mia festicciola. Silenzio ostinato. Temevano tutti che ora fosse in arrivo una canzone o qualche poesia e cominciavano ad annoiarsi. Perché non la smetteva di parlare e li lasciava bere alla sua salute? Ma Bilbo non cantò né si mise a recitare. Tacque per qualche istante. Terzo, e ultimo, disse, desidero fare un ANNUNCIO. Pronunciò quest’ultima parola così forte e all’improvviso che tutti quelli che ce la facevano balzarono in piedi. Mi rincresce annunciare che – pur se, come ho detto, undicento anni di vita in mezzo a voi son troppo pochi – questa è la FINE. Me ne vado. Parto ADESSO. ADDIO! Scese dalla sedia e sparì. A un lampo di luce accecante tutti gli ospiti sbatterono le palpebre. Quando riaprirono gli occhi, non c’era più traccia di Bilbo. Centoquarantaquattro hobbit sbigottiti ricaddero senza parole a sedere. Il vecchio Odo Pededegno tolse i piedi dal tavolo e pestò in terra. Seguì un silenzio di tomba finché all’improvviso, dopo vari profondi respiri, tutti i Baggins, Boffin, Took, Brandaino, Scavieri, Paciocco, Covacciolo, Bolger, Pancieri, Tanatasso, Boncorpo, Soffiacorno e Pededegno attaccarono a parlare come un sol hobbit. Erano tutti d’accordo nel ritenere lo scherzo di pessimo gusto: per far riprendere gli ospiti dallo choc e dall’irritazione occorrevano altro cibo e altre bevande. “È suonato. L’ho sempre detto io” era probabilmente il commento più diffuso. Perfino i Took (con poche eccezioni) giudicavano assurdo il comportamento di Bilbo. Per il momento la maggior parte di loro diede per scontato che la sua sparizione non fosse altro che una ridicola burla. Ma il vecchio Rory Brandaino non ne era tanto sicuro. Né l’età né il pasto sovrabbondante gli avevano offuscato la mente, e disse alla nuora Esmeralda: “Qui sotto c’è qualcosa di sospetto, cara mia! Mi sa che quel pazzo di Baggins ha di nuovo preso il largo. Vecchio scemo. Ma a che pro preoccuparsi? Non ci ha mica sottratto le cibarie.” Chiamò a gran voce Frodo perché facesse portare altro vino. Frodo era l’unico tra i presenti a non aver aperto bocca. Era rimasto per un po’ in silenzio accanto alla sedia vuota di Bilbo, ignorando commenti e domande. Aveva apprezzato lo scherzo, ovviamente, anche se ne era al corrente. A stento si era trattenuto dal ridere di fronte alla sorpresa indignata degli ospiti. Ma allo stesso tempo si sentiva profondamente turbato: a un tratto si era reso conto di voler molto bene al vecchio hobbit. La maggior parte degli ospiti aveva ripreso a mangiare, a bere e a esaminare le stramberie di Bilbo Baggins, passate e presenti; mentre i Sackville-Baggins se n’erano già andati in fretta e furia. Frodo non voleva più saperne della festa. Diede ordine di servire altro vino, poi si alzò, scolò il bicchiere in silenzio alla salute di Bilbo e sgattaiolò fuori dal padiglione. Quanto a Bilbo Baggins, già mentre faceva il discorso giocherellava con l’anello d’oro in tasca: l’anello magico che aveva tenuto nascosto per tanti anni. Nello scender dalla sedia l’aveva infilato al dito e nessuno hobbit lo vide mai più a Hobbiton. Tornò di buon passo alla sua tana e per un istante si fermò ad ascoltare con un sorriso il baccano proveniente dal padiglione e i rumori di baldoria in altri punti del campo. Poi entrò. Si tolse l’abito della festa, piegò e avvolse nella carta velina il panciotto di seta ricamata e lo ripose. Poi infilò rapidamente un vecchio capo usato e allacciò intorno alla vita una logora cinta di cuoio. Vi appese una corta spada in un malandato fodero di pelle nera. Da un cassetto chiuso a chiave che puzzava di naftalina tirò fuori una vecchia mantella col cappuccio. L’aveva tenuta sotto chiave come se fosse molto preziosa, ma era così rattoppata e scolorita che era quasi impossibile indovinarne il colore: chissà, forse verde scuro. Gli stava troppo grande. Poi passò nello studio e da una grande cassaforte tirò fuori un pacchetto avvolto in vecchi panni e un manoscritto rilegato in pelle; e anche una grande busta voluminosa. Ficcò il libro e il pacchetto in cima a una sacca pesante che stava lì, già quasi piena. Nella busta infilò l’anello d’oro e la catenella, la sigillò e l’indirizzò a Frodo. Prima la posò sulla caminiera ma poi di colpo la riprese e la cacciò in tasca. In quel mentre la porta si aprì e Gandalf entrò trafelato. “Ciao!” disse Bilbo. “Mi chiedevo se saresti venuto.” “Sono contento di trovarti visibile,” replicò il mago mettendosi a sedere. “Volevo incontrarti per scambiare le ultime parole. A tuo giudizio tutto è andato magnificamente e secondo i piani?” “Direi di sì,” fece Bilbo. “Anche se quel lampo è stato una sorpresa: ha fatto trasalire me, figuriamoci gli altri. Un tocco aggiunto da te, dico bene?” “Benissimo. Tu hai saggiamente tenuto nascosto quell’anello tutti questi anni e mi è sembrato necessario dare ai tuoi ospiti qualcos’altro che potesse spiegare la tua improvvisa sparigione.” “E rovinare lo scherzo. Sei un vecchio ficcanaso intrigante,” Bilbo rise. “Ma tu, come al solito, saprai che cos’è meglio.” “Già… ammesso che sappia qualcosa. Tutta questa faccenda mi convince poco. Ora è arrivata la conclusione. Hai fatto il tuo scherzo, hai spaventato e offeso la maggior parte dei parenti, hai dato all’intera Contea di che parlare per nove o più probabilmente per novantanove giorni. Vuoi spingerti oltre?” “Sì. Sento il bisogno di una vacanza, di una lunghissima vacanza, come ti ho già detto. Probabilmente una vacanza ininterrotta: mi sa che non ritorno. Anzi, non ci penso proprio, e ho fatto tutti i preparativi. “Sono vecchio, Gandalf. Non dimostro la mia età ma comincio a sentirla in fondo al cuore. Ben conservato, come no!” sbuffò. “Ma io mi sento esile, quasi stiracchiato, non so se ci capiamo; come burro spalmato su una fetta di pane troppo grande. Non va bene. Ho bisogno di un cambiamento o qualcosa del genere.” Gandalf, incuriosito, lo guardava con attenzione. “No, non può andar bene,” disse pensieroso. “No, in fin dei conti anche secondo me il tuo piano è probabilmente il migliore.” “Be’, io comunque ho preso la mia decisione. Voglio rivedere le montagne, Gandalf: le montagne; e poi trovare un posto dove riposare. In pace e tranquillità, senza un mucchio di parenti in giro che curiosano e un codazzo di esecrabili visitatori appesi al campanello. Magari trovo un posto dove finire il mio libro. Ho pensato a un bellissimo finale: e visse per sempre felice e contento fino alla fine dei suoi giorni.” Gandalf rise. “Lo spero per lui. Ma nessuno leggerà il libro, comunque finisca.” “Oh, chissà, magari in anni lontani. Frodo lo ha già letto, almeno fin dove arriva. Terrai d’occhio Frodo, nevvero?” “Lo farò… e con tutt’e due gli occhi, quando ne avrò modo.” “Verrebbe con me, naturalmente, se glielo chiedessi. Anzi me l’ha già proposto, poco prima della festa. Ma in realtà non è convinto di volerlo fare, per ora. Io ho bisogno di rivedere il paese selvaggio prima di morire, e le Montagne; lui invece è ancora innamorato della Contea, dei boschi, dei campi e dei ruscelli. Qui dovrebbe passarsela bene. Gli ho lasciato tutto, naturalmente, tranne poche cianfrusaglie. Spero che sia felice, una volta che si sarà abituato a star da solo. È ora per lui di diventar padrone di se stesso.” “Tutto?” disse Gandalf. “Anche l’anello? Tu eri d’accordo, ricordi?” “Be’, ehm, sì, direi di sì,” balbettò Bilbo. “Dov’è?” “In una busta, se lo vuoi sapere,” disse Bilbo spazientito. “Lì sul camino. Anzi, no! Ce l’ho qui in tasca!” esitò. “Però, non è strano?” disse tra sé sottovoce. “E perché no, dopo tutto? Perché non dovrebbe restarci?” Gandalf tornò a fissare Bilbo con un lampo negli occhi. “Bilbo,” disse in tono pacato, “fossi in te lo lascerei. Non vuoi?” “Be’, sì… e no. Ora che è giunto il momento, non mi va per niente di separarmene. E non vedo proprio perché. Secondo te, perché dovrei?” domandò, cambiando curiosamente tono. Sospetto e fastidio gli inasprivano la voce. “Non fai che assillarmi con quest’anello; eppure non ti sei mai dato pensiero per le altre cose che ho riportato dal viaggio.” “No, ma dovevo darti l’assillo,” disse Gandalf. “Volevo la verità. Era importante. Gli anelli magici sono… be’, sono magici; e sono rari e curiosi. Il mio interesse per l’anello era, se vogliamo, professionale, e lo è tuttora. Vorrei sapere dov’è, visto che riprendi i tuoi vagabondaggi. Per giunta, secondo me, tu l’hai tenuto abbastanza. Potrei pure sbagliarmi, Bilbo, ma non ne avrai più bisogno.” Bilbo arrossì, con un lampo d’ira negli occhi. Il viso bonario s’indurì. “Perché no?” sbottò. “E in ogni caso perché dovrebbe interessarti sapere ciò che faccio delle mie cose? L’anello è mio. L’ho trovato io. È toccato a me.” “Va bene, va bene,” disse Gandalf. “Ma non c’è bisogno d’arrabbiarsi.” “Sei tu che mi fai arrabbiare,” disse Bilbo. “È mio, ti dico. Solo mio. Il mio Tesoro. Sì, il mio Tesoro.” L’espressione del mago rimase grave e vigile, e solo un guizzo in fondo agli occhi indicava che era sorpreso, per non dire spaventato. “C’è chi lo ha chiamato così anche prima,” disse. “Ma non eri tu.” “Ma adesso sono io a dirlo. E perché non dovrei, anche se un tempo lo ha detto Gollum? Adesso non è suo ma mio. E lo terrò, capito?” Gandalf si alzò. Parlò in tono severo. “Se lo fai sei un pazzo, Bilbo,” disse. “Ogni parola che dici lo conferma. Ha troppo ascendente su di te. Lascialo andare! E dopo potrai andartene anche tu ed essere libero.” “Farò quello che voglio e andrò dove mi pare e piace,” disse Bilbo con ostinazione. “Suvvia, mio caro hobbit!” disse Gandalf. “È da una lunga vita che siamo amici e mi devi qualcosa. Coraggio! Mantieni la promessa: rinuncia all’anello!” “Be’, se lo vuoi tu, perché non lo dici!” gridò Bilbo. “Ma non l’otterrai. Non darò via il mio Tesoro, sappilo.” La mano si spostò sull’elsa della piccola spada. Gli occhi di Gandalf lampeggiarono. “Fra poco sarò io ad arrabbiarmi,” disse. “Tu prova solo a ripeterlo. Allora vedrai di che cosa è capace Gandalf il Grigio.” Fece un passo incontro a Bilbo e parve diventare alto e minaccioso; la sua ombra riempì la stanzetta. Bilbo indietreggiò verso la parete, ansimando, la mano avvinghiata alla tasca. Rimasero per qualche istante a fronteggiarsi e l’aria della stanza vibrava. Gandalf non mollava con lo sguardo lo hobbit, che lentamente rilassò le mani e cominciò a tremare. “Che cosa ti ha preso, Gandalf, non capisco,” disse. “Non ti ho mai visto così prima d’ora. Che cosa c’è? L’anello è mio, no? L’ho trovato io e, se non l’avessi tenuto, Gollum mi avrebbe ucciso. Non sono un ladro, malgrado le sue accuse.” “Non ti ho mai accusato di esserlo,” rispose Gandalf. “E neppure io lo sono. Non cerco di derubarti ma di aiutarti. Vorrei che ti fidassi di me, come in passato.” Distolse lo sguardo e l’ombra scomparve. Parve rimpicciolirsi e tornare a essere un vecchio grigio, curvo e preoccupato. Bilbo si passò la mano sugli occhi. “Scusa,” disse. “Ma mi sentivo così strano. Eppure in un certo senso sarebbe un sollievo non avere più questo assillo. Negli ultimi tempi è diventato sempre più opprimente. A volte mi sembra come un occhio che mi fissa. E ho sempre voglia d’infilarlo e sparire, sai; o mi chiedo se è al sicuro e lo tiro fuori per sincerarmene. Ho provato a metterlo sotto chiave ma ho scoperto che se non lo tenevo in tasca non avevo pace. Non so perché. E non sembro in grado di prendere una decisione.” “Allora lasciala prendere a me,” disse Gandalf. “È presto fatto. Parti e mollalo qui. Smetti di possederlo. Dallo a Frodo e io veglierò su di lui.” Bilbo rimase per un attimo teso e indeciso. Dopo di che sospirò. “Va bene,” disse controvoglia. “Lo farò.” Poi si strinse nelle spalle e sorrise con aria alquanto mesta. “In fin dei conti tutta la faccenda della festa a questo doveva servire: a dar via un mucchio di regali di compleanno e rendere così più facile dar via anche l’anello. Alla fine non è che lo abbia reso più facile, ma sarebbe un peccato sprecare tutti i miei preparativi. Rovinerebbe completamente lo scherzo.” “Direi che verrebbe a mancare l’unico motivo valido per aver montato tutto questo bailamme,” disse Gandalf. “Benissimo,” disse Bilbo. “Andrà a Frodo insieme a tutto il resto.” Fece un profondo sospiro. “E ora mi tocca proprio andare, altrimenti incapperò in qualcun altro. Ho già salutato tutti e non ce la farei a ricominciare daccapo.” Prese la borsa e si avviò verso la porta. “Hai ancora l’anello in tasca,” disse il mago. “Già, è vero!” esclamò Bilbo. “Come pure il testamento e tutti gli altri documenti. Sarà meglio che lo prenda tu e glielo consegni di persona. È il modo più sicuro.” “No, non dare a me l’anello,” disse Gandalf. “Mettilo sulla caminiera. Lì sarà al sicuro fino all’arrivo di Frodo. Lo aspetterò.” Bilbo tirò fuori la busta ma, mentre stava per posarla accanto all’orologio, la mano si ritrasse di scatto e il pacchetto cadde in terra. Non fece in tempo a riprenderlo che il mago si era già chinato a raccoglierlo e lo aveva messo a posto. Un moto di rabbia trascorse nuovamente sul viso dello hobbit, per subito lasciare il posto a un’espressione di sollievo e a una risata. “Be’, è fatta,” disse. “E ora me ne vado!” Si avviarono verso l’atrio. Bilbo scelse il bastone preferito dalla rastrelliera; poi fischiò. Tre nani sbucarono dalle rispettive stanze dov’erano impegnati. “È tutto pronto?” domandò Bilbo. “Tutto impacchettato ed etichettato?” “Tutto,” risposero. “Be’, allora si parte!” uscì dal portone. Era una notte serena e il cielo nero era tempestato di stelle. Alzò lo sguardo annusando l’aria. “Che bello! Che bello essere di nuovo in partenza, in Viaggio con i nani! È questo che ho desiderato per anni! Addio!” disse, guardando la sua vecchia casa e inchinandosi sull’uscio. “Addio, Gandalf!” “Addio, per il momento, Bilbo. Abbi cura di te! Sei abbastanza vecchio e forse abbastanza saggio.” “Cura di me? Non me ne curo. Non preoccuparti per me! Non sono mai stato così felice, ed è tutto dire. Ma è giunta l’ora. Mi sembra di camminare sulle nuvole,” aggiunse, e poi a bassa voce, quasi tra sé e sé, si mise a cantare soavemente nell’oscurità: La Strada se n’va ininterrotta A partire dall’uscio onde mosse. Or la Strada ha preso una rotta, Che io devo seguir, come posso, Perseguirla con passo solerte, Fino a che perverrà a un gran snodo Ove affluiscono piste e trasferte. E di poi? Io non so a quale approdo. S’interruppe e rimase per un attimo in silenzio. Poi senza dir altro si distolse dalle luci e dalle voci nel campo e sotto le tende e, seguito dai suoi tre compagni, passò dal suo giardino e trotterellò giù per il lungo sentiero scosceso. Scavalcò la siepe sul fondo in un punto basso e prese per i prati, penetrando nella notte come il fruscio del vento nell’erba. Gandalf rimase per un po’ a scrutare la sua scia nel buio. “Addio, mio caro Bilbo… fino al prossimo incontro!” disse sottovoce e rientrò in casa. Frodo rincasò poco dopo e lo trovò seduto al buio, immerso nei pensieri. “È partito?” domandò. “Sì,” rispose Gandalf. “Alla fine è partito.” “Avrei voluto… o meglio ho sperato fino a stasera che fosse soltanto uno scherzo,” disse Frodo. “Ma sapevo in cuor mio che era davvero intenzionato ad andarsene. Sulle cose serie lui ha sempre scherzato. Sarei dovuto tornare prima, in tempo per salutarlo.” “Secondo me alla fine ha preferito filar via alla chetichella,” disse Gandalf. “Non te la prendere. È al sicuro… adesso. Ha lasciato un pacchetto per te. Eccolo!” Frodo prese la busta dalla caminiera, le diede uno sguardo ma non l’aprì. “Ci troverai il testamento e tutti gli altri documenti, credo,” disse il mago. “Ora sei il padrone di Casa Baggins. E ho come il sospetto che ci troverai un anello d’oro.” “L’anello!” esclamò Frodo. “Me lo ha lasciato? Chissà perché. Magari potrebbe tornarmi utile.” “Potrebbe, oppure no,” disse Gandalf. “Fossi in te non me ne servirei. Ma tienilo nascosto, e tienilo al sicuro! Ora vado a letto.” Come padrone di Casa Baggins, Frodo sentì che aveva l’ingrato compito di salutare gli ospiti. Voci di strani avvenimenti si erano sparse ormai per tutto il campo, ma Frodo si limitò a dire che tutto si sarebbe senz’altro chiarito al mattino. Intorno a mezzanotte vennero le carrozze a prendere i maggiorenti. Una dopo l’altra se ne andarono cariche di hobbit satolli ma oltremodo insoddisfatti. Come d’accordo, vennero i giardinieri con le carriole a portar via chi inavvertitamente era rimasto indietro. La notte passò lentamente. Si alzò il sole. Gli hobbit si alzarono molto più tardi. Trascorse la mattinata. Venne gente e cominciò (secondo gli ordini) a sgombrare i padiglioni, i tavoli e le sedie, i cucchiai, i coltelli, le bottiglie e i piatti, le lanterne, gli arbusti in fiore nelle cassette, le briciole e la carta dei botti, le borse, i guanti e i fazzoletti dimenticati, e il cibo avanzato (davvero pochissimo). Poi arrivò un certo numero di persone (senza aver ricevuto ordini): Baggins e Boffin, Bolger e Took e altri ospiti che abitavano o si trovavano nei paraggi. A mezzogiorno, quando anche chi si era rimpinzato di più era tornato in circolazione, davanti a Casa Baggins si era radunata una gran folla, non invitata ma non inattesa. Frodo era sull’uscio, sorridente ma piuttosto stanco e preoccupato. Diede il benvenuto a tutti i convenuti ma non aveva molto da aggiungere a quanto già detto in precedenza. La sua risposta a tutte le domande era semplicemente questa: “Il signor Bilbo Baggins se n’è andato; per quanto ne so io, per sempre.” E invitò alcuni dei visitatori, ai quali Bilbo aveva lasciato dei “messaggi”, a entrare. Accatastato nell’atrio c’era un vasto assortimento di pacchi, pacchetti e piccole suppellettili. Ogni articolo aveva un’etichetta. Molte etichette erano di questo tenore: Per ADELARDO TOOK, STRETTAMENTE PERSONALE, da parte di Bilbo; su un ombrello. Adelardo ne aveva portati via molti senza etichetta. Per DORA BAGGINS in ricordo di una LUNGA corrispondenza, con affetto, Bilbo; su un grande cestino della cartastraccia. Dora era la sorella di Drogo e la parente femminile più anziana ancora in vita di Bilbo e Frodo; aveva novantanove anni e per oltre mezzo secolo aveva scritto fiumi di buoni consigli. Per MILO SCAVIERI, con la speranza che gli torni utile, da parte di Bilbo; su una penna d’oro con calamaio. Milo non rispondeva mai alle lettere. Per ANGELICA, da parte di zio Bilbo; su uno specchio tondo e convesso. Era una giovane Baggins che trovava fin troppo dichiaratamente bello il proprio viso. Per la collezione di UGO PANCIERI, da parte di un contribuente; su una libreria (vuota). Ugo era bravissimo a farsi prestar libri ma peggio di tanti quando si trattava di restituirli. Per LOBELIA SACKVILLE-BAGGINS, in REGALO; su un astuccio di cucchiai d’argento. Bilbo era convinto che, nel corso del precedente viaggio, lei fosse entrata in possesso di un buon numero dei suoi cucchiai. Lobelia lo sapeva benissimo. Quando in giornata si presentò sul tardi, afferrò subito il concetto, ma anche i cucchiai. Questa è solo una piccola parte dei regali accatastati. La dimora di Bilbo aveva finito per stiparsi di cose nel corso di una lunga vita. Le buche degli hobbit tendevano a stiparsi: responsabile era in larga misura l’usanza di fare così tanti regali di compleanno. Non che i regali di compleanno fossero sempre nuovi, sia ben chiaro; un paio di vecchi mathom dalla funzione ormai dimenticata avevano circolato per tutta la regione; ma Bilbo di solito regalava cose nuove e teneva quelle ricevute. La vecchia buca era stata almeno in parte sgombrata. Ogni regalo d’addio era munito di etichetta, scritta di suo pugno da Bilbo, e varie riportavano un commento o una battuta. Ma naturalmente i regali erano in gran parte indirizzati a chi li concupiva e li avrebbe graditi. Agli hobbit più poveri, specie quelli di vico Scarcasacco, andò benissimo. Il Veglio Gamgee rimediò due sacchi di patate, una vanga nuova, un panciotto di lana e un flacone d’unguento contro le articolazioni scricchiolanti. Il vecchio Rory Brandaino, in cambio della grande ospitalità, ricevette una dozzina di bottiglie di Vecchi Vigneti: un robusto vino rosso del Quartiero Sud, ormai ben stagionato, visto che l’aveva messo a invecchiare il padre di Bilbo. Rory finì per perdonare Bilbo e, dopo la prima bottiglia, lo proclamò individuo eccellente. A Frodo rimaneva un mucchio di roba. Senza contare che, naturalmente, tutte le cose più preziose, oltre ai libri, ai quadri e a un sovrabbondante arredamento, rimasero in suo possesso. Non c’era tuttavia traccia né accenno a soldi o gioielli: non un centesimo né una perlina di vetro uscì di lì. Quel pomeriggio Frodo ebbe il suo bel da fare. La falsa notizia che l’intera casa venisse distribuita gratuitamente si era sparsa a macchia d’olio e in men che non si dica il posto si riempì di gente che non aveva titoli per trovarsi lì ma che non c’era modo di arginare. Strappavano e mischiavano le etichette e scoppiarono litigi. Qualcuno nell’atrio cercava di fare scambi e affari mentre altri cercavano di squagliarsela con pezzi meno importanti non assegnati a loro e con qualunque cosa sembrasse indesiderata o incustodita. Carretti e carriole bloccavano la strada che conduceva al cancello. In mezzo a quel trambusto ecco arrivare i Sackville-Baggins. Frodo si era ritirato per un po’ lasciando l’amico Merry Brandaino di guardia alle cose. Quando Otho pretese a gran voce di vedere Frodo, Merry fece un cortese inchino. “Non si sente molto bene,” disse. “Sta riposando.” “Si nasconde, vorrai dire,” disse Lobelia. “In ogni caso noi vogliamo vederlo e lo vedremo. Tu va’ a dirglielo!” Merry li lasciò aspettare a lungo nell’atrio e così ebbero modo di scoprire il loro regalo d’addio: i cucchiai. Il che non migliorò il loro umore. Alla fine li accompagnarono nello studio. Frodo era seduto a un tavolo e aveva davanti a sé una montagna di carte. Sembrava indisposto: e a indisporlo dovevano essere i Sackville-Baggins. Si alzò giocherellando con qualcosa che aveva in tasca. Ma parlò con estrema cortesia. I Sackville-Baggins si mostrarono alquanto insolenti. Cominciarono col proporgli prezzi stracciati (come tra amici) per vari oggetti di valore privi di etichetta. Quando Frodo replicò che veniva dato via solo quanto espressamente stabilito da Bilbo, dissero che tutta la faccenda era assai sospetta. “Per me una cosa sola è chiara,” disse Otho, “e cioè che tu ci guadagni enormemente. Pretendo di vedere il testamento.” Otho sarebbe stato l’erede se Bilbo non avesse adottato Frodo. Lesse attentamente il testamento e sbuffò. Purtroppo era chiarissimo e ineccepibile (secondo le convenzioni legali degli hobbit che, tra le altre cose, richiedono sette firme di testimoni con l’inchiostro rosso). “Sconfitti di nuovo!” disse alla consorte. “E dopo sessanta anni. Cucchiai? Scempiaggini!” Schioccò le dita sotto il naso di Frodo e se ne andò con passo greve. Ma sbarazzarsi di Lobelia non era così facile. Poco dopo Frodo uscì dallo studio per vedere come procedevano le cose e la trovò che gironzolava ancora per la casa rovistando negli angoli e nei cantucci, percuotendo i pavimenti. La condusse risolutamente fuori dall’edificio dopo averla alleggerita di vari piccoli (ma assai preziosi) oggetti che erano finiti chissà come nel suo ombrello. L’espressione del viso la mostrava impegnata a trovare una frase di commiato micidiale; ma tutto ciò che riuscì a sfornare nel voltarsi sulla soglia fu: “Te ne pentirai per sempre, giovanotto! Perché non sei partito pure tu? Tu non sei di qui; non sei un Baggins… tu… tu sei un Brandaino!” “L’hai sentita, Merry? Era un insulto, se vogliamo,” disse Frodo richiudendo la porta dietro la donna. “Era un complimento,” disse Merry Brandaino, “e perciò, a ben vedere, insincero.” Poi fecero il giro della buca e scacciarono tre giovani hobbit (due Boffin e un Bolger) che praticavano buchi nelle pareti di una cantina. Frodo si accapigliò anche col giovane Sancho Pededegno (nipote del vecchio Odo Pededegno) che si era messo a scavare nella grande dispensa dove gli era parso di sentire un’eco. La leggenda dell’oro di Bilbo destava curiosità e speranze: l’oro leggendario (acquisito in modo misterioso se non addirittura disonesto) è, come sanno tutti, di chi lo trova – a meno che non interrompa le ricerche. Dopo aver avuto la meglio su Sancho e averlo buttato fuori, Frodo crollò su una sedia nell’atrio. “È ora di chiudere bottega, Merry,” disse. “Serra il portone e per oggi non aprire più a nessuno, anche se si presentasse con un ariete.” Poi andò a tirarsi su con una tazza di tè fuori orario. Non fece in tempo a sedersi che sentì bussare piano al portone. “Dev’essere Lobelia,” pensò. “Avrà pensato qualcosa di davvero cattivo e sarà tornata sui suoi passi per dirmelo. Può aspettare.” Continuò a sorseggiare il tè. I colpi si ripeterono, più forti, ma lui non ci badò. D’un tratto la testa del mago fece capolino dalla finestra. “Frodo, se non mi apri butto giù la porta e la mando a finire dall’altra parte della tua buca e della collina.” “Mio caro Gandalf! Solo mezzo secondo!” esclamò Frodo precipitandosi fuori della stanza ad aprire il portone. “Entra! Entra! Credevo che fosse Lobelia.” “Allora ti perdono. L’ho vista poco fa alla guida di un calesse diretto ad Acquariva, con una faccia da far inacidire il latte appena munto.” “C’era quasi riuscita con il sottoscritto. Sul serio, ero sul punto d’infilare l’anello di Bilbo. Volevo solo sparire.” “Non farlo!” disse Gandalf mettendosi a sedere. “Vacci cauto con quell’anello, Frodo! A dire il vero, è in parte per questo che sono venuto a darti un ultimo avvertimento.” “E sarebbe?” “Che cosa sai già?” “Soltanto quello che mi ha detto Bilbo. Ho sentito la sua storia: come lo ha trovato e come lo ha usato: durante il viaggio, voglio dire.” “Quale storia, mi domando,” disse Gandalf. “Oh, non quella che ha raccontato ai nani e messo nel libro,” disse Frodo. “Mi raccontò la vera storia non molto tempo dopo il mio arrivo qui. Disse che tu gli avevi dato il tormento e alla fine aveva dovuto raccontartela, tanto valeva perciò che la sapessi anch’io. ‘Tra noi niente segreti, Frodo,’ mi disse; ‘ma non devono uscire da qui. L’anello in ogni caso è mio.’” “Interessante,” disse Gandalf. “E tu che idea ti sei fatto di tutta questa storia?” “Se ti riferisci a tutto quello che ha inventato sul ‘regalo’, be’, ho trovato la storia vera molto più attendibile, e non riuscivo a capire perché mai l’avesse modificata. Per giunta non era da Bilbo far così; e l’ho trovato quanto mai strano.” “Anch’io. Ma possono succedere cose strane a chi ha certi tesori… se li usa. Ti serva da monito a essere molto prudente con l’anello. Potrebbe avere altri poteri oltre a quello di farti sparire a piacimento.” “Non capisco,” disse Frodo. “Neanch’io,” replicò il mago. “Ho appena cominciato a interrogarmi sull’anello, da ieri sera per la precisione. Non c’è da preoccuparsi. Ma se segui il mio consiglio, lo userai molto di rado, per non dire mai. Ti prego quantomeno di non usarlo in modo da provocare dicerie e destare sospetti. Te lo ripeto: tienilo al sicuro e tienilo nascosto!” “Sei molto misterioso! Che cosa temi?” “Non ne sono certo, perciò non dirò altro. Forse sarò in grado di dirti qualcosa al mio ritorno. Parto subito: per il momento quindi ti saluto.” Si alzò. “Subito!” gridò Frodo. “Ma come, io credevo che saresti rimasto almeno una settimana. Contavo sul tuo aiuto.” “Intendevo farlo… ma ho dovuto cambiare idea. Potrei star via per un bel po’ di tempo; ma tornerò a trovarti non appena potrò. Tanto prima o poi ci si rivede! Arriverò alla chetichella. Non capiterà spesso che mi ripresenti nella Contea alla luce del sole. Ho scoperto di non esser più tanto gradito. Dicono che sono un seccatore e un disturbatore della quiete pubblica. Qualcuno mi accusa perfino di aver fatto sparire Bilbo o peggio. Se vuoi saperlo, corre voce che noi due avremmo complottato per impadronirci della sua fortuna.” “Qualcuno!” esclamò Frodo. “Ti riferisci a Otho e Lobelia. È obbrobrioso! Gli darei Casa Baggins e tutto il resto, se solo potessi far tornare Bilbo e andarmene con lui a vagabondare per il paese. Amo la Contea. Ma comincio a rimpiangere di non essere partito anch’io. Chissà se lo rivedrò mai più.” “Me lo domando anch’io,” disse Gandalf. “E mi passano per la testa molte altre cose. Addio per ora! Abbi cura di te! E aspettati di vedermi, specie nei momenti più impensati! Addio!” Frodo lo accompagnò alla porta. Gandalf fece un ultimo cenno di saluto con la mano e si avviò a passo più che spedito; ma Frodo ebbe l’impressione che il vecchio mago fosse stranamente curvo, quasi portasse un pesante fardello. Scendeva la sera e la sua sagoma ammantata sparì rapidamente nel crepuscolo. Frodo non lo rivide più per molto tempo. CAPITOLO II L’OMBRA DEL PASSATO Le chiacchiere non cessarono né in nove né in novantanove giorni. A Hobbiton, e a dire il vero in tutta la Contea, la seconda scomparsa del signor Bilbo Baggins fu argomento di discussione per il canonico anno e un giorno, e venne ricordata assai più a lungo. Per i giovani hobbit divenne una fiaba del focolare; e alla fine Baggins il Matto, che era solito svanire con un botto e un lampo e ricomparire con sacchi pieni di gioielli e oro, divenne uno dei personaggi leggendari prediletti e continuò a vivere a lungo dopo che tutti i fatti reali furono dimenticati. Nel frattempo, però, secondo l’opinione più diffusa in giro Bilbo, che era sempre stato un po’ tocco, alla fine era diventato tutto matto e si era volatilizzato. E lì doveva essere caduto in qualche stagno o fiume facendo una tragica ma tutt’altro che prematura fine. La colpa ricadeva per lo più su Gandalf. “Se quello scellerato di un mago lo lascerà in pace, il giovane Frodo si darà una calmata e gli verrà un po’ di buonsenso hobbit,” dicevano. E a quanto pare il mago lasciò in pace Frodo, che si diede una calmata, ma il buonsenso tardava parecchio a venire. Anzi, il giovane si affrettò seduta stante a perpetuare la nomea di eccentrico di Bilbo. Rifiutò di portare il lutto; e l’anno dopo diede una festa in onore del centododicesimo compleanno di Bilbo, che chiamò il Banchetto delle Centododici libbre. Calcolava per difetto: gli invitati erano venti, i pasti numerosi, e nevicò cibo e piovvero bevande, come dicono gli Hobbit. Alcuni si scandalizzarono non poco; ma Frodo mantenne l’usanza della Festa di Compleanno di Bilbo un anno dopo l’altro fino a che si abituarono. A sentir lui, Bilbo non doveva essere morto. Quando gli chiedevano: “E allora dov’è?” faceva spallucce. Viveva da solo, come Bilbo prima di lui; ma aveva molti buoni amici, specie tra gli hobbit più giovani (per lo più discendenti del Vecchio Took) che da piccoli avevano voluto bene a Bilbo e spesso avevano fatto avanti e indietro da Casa Baggins. Due di loro erano Folco Boffin e Fredegario Bolger; ma i suoi amici più intimi erano Peregrino Took (chiamato di solito Pippin) e Merry Brandaino (il vero nome era Meriadoc, ma erano in pochi a ricordarlo). Insieme a loro Frodo batteva la Contea; ma spesso vagabondava da solo e, con stupore delle persone di giudizio, talora lo si vedeva girare tra boschi e colline alla luce delle stelle. Merry e Pippin avevano il sospetto che, come a suo tempo Bilbo, a volte andasse a trovare gli Elfi. Col passare del tempo la gente cominciò a notare che anche Frodo mostrava segni di buona “conservazione”: esteriormente manteneva l’aspetto energico e robusto di uno hobbit appena uscito dalla prima adolescenza. “C’è chi ha tutte le fortune,” dicevano; ma fu soltanto quando Frodo si avvicinava ai cinquanta, un’età in genere più morigerata, che cominciarono a trovarlo strano. Lo stesso Frodo, dopo il primo choc, scoprì che essere padrone della propria vita e il signor Baggins di Casa Baggins era assai piacevole. Per anni fu molto felice e non si preoccupò più di tanto del futuro. Ma, pur senza rendersene ben conto, il rimpianto di non aver seguito Bilbo metteva sempre più radici. A volte, specie in autunno, si sorprendeva a vagheggiar terre selvagge, e strane visioni di montagne che non aveva mai visto penetravano nei sogni. Cominciò a dirsi: “Forse un giorno attraverserò il Fiume.” Al che l’altra metà della mente replicava sempre: “Non ancora.” Andò avanti così fino alla fine dei quaranta e all’avvicinarsi del cinquantesimo compleanno: sentiva che cinquanta era un numero in ogni caso significativo (o infausto); peraltro proprio a quell’età l’avventura aveva tutt’a un tratto investito Bilbo. Frodo cominciò a sentirsi irrequieto e i vecchi sentieri sembravano troppo battuti. Si mise a esaminare le carte geografiche e si chiedeva che cosa ci fosse oltre quei bordi: le carte disegnate nella Contea per lo più mostravano spazi bianchi oltre i confini. Prese a vagabondare sempre più lontano e sempre più spesso da solo; e Merry e gli altri amici lo tenevano d’occhio preoccupati. Spesso lo vedevano camminare e parlare con gli strani viandanti che a quell’epoca cominciarono a comparire nella Contea. Giungevano voci di strane cose in atto nel mondo esterno; e siccome a quel punto erano anni che Gandalf non si faceva più vedere né mandava messaggi, Frodo si mise a raccogliere notizie come meglio poteva. Gli Elfi, che di rado entravano nella Contea, adesso quand’era sera si vedevano passare attraverso i boschi diretti a ovest, passare senza far ritorno; ma lasciavano la Terra di Mezzo e non avevano più interesse per i suoi problemi. Per contro c’era in circolazione un numero insolito di nani. L’antica Via Est-Ovest attraversava la Contea da un capo all’altro fino ai Grigi Approdi e i nani l’avevano sempre utilizzata per andare alle loro miniere sulle Montagne Azzurre. Per gli hobbit erano la principale fonte d’informazioni sui luoghi lontani – se ne volevano: di regola i nani dicevano poco e gli hobbit chiedevano anche meno. Ma ora Frodo incontrava spesso strani nani di paesi remoti che cercavano rifugio a Occidente. Erano preoccupati e parlavano a mezza bocca del Nemico e della Terra di Mordor. Era un nome che gli hobbit conoscevano soltanto dalle leggende dell’oscuro passato, come un’ombra sullo sfondo dei loro ricordi; ma era ominoso e inquietante. Sembrava che il potere malefico di Boscuro fosse stato scacciato dal Bianco Consiglio solo per ricomparire ancor più in forze nelle vecchie roccaforti di Mordor. Si diceva che avessero ricostruito la Torre Oscura. Da lì il potere si diramava in lungo e in largo, e a estremo oriente e a sud c’erano guerre e paura crescente. Gli Orchi erano tornati a moltiplicarsi sui monti. I Troll erano in circolazione, non più ottusi ma astuti e muniti di armi spaventose. E si facevano velati accenni a creature ancora più terribili, che però non avevano nome. Di tutto ciò, ovviamente, non molto giungeva all’orecchio dei comuni hobbit. Ma perfino i più sordi e sedentari cominciarono a sentire strane storie; e chi per lavoro si recava al confine vedeva cose insolite. I discorsi al Drago Verde di Acquariva, una sera di primavera del cinquantesimo anno di Frodo, stavano a indicare che le voci erano giunte perfino nel cuore sereno della Contea, pur se la maggior parte degli hobbit non ci dava ancora peso. Sam Gamgee era seduto in un angolo vicino al fuoco e, di fronte a lui, c’era Ted Sabbiaiolo, il figlio del mugnaio; e vari altri hobbit campagnoli ascoltavano la loro conversazione. “Certo che di questi tempi se ne sentono di cose strane,” disse Sam. “Se ne sentono eccome,” disse Ted. “Basta ascoltare. Ma le fiabe e le storielle per bambini posso sentirle a casa, se ne ho voglia.” “Come no,” ribatté Sam. “E in qualcuna c’è più verità di quanto uno creda, lasciamelo dire. E poi chi le avrebbe inventate? Prendi i draghi, per esempio.” “No grazie,” disse Ted, “me li risparmio. Ne ho inteso parlare quand’ero un giovincello, ma adesso non c’è ragione di crederci. C’è un solo Drago ad Acquariva ed è Verde,” disse, provocando una risata generale. “Va bene,” disse Sam ridendo con gli altri. “Ma che mi dici di questi Uomini-albero, questi giganti, se vogliamo chiamarli così? Dicono di averne visto uno più grande di un albero lassù oltre le Brughiere del Nord non molto tempo fa.” “Chi lo dice?” “Mio cugino Hal per esempio. Lavora per il signor Boffin a Sopraccolle e risale fino al Quartiero Nord per la caccia. Lui ne ha visto uno.” “Dice lui. Sarà. Il tuo Hal non fa che dire di aver visto cose; magari vede cose che non ci sono.” “Ma questo era grosso come un olmo, e camminava – faceva sei metri con un passo, come fosse stato un pollice.” “Allora scommetto che non era un pollice. Quello che ha visto era un olmo, dammi retta.” “Ma questo camminava, ti dico; e poi non ci sono olmi nelle Brughiere del Nord.” “Allora Hal come ha fatto a vederne uno?” disse Ted. Ci furono risate e applausi: il pubblico sembrava ritenere che Ted si fosse aggiudicato un punto. “Sarà,” disse Sam; “sta di fatto però che altri oltre Halfast hanno visto gente strana attraversare la Contea… attraversarla, bada bene: molti li rimandano indietro alla frontiera. I Confinieri non hanno mai avuto tanto lavoro. “E ho inteso dire che gli Elfi si spostano a ovest. Dicono che sono diretti ai porti, lontano oltre le Bianche Torri.” Sam fece un gesto vago con il braccio: né lui né altri sapevano quanto fosse distante il Mare, oltre le vecchie torri, al di là dei confini occidentali della Contea. Ma secondo un’antica tradizione, laggiù si trovavano i Grigi Approdi, dai quali a volte navi elfiche salpavano per non fare più ritorno. “Prendono il largo e solcano il Mare, vanno a Occidente e ci abbandonano,” disse Sam, quasi salmodiando le parole, scuotendo mestamente e solennemente il capo. Ma Ted rise. “Be’, non c’è niente di nuovo, basta credere alle vecchie storie. E a me e a te che cosa vuoi che importi, non capisco. Lasciali salpare! E poi né tu né altri della Contea li avete mai visti farlo, garantito!” “Be’, non ne sarei tanto sicuro,” disse Sam pensoso. Credeva di aver visto un Elfo una volta nei boschi e sperava di vederne ancora, un giorno o l’altro. Di tutte le leggende che aveva ascoltato da bambino, certi frammenti di racconti e di storie in parte dimenticate sugli Elfi che gli hobbit conoscevano lo avevano sempre commosso nel profondo. “C’è chi, anche da queste parti, conosce il Popolo Leggiadro e ne ha notizie,” disse. “C’è il signor Baggins, per il quale lavoro. Me l’ha detto lui che prendevano il mare e lui ne sa di cose sugli Elfi. E il vecchio signor Bilbo ne sapeva anche di più: ho fatto tante di quelle chiacchierate con lui quand’ero piccolo.” “Oh, quei due sono suonati,” disse Ted. “Perlomeno il vecchio Bilbo era suonato e Frodo è sulla buona strada. Se è da lì che prendi le notizie, non sarai mai a corto di panzane. Be’, amici, io vado a casa. Alla vostra!” Svuotò il boccale e si avviò rumorosamente. Sam rimase a sedere in silenzio e non aggiunse altro. Aveva di che riflettere. C’era un sacco da fare nel giardino di Casa Baggins, per dirne una, e se schiariva, l’indomani lo aspettava una giornata di lavoro. L’erba cresceva in fretta. Ma non c’era solo il giardinaggio nei pensieri di Sam. Dopo un po’ fece un sospiro, si alzò e uscì. Erano i primi di aprile e il cielo si veniva rasserenando dopo le forti precipitazioni. Il sole era tramontato e una serata fresca e tenue sfumava lentamente nella notte. Sotto le prime stelle si diresse verso casa attraverso Hobbiton e poi su per la Collina fischiettando sommesso e assorto. Fu proprio a questo punto che Gandalf ricomparve dopo la lunga assenza. Dal giorno della Festa era stato via tre anni. Fece una capatina da Frodo e dopo avergli dato una bella occhiata ripartì. Nei due anni successivi si sarebbe fatto vivo abbastanza spesso: si presentava inaspettatamente dopo l’imbrunire e ripartiva senza preavviso prima dell’alba. Dei suoi viaggi e dei suoi affari non parlava mai e sembrava più che altro interessato a minuzie riguardanti la salute e le attività di Frodo. Poi, di punto in bianco, le visite cessarono. Erano più di nove anni che Frodo non lo vedeva né aveva sue notizie, e cominciò a pensare che il mago non sarebbe più tornato e che avesse perso ormai ogni interesse per gli hobbit. Ma quella sera, mentre Sam tornava a casa e il crepuscolo sfumava, ecco arrivare alla finestra dello studio quei colpi un tempo familiari. Frodo accolse il vecchio amico con sorpresa e grande gioia. Si fissarono a lungo. “Tutto bene, vero?” disse Gandalf. “Sei sempre uguale, Frodo!” “Anche tu,” replicò Frodo; ma sotto sotto trovava Gandalf più vecchio e più segnato. Insistette per aver notizie sue e del vasto mondo, e ben presto s’immersero nei discorsi e finirono col fare le ore piccole. La mattina seguente, dopo una colazione fuori orario, il mago era seduto con Frodo davanti alla finestra aperta dello studio. Il fuoco scoppiettava nel camino, ma il sole era tiepido e il vento soffiava da sud. Tutto aveva un’aria fresca e il verde nuovo della primavera luccicava nei campi e sulla punta delle dita delle piante. Gandalf stava pensando a una primavera di quasi ottant’anni prima, quando Bilbo era scappato da Casa Baggins senza neanche un fazzoletto. I capelli erano forse più bianchi di allora, la barba e le sopracciglia forse più lunghe, e il viso più segnato dalle preoccupazioni e dalla saggezza; ma gli occhi brillavano come sempre e fumava e faceva anelli di fumo con lo stesso vigore e piacere. Ora fumava in silenzio perché Frodo, immobile, era sprofondato nei pensieri. Perfino alla luce del mattino avvertiva l’ombra scura delle notizie portate da Gandalf. Alla fine ruppe il silenzio. “Gandalf, ieri sera hai cominciato a raccontarmi strane cose sul mio anello,” disse. “E poi ti sei interrotto perché, hai detto, certi argomenti era meglio affrontarli alla luce del giorno. Non sarebbe il caso a questo punto di portare a termine il ragionamento? Tu dici che l’anello è pericoloso, molto più pericoloso di quanto io non immagini. In che modo?” “In tanti modi,” rispose il mago. “È molto più potente di quanto io all’inizio non osassi credere, così potente che finirebbe per sopraffare del tutto qualsiasi mortale lo possedesse. Sarebbe l’anello a possedere lui. “Tanto tempo fa, in Eregion, si fabbricavano molti anelli elfici, anelli magici come li chiamate voi, ed erano ovviamente di vario genere: alcuni più potenti e altri meno. Gli anelli meno importanti erano soltanto tentativi, quando l’arte non aveva raggiunto il suo pieno sviluppo, e i fabbri elfici li ritenevano sciocchezze – anche se, a mio avviso, pur sempre rischiosi per i mortali. Ma i Grandi Anelli, gli Anelli del Potere, erano pericolosi. “Un mortale che detenga uno dei Grandi Anelli, Frodo, non muore ma non cresce né ottiene più vita, si limita a continuare finché da ultimo ogni istante viene in uggia. E se usa spesso l’Anello per rendersi invisibile, sbiadisce: finisce per diventare invisibile per sempre e procede nel crepuscolo sotto l’occhio dell’Oscuro Potere che governa gli Anelli. Sì, prima o poi – poi, se parte forte e benintenzionato, ma né la forza né i buoni propositi dureranno a lungo – prima o poi l’Oscuro Potere lo divorerà.” “Ma è spaventoso!” disse Frodo. Ci fu un altro lungo silenzio. Dal giardino giungeva il rumore che faceva Sam Gamgee nel tagliare l’erba. “Da quanto tempo lo sai?” domandò infine Frodo. “E quanto ne sapeva Bilbo?” “Bilbo sapeva solo quello che ti ha raccontato, ne sono sicuro,” disse Gandalf. “Non ti avrebbe certo dato mai niente che secondo lui costituiva un pericolo, anche se gli avevo promesso di vegliare su di te. Riteneva l’anello bellissimo e, all’occorrenza, utilissimo; e se c’era qualcosa di strano o di sbagliato, questo dipendeva da lui. Diceva che ‘gli cresceva nella mente’ ed era diventato un assillo costante; ma non sospettò mai che la colpa fosse da addebitare all’anello stesso. Si era però reso conto che andava tenuto d’occhio; non sembrava sempre della stessa grandezza o dello stesso peso; si ritirava o si espandeva in modo bizzarro e d’un tratto poteva scivolare via da un dito dove prima andava stretto.” “Sì, di questo mi ha avvertito nell’ultima lettera,” disse Frodo. “Perciò l’ho sempre tenuto legato alla catenella.” “Molto saggio,” disse Gandalf. “Ma Bilbo non collegò mai la sua lunga esistenza all’anello. Se ne attribuiva tutto il merito e ne andava assai fiero. Anche se stava diventando irrequieto e turbato. Esile e stiracchiato, diceva. Segno che l’anello stava prendendo il sopravvento.” “Da quanto tempo sai tutto questo?” domandò di nuovo Frodo. “So?” disse Gandalf. “Io so molte cose che solo i Saggi sanno, Frodo. Ma se ti riferisci a quanto ‘so di questo anello’, be’, diciamo pure che ancora non so. C’è un’ultima prova da fare. Ma dubbi sulla mia ipotesi non ne ho più. “Quando ho cominciato a formularla?” rifletté, tornando indietro con la memoria. “Vediamo… è stato l’anno in cui il Bianco Consiglio cacciò l’Oscuro Potere da Boscuro, poco prima della Battaglia dei Cinque Eserciti, e Bilbo trovò l’anello. Pur ignaro ancora di cosa temessi, un’ombra calò allora sul mio cuore. Mi sono chiesto spesso come Gollum si fosse procurato un Grande Anello, quale evidentemente era: questo se non altro mi fu chiaro fin dal principio. Poi sentii la strana storia di come Bilbo lo avesse ‘vinto’, ma non potevo crederci. Quando finalmente riuscii a tirargli fuori la verità, mi resi conto subito che il suo era un tentativo di rivendicare il possesso dell’anello al di là di ogni dubbio. Un po’ come Gollum e il suo ‘regalo di compleanno’. Due bugie troppo simili per farmi stare tranquillo. Chiaramente l’anello aveva un potere malsano che agiva all’istante sul detentore. Fu quella la prima vera avvisaglia che non tutto andava per il verso giusto. Ho detto spesso a Bilbo che era meglio non servirsi di anelli così; ma lui se la prendeva e ci metteva poco ad arrabbiarsi. Non ero in grado di fare molto altro. Non potevo toglierglielo senza provocare guai peggiori; e in ogni caso non avevo alcun diritto di farlo. L’unica era guardare e aspettare. Avrei forse dovuto consultare Saruman il Bianco, ma c’era sempre qualcosa a trattenermi.” “Chi è?” domandò Frodo. “Non l’ho mai sentito nominare.” “Forse no,” rispose Gandalf. “Gli hobbit non rientrano, o non rientravano, fra i suoi interessi. Ma egli è grande tra i Saggi. È il maestro del mio ordine e il capo del Consiglio. La sua dottrina è profonda, ma va di pari passo con la superbia, e qualsiasi interferenza lo contraria. La tradizione degli anelli elfici, grandi o piccoli, è di sua competenza. L’ha studiata a fondo, cercando i segreti perduti della loro fattura; ma quando il Consiglio prese in esame gli Anelli, tutto quello che ci rivelò in materia andava contro i miei timori. Così i dubbi si sopirono… pur con una certa trepidazione. Né smisi di guardare e di aspettare. “E tutto sembrava a posto nel caso di Bilbo. E passarono gli anni. Sì, passavano e non sembravano sfiorarlo. Non mostrava i segni dell’età. L’ombra tornò a calare su di me. Ma mi dicevo: ‘Dopo tutto viene da una famiglia longeva da parte di madre. C’è ancora tempo. Aspettiamo!’ “E aspettai. Fino alla notte in cui lasciò la casa. Disse e fece cose che mi riempirono di un timore che le parole di Saruman non seppero placare. Finalmente capii che qualcosa di oscuro e mortale era all’opera. E da allora ho trascorso la maggior parte degli anni alla ricerca della verità.” “Non ci sono stati danni irreparabili, vero?” domandò Frodo preoccupato. “Col tempo tornerà a essere normale, no? Potrà riposare in pace, voglio dire.” “Si sentì subito meglio,” disse Gandalf. “Ma c’è un solo Potere al mondo che sa tutto sugli Anelli e sui loro effetti; e per quel che ne so non c’è Potere al mondo che sa tutto sugli hobbit. Tra i Saggi sono l’unico a interessarsi delle tradizioni hobbit: un oscuro ramo del sapere, ma pieno di sorprese. Possono essere morbidi come burro ma a volte duri come radici di vecchi alberi. Secondo me alcuni di loro resisterebbero agli Anelli più a lungo di quanto in genere non ritengano i Saggi. Non è il caso perciò che ti preoccupi per Bilbo. “Certo, ha posseduto l’anello per molti anni e lo ha usato, sicché potrebbe volerci parecchio per smaltirne l’ascendente… prima che gli sia dato rivederlo senza correre rischi, per esempio. Altrimenti potrà vivere felicemente per anni: rimanere com’era quando se ne separò. Finì per rinunciarci spontaneamente: un fatto essenziale. No, non era più per il caro Bilbo che mi davo pensiero, dopo che lo ebbe lasciato. È per te che mi sento responsabile. “Dalla partenza di Bilbo mi sono interessato a fondo a te e a tutti questi incantevoli, assurdi, inermi hobbit. Sarebbe un brutto colpo per il mondo se l’Oscuro Potere assoggettasse la Contea; se tutti i vostri bravi, allegri, stupidi Bolger, Soffiacorno, Boffin, Pancieri e compari, per non parlare dei ridicoli Baggins, fossero ridotti in schiavitù.” Frodo rabbrividì. “Ma perché dovremmo esserlo?” domandò. “E questi schiavi a che gli servirebbero?” “A dire il vero,” replicò Gandalf, “credo che finora – bada bene, finora – abbia completamente ignorato l’esistenza degli hobbit. Dovreste esserne riconoscenti. Ma la vostra incolumità ha fatto il suo tempo. Non ha bisogno di voi – ha molti servi più utili –, ma non vi dimenticherà più. E preferirebbe di gran lunga hobbit schiavi miserabili a hobbit liberi e felici. Cose come la cattiveria e lo spirito di vendetta esistono.” “Vendetta?” disse Frodo. “Vendetta per che cosa? Ancora non capisco che cosa c’entri tutto questo con Bilbo, con me e con il nostro anello.” “C’entra eccome,” disse Gandalf. “Tu ancora non sai qual è il vero pericolo; ma lo saprai. Io stesso non ne ero sicuro l’ultima volta che sono venuto qui; ma è giunta l’ora di parlarne. Dammi un istante l’anello.” Frodo lo tirò fuori dalla tasca dei calzoni, dov’era assicurato a una catenella appesa alla cintura. Lo staccò e lo porse lentamente al mago. Di colpo s’era fatto assai pesante: a quanto pare l’anello, o lo stesso Frodo, rifiutava che Gandalf lo toccasse. Gandalf lo tenne sollevato. Sembrava fatto d’oro puro massiccio. “Ci vedi qualche segno?” domandò. “No,” disse Frodo. “Nessuno. È perfettamente liscio, non è consumato e non ha un graffio.” “Be’, allora guarda!” Con stupore e angoscia di Frodo, il mago all’improvviso lo gettò in un punto del camino dove il fuoco ardeva. Frodo cacciò un urlo e fece per prendere le molle; ma Gandalf lo trattenne. “Aspetta!” disse in tono imperioso, lanciando a Frodo una rapida occhiata da sotto le sopracciglia irsute. L’anello non subì il benché minimo cambiamento. Dopo un po’ Gandalf si alzò, chiuse le imposte e tirò le tende. La stanza divenne buia e silenziosa, anche se dal giardino perveniva ancora attutito lo schiocco delle cesoie di Sam, ora più vicino alle finestre. Per un attimo il mago restò in piedi a fissare il fuoco; poi si chinò, recuperò l’anello dal camino con le molle e subito lo raccolse. Frodo rimase a bocca aperta. “È proprio freddo,” disse Gandalf. “Prendilo.” Frodo lo ricevette nel palmo ritratto: sembrava diventato più spesso e pesante che mai. “Sollevalo,” disse Gandalf. “E guarda attentamente!” Nel farlo Frodo scorse linee sottilissime, più sottili del più sottile tratto di penna, che correvano lungo l’anello, all’esterno e all’interno: linee di fuoco che sembravano formare le lettere di una fluente grafia. Sfoggiavano una luminosità intensa e pur remota, come se emergessero da profondità abissali. “Non riesco a leggere queste lettere fiammeggianti,” disse Frodo con voce tremula. “Tu no,” disse Gandalf, “ma io sì. Sono lettere elfiche, scritte in un modo arcaico, ma la lingua è quella di Mordor, alla quale non voglio qui ricorrere. Ma questo è all’incirca ciò che dice nella Lingua Comune: Un Anello per trovarli, Uno per vincerli, Uno per radunarli e al buio avvincerli. “Sono solo due versi di una poesia da lungo tempo nota nella tradizione elfica: Tre Anelli ai Re degli Elfi sotto il cielo, Sette ai Principi dei Nani nell’Aule di pietra, Nove agli Uomini Mortali dal fato crudele, Uno al Nero Sire sul suo trono tetro Nella Terra di Mordor dove le Ombre si celano. Un Anello per trovarli, Uno per vincerli, Uno per radunarli e al buio avvincerli Nella Terra di Mordor dove le Ombre si celano.” Tacque, e poi disse lentamente con voce profonda: “Questo è l’Anello Principe, l’Anello Unico per vincerli. Questo è l’Anello Unico che perse molti secoli fa, con grande indebolimento del suo potere. Lo desidera ardentemente – ma non deve averlo.” Frodo sedeva silenzioso e immobile. La paura parve protendere una mano smisurata, come una nube scura sorta a Oriente che minacciasse di fagocitarlo. “Quest’anello!” balbettò. “Com’è potuto finire in mano mia?” “Ah!” disse Gandalf. “È una lunga storia. Risale agli Anni Neri, che ormai solo gli esperti della tradizione ricordano. Se ti dovessi raccontar tutta la storia, saremmo ancora seduti qui quando la primavera sarà diventata inverno. “Ma ieri sera ti ho parlato di Sauron il Grande, il Signore Oscuro. Le voci che hai sentito sono vere: si è messo nuovamente in azione e ha lasciato la rocca di Boscuro per tornare alla vecchia fortezza nella Torre Oscura di Mordor. Perfino voi hobbit avete sentito quel nome, come un’ombra ai bordi delle antiche storie. Sempre, dopo una sconfitta e una tregua, l’Ombra assume nuova forma e torna a crescere.” “Vorrei che non fosse successo nel corso della mia vita,” disse Frodo. “Anch’io,” disse Gandalf, “e così tutti quelli che in vita loro sono testimoni di epoche così. Ma non spetta a loro decidere. Tutto ciò che possiamo decidere è come disporre del tempo che ci è dato. E la nostra epoca, Frodo, già comincia a sembrar fosca. Il Nemico sta diventando in fretta molto forte. I suoi piani sono lontani dall’essere maturi, credo, ma stanno maturando. Sarà dura da affrontare. Lo sarebbe comunque, anche senza questa spaventosa circostanza. “Al Nemico manca ancora una cosa che gli dia la forza e la conoscenza per fiaccare ogni resistenza, abbattere le ultime difese e piombare tutte le terre in una seconda tenebra. Gli manca l’Anello Unico. “I Tre, i più belli, glieli hanno nascosti i Signori degli Elfi e la sua mano non li ha mai sfiorati né insozzati. Sette ne possedevano i Re dei Nani, ma tre li ha recuperati e gli altri li hanno consumati i draghi. Nove li diede agli Uomini Mortali, fieri e grandi, e così facendo li irretì. Tanto tempo fa caddero sotto il dominio dell’Unico, diventando Spettri dell’Anello, ombre sotto la sua grande Ombra, i suoi servi più terribili. Tanto tempo fa. Quanti anni sono passati da che i Nove presero il largo? Eppure chissà. Come l’Ombra ha ripreso a crescere, anche quelli potrebbero tornare. Ma suvvia! Non parleremo di certe cose neppure di mattina nella Contea. “Ecco qual è la situazione: i Nove li ha raccolti; anche i Sette, tranne quelli distrutti. I Tre sono ancora nascosti. Ma questo non lo preoccupa più. Ha bisogno soltanto dell’Unico: quell’Anello lo ha fatto lui, gli appartiene e vi ha trasfuso gran parte del suo potere in modo da dominare tutti gli altri. Se lo recupera li controllerà di nuovo tutti, ovunque siano, perfino i Tre, e tutto ciò che è stato compiuto con essi verrà alla luce, e lui sarà più forte che mai. “E la terribile circostanza è questa, Frodo. Lui credeva che l’Unico fosse annientato; che gli Elfi lo avessero distrutto, come andava fatto. Ma ora sa che non è stato distrutto, che lo hanno trovato. Così non fa che cercarlo, non pensa ad altro. È la sua grande speranza e il nostro grande terrore.” “Perché, perché non l’hanno distrutto?” gridò Frodo. “E come ha fatto il Nemico a perderlo, se era così forte e lo riteneva così prezioso?” Serrò l’Anello in pugno, quasi vedesse già oscure dita protese a ghermirlo. “Glielo presero,” disse Gandalf. “Tanto tempo fa gli Elfi erano in grado di resistergli con più forza; e non tutti gli Uomini erano in rotta con loro. Gli Uomini dell’Occidenza accorsero ad aiutarli. È un capitolo di storia antica che sarebbe bene non dimenticare: anche allora ci furono patimenti, e tenebra crescente, ma altresì grande ardimento e grandi gesta non del tutto inutili. Forse un giorno ti racconterò tutta la storia o la sentirai raccontare da cima a fondo da chi la conosce meglio. “Ma per il momento, dato che tu hai bisogno più che altro di sapere in che modo questa cosa è finita in mano tua, e come storia può bastare, questo è quanto ti racconterò. Furono Gil-galad, il Re degli Elfi, e Elendil d’Occidenza a rovesciare Sauron, pur pagando con la propria vita il gesto; e Isildur, figlio di Elendil, s’impossessò dell’Anello dopo aver tagliato il dito dove Sauron lo portava. Poi Sauron fu sconfitto e il suo spirito fuggì e rimase nascosto per lunghi anni, fino a quando la sua ombra riprese forma a Boscuro. “Ma l’Anello andò perduto. Cadde nel Grande Fiume, Anduin, e scomparve. Isildur marciava verso nord lungo la sponda orientale del Fiume e gli Orchi delle Montagne gli tesero un’imboscata nei pressi dei Campi Iridati e trucidarono quasi tutti i suoi uomini. Isildur si gettò in acqua ma l’Anello gli scivolò via dal dito mentre nuotava, e allora gli Orchi lo scorsero e lo uccisero a frecciate.” Gandalf s’interruppe. “E lì negli stagni oscuri in mezzo ai Campi Iridati,” disse, “l’Anello uscì da conoscenza e leggenda; perfino questo frammento della sua storia è ormai noto solo a pochi, e il Consiglio dei Saggi non è riuscito a scoprire altro. Ma finalmente credo di poter continuare il racconto. “Molto tempo dopo, ma sempre tanto tempo fa, viveva sulle sponde del Grande Fiume al limitare della Selvalanda un piccolo popolo agile di mano e placido di piede. Doveva appartenere al ceppo hobbit, affine ai padri dei padri dei Nerbuti, poiché amava il Fiume e spesso ci nuotava o costruiva piccole imbarcazioni di canna. Tra costoro c’era una famiglia tenuta in grande stima, vasta e più ricca di quasi tutte le altre, retta da una nonna del popolo, severa e ferrata in materia di antiche tradizioni. Il più curioso e ficcanaso della famiglia si chiamava Sméagol. S’interessava di radici e origini; si tuffava negli stagni profondi; scavava sotto gli alberi e le piante in crescita; apriva gallerie nei verdi tumuli; e aveva smesso di guardar le cime dei monti, le foglie sugli alberi o i fiori che sbocciavano nell’aria: teneva la testa e gli occhi rivolti in basso. “Aveva un amico di nome Déagol, un tipo non molto diverso, dall’occhio aguzzo ma non altrettanto forte e veloce. Una volta presero una barca e scesero fino ai Campi Iridati, dov’erano distese di iris e canne in fiore. Lì Sméagol scese e si mise a curiosare lungo le rive mentre Déagol rimase sulla barca a pescare. Tutt’a un tratto un grosso pesce abboccò all’amo e prima di capire dov’era finito, Déagol si sentì trascinare in acqua verso il fondo. Allora, credendo di aver scorto qualcosa che luccicava sul letto del fiume, mollò la lenza e trattenendo il fiato l’afferrò. “Poi risalì sputacchiando, con le alghe fra i capelli e un pugno di melma, e nuotò fino a riva. Ed ecco che, lavata via la melma, si ritrovò con un bellissimo anello d’oro in mano che brillava e scintillava sotto il sole, riempiendo il suo cuore di gioia. Ma Sméagol lo aveva spiato da dietro un albero e, mentre Déagol era tutto gongolante per l’anello, Sméagol quatto quatto lo raggiunse alle spalle. “‘Daccelo, Déagol, amor mio,’ disse Sméagol da sopra la spalla dell’amico. “‘Perché?’ disse Déagol. “‘Perché è il mio compleanno, amor mio, e io lo voglio,’ disse Sméagol. “‘Che m’importa?’ disse Déagol. ‘Ti ho già fatto un regalo, più grande di quanto potessi permettermi. Questo l’ho trovato io e me lo tengo.’ “‘Oh, non mi dire, amor mio,’ disse Sméagol; e afferrato Déagol per la gola lo strangolò, perché l’oro sembrava così risplendente e bello. Poi mise l’anello al dito. “Nessuno seppe mai che cosa ne era stato di Déagol, assassinato lontano da casa, e del cadavere nascosto con astuzia. Sméagol tornò da solo e scoprì che, quando portava l’anello, nessuno in famiglia riusciva a vederlo. Contentissimo della scoperta, la tenne per sé; e se ne avvalse per scoprire segreti e sfruttò quanto veniva a sapere a fini turpi e malvagi. Pose l’occhio sempre più aguzzo e l’orecchio sempre più fine al servizio di tutto ciò che poteva nuocere. L’anello gli aveva conferito un potere commisurato a lui. Non c’è da stupirsi se divenne inviso a tutti e se i parenti lo evitavano (quando era visibile). Lo prendevano a calci e lui mordeva loro i piedi. Si mise a rubare e andava in giro bofonchiando tra sé e gorgogliando in gola. Perciò lo chiamarono Gollum e lo invitarono ad andarsene lontano; e la nonna, desiderosa di pace, lo espulse dalla famiglia e lo cacciò via dalla sua buca. “Sméagol vagò in solitudine, versando qualche lacrima sull’asprezza del mondo, risalì il Fiume finché giunse a un torrente che scendeva dalle montagne e ne seguì il corso. Con invisibili dita prendeva i pesci negli stagni profondi e li mangiava crudi. Un giorno che faceva molto caldo, mentre era chino su una pozza, sentì un bruciore alla nuca e una luce abbagliante riflessa dall’acqua gli ferì gli occhi bagnati. Si chiese come mai, perché si era quasi dimenticato del Sole. Allora per l’ultima volta alzò lo sguardo al cielo e mostrò il pugno. “Ma abbassando gli occhi scorse in lontananza le cime dei Monti Brumosi, da dove sgorgava il torrente. E d’un tratto pensò: ‘Sotto quei monti sarebbe fresco e ombroso. Lì il Sole non avrebbe più modo di sorvegliarmi. Le radici di quei monti sì che son radici; devono nascondere grandi segreti mai scoperti sin dal principio.’ “Così risalì di notte in mezzo agli altopiani e trovò un piccolo antro dal quale scaturiva l’oscuro torrente; e s’intrufolò come un verme nel cuore delle alture e sparì dalla faccia della terra. L’Anello penetrò nelle ombre con lui, e perfino chi lo aveva forgiato, quando il suo potere tornò a crescere, non riuscì a saperne alcunché.” “Gollum!” esclamò Frodo. “Gollum? Vuoi dire che era quello stesso bruto di un Gollum incontrato da Bilbo? Che schifo!” “La ritengo una triste storia,” disse il mago, “e poteva capitare ad altri, anche a qualche hobbit di mia conoscenza.” “Non riesco a credere che Gollum fosse imparentato con gli hobbit, per quanto alla lontana,” disse Frodo con foga. “Che pensiero obbrobrioso!” “Eppure è così,” Gandalf replicò. “In ogni caso, ne so più io degli stessi hobbit sulle loro origini. E perfino la storia di Bilbo lascia intendere la parentela. Per molti versi mentalità e ricordi li accomunavano. Tra loro si capivano al volo, molto meglio di quanto uno hobbit capisse un Nano, mettiamo, o un Orco o, se è per questo, un Elfo. Pensa solo, per dirne una, agli indovinelli che entrambi conoscevano.” “Sì,” disse Frodo. “Anche altri popoli, però, oltre agli hobbit fanno indovinelli non poi così diversi. E gli hobbit non imbrogliano. Gollum invece non pensava ad altro. Aveva cercato solo di prendere il povero Bilbo alla sprovvista. E avviare un gioco che avrebbe finito per procacciargli una facile vittima ma che, in caso di sconfitta, non lo avrebbe danneggiato, deve aver allettato la sua perfidia.” “Fin troppo vero, temo,” disse Gandalf. “Ma c’era qualcos’altro, credo, che tu ancora non capisci. Perfino uno come Gollum non era perduto per sempre. Si era mostrato più resistente di quanto perfino uno dei Saggi avrebbe sospettato… come uno hobbit. Un angolino della mente era ancora suo e da lì, come attraverso uno spiraglio nelle tenebre, giunse una luce: luce dal passato. Sarà stato senz’altro piacevole, immagino, sentir di nuovo una voce gentile, che evocava il ricordo del vento, degli alberi, del sole sull’erba e di altre cose simili ormai dimenticate. “Ma questo, naturalmente, da ultimo avrebbe solo indispettito di più la sua parte malvagia – a meno di non riuscire a vincerla. A meno di non riuscire a guarirla,” sospirò Gandalf. “Ahimè! Gollum ha ben poche speranze. Qualcuna però ce l’ha. Almeno questo, pur possedendo l’Anello da che ricorda, o quasi. Perché ormai da molto tempo lo usava poco: nella tenebra nera ne aveva bisogno di rado. Lui di certo non è ‘sbiadito’. È ancora asciutto e robusto. Ma la cosa gli divorava comunque il cervello e il tormento era diventato quasi insopportabile. “Tutti i ‘grandi segreti’ sotto le montagne si erano rivelati solo vuota notte: non restava più niente da scoprire, niente che valesse la pena fare, solo disgustosi pasti furtivi e astioso rimuginìo. Era un povero disgraziato. Odiava l’oscurità e odiava di più la luce: odiava tutto e l’Anello più di ogni altra cosa.” “Come sarebbe a dire?” disse Frodo. “L’Anello sarà senz’altro stato il suo Tesoro e l’unica cosa alla quale tenesse. Ma se l’odiava, perché non se n’era sbarazzato o non era andato via abbandonandolo?” “Dopo tutto quello che hai saputo, Frodo, dovresti cominciare a capire,” disse Gandalf. “Lui l’odiava e lo amava, come odiava e amava se stesso. Non poteva sbarazzarsene. Al riguardo non aveva più forza di volontà. “Un Anello del Potere se la cava benissimo, Frodo. Potrà pure scivolar via a tradimento, ma chi lo detiene non lo abbandonerà mai. Tutt’al più si trastullerà con l’idea di affidarlo a qualcun altro – e anche questo soltanto in una fase iniziale, quando comincia a far presa. Ma per quanto ne so io, secondo la storia solo Bilbo non si è limitato a trastullarcisi e lo ha fatto per davvero. E c’è voluto tutto il mio sostegno. E anche così non ci avrebbe mai rinunciato né lo avrebbe gettato via. Non era Gollum ma l’Anello a prendere le decisioni, Frodo. Era stato l’Anello a lasciar lui.” “Cioè, al momento giusto per incontrare Bilbo?” disse Frodo. “Un Orco non avrebbe fatto meglio al caso?” “C’è poco da scherzare,” disse Gandalf. “Specie tu. Fino a oggi si è trattato dell’episodio più strano in tutta la storia dell’Anello: l’arrivo di Bilbo in quel frangente, il fatto di averci posato la mano sopra, alla cieca, nell’oscurità. “C’era più di un potere all’opera, Frodo. L’Anello stava cercando di tornare dal padrone. Era sfuggito di mano a Isildur e lo aveva tradito; poi, presentatasi l’occasione, toccò al povero Déagol, che fu assassinato; e dopo a Gollum, che aveva divorato. Ormai non gli serviva più a niente: era troppo piccolo e meschino; e finché restava con lui, Gollum non avrebbe mai lasciato quello stagno profondo. Ora che il padrone si era ancora una volta risvegliato e diffondeva il suo buio pensiero da Boscuro, abbandonò Gollum. Solo per esser poi raccolto dal tipo più assurdo immaginabile: Bilbo della Contea! “Dietro c’era qualcos’altro all’opera, oltre ogni mira del creatore dell’Anello. Per esser chiari fino in fondo, dirò che Bilbo era destinato a trovare l’Anello, e non per volontà del suo creatore. Nel qual caso anche tu eri destinato ad averlo. E questo potrebbe essere un pensiero incoraggiante.” “Non lo è,” disse Frodo. “Anche se non sono sicuro di capirti. Ma come fai a essere a conoscenza di tutto questo riguardo all’Anello e a Gollum? Lo sai per davvero o sono solo ipotesi?” Gandalf guardò Frodo e gli occhi gli brillavano. “Molto sapevo e molto ho appreso,” rispose. “Ma non farò un resoconto delle mie attività, non a te. Tutti i Saggi conoscono la storia di Elendil e Isildur e dell’Anello Unico. La scritta di fuoco basta a mostrare che il tuo è l’Anello Unico, a parte eventuali altre prove.” “E quando l’hai scoperto?” domandò Frodo, interrompendolo. “Proprio ora, in questa stanza, ovviamente,” rispose il mago senza esitazione. “Ma me l’aspettavo. Sono tornato da oscuri viaggi e lunghe ricerche per fare quest’ultima verifica. È la prova definitiva e ora tutto è fin troppo chiaro. Stabilire il ruolo di Gollum e inserirlo nel suo interstizio in seno alla storia ha richiesto un certo impegno mentale. Avrò pur incominciato avanzando ipotesi su Gollum, ma ora non più. Ora so. L’ho visto.” “Hai visto Gollum?” esclamò Frodo sbalordito. “Sì. La cosa più ovvia da fare, potendo. Ci avevo provato tanto tempo fa; ma finalmente ci sono riuscito.” “Che cosa è successo allora dopo che Bilbo gli era sfuggito? Lo sai?” “Non così chiaramente. Ciò che ti ho raccontato è ciò che Gollum era disposto a raccontare – anche se, ovviamente, non come te l’ho riferito io. Gollum è un bugiardo e le sue parole vanno passate al vaglio. Per esempio chiamava l’Anello il suo ‘regalo di compleanno’ e a quello si attenne. Secondo lui gli veniva dalla nonna, che aveva un mucchio di belle cose di quel genere. Una storia ridicola. Non dubito che la nonna di Sméagol fosse una matriarca, una grande figura a modo suo, ma dire che possedeva molti anelli elfici era assurdo e quanto a darli via, poi, era una menzogna. Ma una menzogna con un briciolo di verità. “L’assassinio di Déagol tormentava Gollum, che aveva imbastito una tesi a sua discolpa e l’andava ripetendo all’infinito al suo ‘Tesoro’ mentre rosicchiava ossa nell’oscurità, tanto che aveva quasi finito per crederci. Era il suo compleanno. Déagol avrebbe dovuto donargli l’anello. Era saltato fuori proprio come un regalo. Era il suo regalo di compleanno, e così via. “Finché ce l’ho fatta l’ho sopportato, ma la verità era importantissima e alla fine ho dovuto essere duro. Gli ho fatto provare la paura del fuoco e gli ho estorto la versione vera, brano a brano, accompagnata da ringhi e piagnistei. Si considerava frainteso e bistrattato. Ma quando si decise a raccontarmi la sua storia, giunto al gioco degli indovinelli e alla fuga di Bilbo non aggiunse altro, se non qualche oscura allusione. Una paura più forte di quella che gli incutevo io gravava su di lui. Mugugnava che si sarebbe ripreso quello che gli apparteneva. Avrebbe fatto vedere a tutti che non si lasciava prendere a calci, ficcare in una fossa e poi derubare. Gollum adesso aveva buoni amici, amici buoni e molto forti. Lo avrebbero aiutato. Baggins l’avrebbe pagata. Questo il suo pensiero fisso. Odiava Bilbo e malediceva il suo nome. Per giunta sapeva da dove veniva.” “Ma come aveva fatto a scoprirlo?” domandò Frodo. “Be’, quanto al nome, Bilbo ebbe la sventataggine di dirglielo lui stesso; dopodiché, una volta fuori dall’antro, per uno come Gollum fu facile scoprire da che paese veniva. Perché ne uscì, eh, se ne uscì. Il desiderio dell’Anello si dimostrò più forte della paura degli Orchi, o perfino della luce. Dopo un paio d’anni lasciò i monti. Sai, pur se attanagliato dal desiderio, l’Anello non lo divorava più; cominciò a riprendersi un po’. Si sentiva vecchio, terribilmente vecchio, eppure meno timido, e aveva una fame smodata. “La luce, la luce del Sole e della Luna, quella la temeva e l’odiava ancora, e secondo me sarà sempre così; ma era furbo. Scoprì che poteva sottrarsi ai raggi del Sole e al chiar di Luna, farsi strada rapido e silente nel cuore della notte con i suoi pallidi occhi freddi e catturare piccole creature spaventate o incaute. Aria nuova e nuovo nutrimento lo resero più forte e coraggioso. Come c’era da aspettarsi, trovò la strada per arrivare a Boscuro.” “È lì che l’hai trovato?” domandò Frodo. “L’ho visto lì,” rispose Gandalf, “ma prima aveva vagabondato lontano, sulle tracce di Bilbo. Era difficile venire a sapere da lui qualcosa di sicuro, perché i suoi discorsi erano continuamente inframmezzati da minacce e imprecazioni. ‘Cosa aveva quel coso lì in tasssca?’ diceva. ‘Non lo dice mica, no tesoro mio, macché. L’imbroglioncello. Non era una domanda corretta. Ha imbrogliato quello per primo, eccome. Ha infranto le regole. Dovevamo spiaccicarlo, sì tesoro. E lo faremo, tesoro mio!’ “Ecco un assaggio dei suoi discorsi. Dovrebbe bastarti, immagino. Me li sono sciroppati per giorni e giorni. Ma da accenni lasciati cadere in mezzo ai ringhi ho capito che a passi felpati era giunto fino a Esgaroth e perfino per le vie di Vallea, per ascoltare in segreto e sbirciare. Be’, la notizia dei grandi avvenimenti si era sparsa in lungo e in largo per la Selvalanda e molti avevano sentito il nome di Bilbo e sapevano da dove veniva. Il nostro viaggio di ritorno a Occidente verso casa sua non era un segreto per nessuno. L’orecchio fine di Gollum non ci mise molto a scoprire quello che voleva sapere.” “Allora perché non ha continuato a seguire le tracce di Bilbo?” domandò Frodo. “Perché non è venuto nella Contea?” “Ah,” disse Gandalf, “ora ci arriviamo. Gollum deve averci provato. Si mise in cammino e tornò verso ovest fino al Grande Fiume. Ma lì cambiò direzione. Non era la distanza a scoraggiarlo, poco ma sicuro. No, a trascinarlo via fu qualcos’altro. Così almeno credono i miei amici, che lo hanno braccato per mio conto. “Gli Elfi dei boschi si misero per primi sulle tracce, un compito facile per loro, perché erano ancora fresche. Li guidarono attraverso Boscuro e poi di nuovo indietro ma non lo presero mai. Per il bosco era un gran vociferare, storie spaventevoli perfino tra le bestie e gli uccelli. I Boschivi parlavano di un nuovo spauracchio in circolazione, un fantasma assetato di sangue. Si arrampicava sugli alberi in cerca di nidi; s’intrufolava nelle tane in cerca di cuccioli; sgusciava dalle finestre in cerca di culle. “Ma sul limitare occidentale di Boscuro le tracce deviavano. Si allontanavano in direzione sud per poi perdersi, non più alla portata degli Elfi dei boschi. E allora commisi un grande errore. Sì, Frodo, e non il primo; anche se temo che possa rivelarsi il peggiore. Lasciai perdere. Lo lasciai andare: avevo ben altro a cui pensare all’epoca, e poi avevo ancora fiducia nella dottrina di Saruman. “Be’, questo succedeva anni fa. Da allora l’ho scontata con una sfilza di giorni bui e pericolosi. Le tracce erano fredde ormai quando mi rimisi all’inseguimento, dopo la partenza di Bilbo. E la ricerca sarebbe stata inutile senza l’appoggio di un amico: Aragorn, il più grande viaggiatore e cacciatore di questa era del mondo. Insieme abbiamo dato la caccia a Gollum per tutta la vastità della Selvalanda, senza speranza e senza successo. Ma alla fine, quando avevo rinunciato alla caccia e avevo preso altre direzioni, Gollum venne catturato. Il mio amico, scampato a grandi pericoli, tornò portandosi dietro quella spregevole creatura. “Quello che aveva fatto egli non disse. Non faceva che piangere chiamandoci crudeli, con molti gollum nella strozza; e quando lo incalzavamo frignava e si ritraeva, fregandosi le lunghe mani e leccandosi le dita come se gli facessero male, come se ricordasse un antico supplizio. Ma, così temo, non ci sono dubbi di sorta: in quel suo modo lento e strisciante si era fatto strada passo dopo passo, miglio dopo miglio, verso sud fino a giungere da ultimo nella Terra di Mordor.” Nella stanza calò un silenzio gravoso. Frodo sentiva i battiti del cuore. Perfino all’esterno tutto sembrava immobile. Adesso non si udivano più neppure le cesoie di Sam. “Sì, a Mordor,” disse Gandalf. “Ahimè! Mordor attira tutte le creature cattive e l’Oscuro Potere tendeva con tutta la sua forza di volontà a radunarle lì. Per giunta l’Anello del Nemico aveva lasciato il segno su Gollum, lasciandolo esposto al richiamo. E tutti allora mormoravano della nuova Ombra al Sud e del suo odio per l’Occidente. Questi i nuovi begli amici che l’avrebbero aiutato a vendicarsi! “Povero idiota! In quel paese avrebbe appreso molto, troppo per il suo stesso bene. E un bel momento, mentre si aggirava curiosando lungo i confini, lo avevano catturato e sottoposto… a un interrogatorio. Dev’essere andata così, temo. Quando lo trovarono stava lì già da molto ed era sulla via del ritorno. Intenzionato a far danni. Ma questo ormai conta assai poco. Il danno peggiore lo aveva già fatto. “Sì, ahimè! Grazie a lui il Nemico ha saputo che l’Unico è stato ritrovato. Sa dove cadde Isildur. Sa dove Gollum trovò il suo anello. Sa che è un Grande Anello, perché dà la longevità. Sa che non è uno dei Tre, che non sono stati mai smarriti e che non tollerano il male. Sa che non è uno dei Sette, o dei Nove, che sono documentati. Sa che è l’Unico. E credo che alla fine abbia sentito parlare anche degli hobbit e della Contea. “La Contea… forse la sta cercando proprio ora, se non ha già scoperto dove si trova. In verità, Frodo, può darsi perfino che pensi, così temo, che il nome Baggins, a lungo passato inosservato, sia diventato importante.” “Ma è terribile!” gridò Frodo. “Molto ma molto peggio di quanto avessi immaginato dai tuoi accenni e dai tuoi moniti. O Gandalf, il migliore degli amici, che cosa devo fare? Adesso come adesso sono terrorizzato. Che cosa devo fare? Ma per pietà, perché Bilbo non ha trafitto quell’ignobile creatura quando ne ha avuto l’occasione?” “Pietà? È stata la Pietà a fermargli la mano. La Pietà e la Misericordia: non colpire senza necessità. E ne è stato ben ricompensato, Frodo. Sta’ pur certo che se il male lo ha appena scalfito e lui è riuscito infine a sottrarvisi, è perché è giunto a possedere l’Anello così. Con la Pietà.” “Mi spiace,” disse Frodo. “Ma sono spaventato; e non provo nessuna pietà per Gollum.” “Non l’hai visto,” interloquì Gandalf. “No, e neanche voglio vederlo,” disse Frodo. “Io non ti capisco. Vuoi dire che tu e gli Elfi lo avete lasciato vivere dopo tutti quegli orribili misfatti? In ogni caso ormai è cattivo come un Orco, un nemico e basta. Merita di morire.” “Lo merita eccome! Molti tra i vivi meritano di morire. E alcuni tra i morti meriterebbero di vivere. Tu puoi ridargli la vita? E allora non affrettarti a emettere sentenze capitali. Neppure i più saggi riescono a vedere tutti i risvolti. Non ho molte speranze che Gollum possa guarire prima della morte, ma una possibilità c’è sempre. E poi è legato al destino dell’Anello. Il cuore mi dice che, nel bene o nel male, ha ancora un ruolo da svolger prima della fine; e quando verrà, la pietà di Bilbo potrebbe decidere il destino di molti – specie il tuo. In ogni caso noi non l’abbiamo ucciso: è molto vecchio e molto disgraziato. Gli Elfi dei boschi lo tengono in prigione, ma lo trattano con tutta la premura che trovano nel loro saggio cuore.” “Però,” disse Frodo, “anche se Bilbo non è riuscito a uccidere Gollum, quanto vorrei che non avesse tenuto l’Anello. Vorrei che non l’avesse mai trovato e che io non l’avessi mai preso! Perché me l’hai lasciato tenere? Perché non me l’hai fatto buttare, o distruggere?” “Lasciato? Fatto?” disse il mago. “Ma non hai prestato ascolto a quello che ti ho detto? Parli senza pensare. Quanto a buttarlo, sarebbe stato senz’altro uno sbaglio. Sono Anelli che si fanno ritrovare. In cattive mani avrebbe potuto causare grossi guai. E quel che è peggio, cadere in mano al Nemico. Anzi, ci sarebbe caduto di sicuro: si tratta dell’Unico, e il Nemico esercita tutto il suo potere per trovarlo o attirarlo a sé. “Certo, mio caro Frodo, per te era pericoloso; e questo mi ha turbato nel profondo. Ma la posta in gioco era tale che dovevo correr qualche rischio – anche se, mentre ero lontano, non è trascorso giorno senza che la Contea fosse tenuta d’occhio. Ho ritenuto che, finché tu non ne avessi fatto uso, l’Anello non avrebbe avuto effetto duraturo su di te, né in senso malvagio né comunque per molto. E non dimenticare che nove anni fa, quando ti ho visto per l’ultima volta, per certo sapevo ancora poco.” “Ma perché non distruggerlo, visto che secondo te andava fatto già da tanto tempo?” esclamò di nuovo Frodo. “Se mi avessi avvertito o anche solo mandato un messaggio, me ne sarei disfatto.” “Sul serio? E in che modo? Ci hai mai provato?” “No. Ma si potrà pur prendere a martellate o fondere.” “Provaci!” disse Gandalf. “Provaci adesso!” Frodo tirò di nuovo fuori dalla tasca l’Anello e lo guardò. Ora appariva liscio e regolare, senza segni o fregi visibili. L’oro sembrava molto chiaro e puro, e Frodo ne apprezzò la bellezza e l’intensità del colore, la perfetta rotondità. Era un oggetto mirabile e di altissimo pregio. Nel tirarlo fuori l’intenzione era di scagliarlo nel punto più infuocato del camino. Ma si rese conto che adesso non ci riusciva, non senza mettercisi d’impegno. Soppesò esitante l’Anello, imponendosi di rammentare tutto ciò che gli aveva detto Gandalf; e poi con uno sforzo di volontà fece un gesto, come per gettarlo – ma si accorse di averlo rimesso in tasca. Gandalf rise torvo. “Visto? Anche tu, Frodo, non riesci già più a sbarazzartene con facilità né a danneggiarlo. Né potrei indurti a ‘farlo’ io, se non con la forza, intaccando la tua mente. Quanto a intaccare l’Anello, la forza è inutile. Anche se lo prendessi a mazzate, non lo scalfiresti. Né le tue mani né le mie possono distruggerlo. “Il tuo fuocherello, certo, non fonderebbe neanche l’oro comune. L’Anello lo ha già attraversato indenne, senza neanche scaldarsi. Non c’è fucina di fabbro in questa Contea capace di alterarlo minimamente. Hanno detto che il fuoco di drago può fondere e consumare gli Anelli del Potere, ma ormai sulla terra non c’è drago dall’antico fuoco abbastanza caldo; né c’è mai stato drago, neanche Ancalagon il Nero, in grado di recar danno all’Anello Unico, l’Anello Dominante, forgiato com’è da Sauron in persona. “C’è solo un modo: trovare le Crepe del Fato negli abissi di Orodruin, la Montagna Fiammea, e gettarci l’Anello, se vuoi distruggerlo per davvero, metterlo per sempre fuori portata dalle grinfie del Nemico.” “Certo che voglio distruggerlo per davvero,” gridò Frodo. “O perlomeno vederlo distrutto. Non sono fatto per le imprese pericolose. Vorrei tanto non aver visto mai l’Anello! Perché è toccato a me? Perché sono il prescelto?” “Sono domande senza risposta, queste,” disse Gandalf. “Puoi star certo che non è per meriti che altri non possiedano: in ogni caso non per il potere o la saggezza. Ma sei tu il prescelto: spetta pertanto a te usar la forza, il cuore e il cervello a tua disposizione.” “Ma io posseggo così poco di tutte queste cose! Tu sei saggio e potente. Perché non prendi tu l’Anello?” “No!” gridò Gandalf, balzando in piedi. “Con quel potere il mio sarebbe troppo grande e terribile. E su di me l’Anello acquisterebbe un potere ancor più grande e micidiale.” Gli occhi lampeggiavano e il viso era acceso da un fuoco interiore. “Non mi tentare! Non voglio diventare come l’Oscuro Signore. L’Anello tocca il mio cuore con la pietà, pietà per la debolezza, e il desiderio di avere la forza per compiere il bene. Non mi tentare! Non oso prenderlo, neanche per custodirlo, inutilizzato. Troppo grande sarebbe la voglia di avvalermene per le mie forze. Ne avrei tanto bisogno. Grandi pericoli mi si prospettano.” Andò alla finestra e spalancò tende e imposte. La luce del sole tornò a inondare la stanza. Sam passò lungo il sentiero fischiettando. “E adesso,” disse il mago girandosi verso Frodo, “la decisione spetta a te. Ma io ti aiuterò sempre.” Posò la mano sulla spalla di Frodo. “Ti aiuterò a portare questo peso, fintanto che ti toccherà portarlo. Ma dobbiamo far qualcosa, subito. Il Nemico è in moto.” Seguì un lungo silenzio. Gandalf tornò a sedersi e tirò qualche boccata dalla pipa, come perso nei pensieri. Gli occhi sembravano chiusi ma, da sotto le palpebre, osservava intensamente Frodo. Frodo aveva lo sguardo fisso sulle rosse braci nel camino, che coprirono tutta la visione fino a che parve guardare in profondi pozzi di fuoco. Pensava alle favolose Crepe del Fato e al terrore della Montagna Fiammea. “Insomma,” disse infine Gandalf, “a che cosa stai pensando? Hai deciso cosa fare?” “No!” disse Frodo, riemergendo dall’oscurità e scoprendo con stupore che non era buio e che dalla finestra poteva vedere il giardino assolato. “O forse sì. Se ho ben capito quello che mi hai detto, mi toccherà tener l’Anello e custodirlo, almeno per il momento, a dispetto di quanto potrebbe farmi.” “Quanto potrebbe fare sarà comunque lento, lento nel maleficio, se lo tieni con quello scopo,” disse Gandalf. “Lo spero,” disse Frodo. “Ma spero che tu trovi presto un custode migliore. Nel frattempo, però, mi sembra di costituire un pericolo, un pericolo per tutti coloro che mi vivono accanto. Non posso tenere l’Anello e restar qui. Dovrei lasciare Casa Baggins, lasciare la Contea, lasciare tutto e andarmene,” sospirò. “Mi piacerebbe salvaguardare la Contea, potendo… anche se a volte ho trovato gli abitanti indicibilmente stupidi e ottusi, e ho pensato che un terremoto o un’invasione di draghi gli farebbe bene. Adesso però non la penso più così. Adesso penso che finché a sostenermi ci sarà la Contea, sicura e serena, troverò più sopportabili i vagabondaggi: saprò di avere un solido punto d’appoggio da qualche parte, anche se non avrò più modo di metterci piede. “Naturalmente non è la prima volta che ho pensato di andarmene, ma l’immaginavo più come una vacanza, una serie di avventure simili a quelle di Bilbo se non migliori, che finivano in bellezza. Ma qui si parla di esilio, di una fuga dal pericolo nel pericolo, trascinandoselo dietro. E ho idea che dovrò andar da solo, se spetta a me farlo e salvare la Contea. Ma mi sento molto piccolo, e molto sradicato e insomma… disperato. Il Nemico è così forte e terribile.” Non lo confessò a Gandalf ma, nel parlare, gli si era acceso in cuore un gran desiderio di mettersi sulle tracce di Bilbo… di mettersi sulle sue tracce e forse addirittura di ritrovarlo. Era così forte da vincer la paura: mancava poco che non corresse fuori difilato senza cappello, come aveva fatto Bilbo una mattina non molto diversa tanto tempo prima. “Mio caro Frodo!” esclamò Gandalf. “Gli hobbit sono davvero creature stupefacenti, come ho già avuto modo di dire. Ti basta un mese per sapere tutto quello che c’è da sapere su di loro, eppure dopo cento anni all’occorrenza possono sempre sorprenderti. Tutto mi sarei aspettato meno che una risposta del genere, neanche da te. Ma Bilbo non ha sbagliato nella scelta dell’erede, benché del tutto ignaro dell’importanza che ciò avrebbe avuto. Temo che tu abbia ragione. L’Anello non potrà restar nascosto nella Contea ancora per molto; e per il tuo bene, come per quello degli altri, dovrai partire lasciandoti alle spalle il cognome Baggins. Non sarebbe prudente mantenerlo fuori dalla Contea o nella Selva. Ora ti darò un nome per viaggiare. Quando partirai, fallo come signor Sottocolle. “Ma secondo me non hai bisogno di andar da solo. Purché conosca qualcuno di cui fidarti, uno disposto a stare al tuo fianco… e che tu saresti disposto a trascinare in mezzo a pericoli ignoti. Ma se cerchi un compagno, fa’ attenzione a chi scegli! E fa’ attenzione a ciò che dici, anche agli amici più intimi! Il nemico ha molte spie e molti sistemi per informarsi.” D’un tratto s’interruppe come se ascoltasse. Frodo notò che tutto era calmissimo, in casa e all’esterno. Gandalf si avvicinò furtivo a un lato della finestra. Poi di scatto balzò sul davanzale e protese un lungo braccio fuori e verso il basso. Si sentì un versaccio, ed ecco spuntar la testa riccioluta di Sam Gamgee tirato su per un orecchio. “Bene, bene, per la mia barba!” disse Gandalf. “Qui abbiamo Sam Gamgee. Che cosa ci facevi qua sotto?” “Il cielo vi benedica, signor Gandalf!” disse Sam. “Niente! Potavo solo l’aiuola sotto la finestra, mi segue?” Raccolse le cesoie e le mostrò a riprova. “Macché,” disse Gandalf arcigno. “È da un pezzo che non ti sento più trafficar con le cesoie. Da quanto stai lì a origliare?” “Origliare, signore? Chiedo scusa, non vi seguo. Non ci sono origlieri a Casa Baggins, su questo non ci piove.” “Non fare lo stupido! Che cosa hai sentito e perché ascoltavi?” Gli occhi di Gandalf lampeggiavano e le sopracciglia spuntavano come setole. “Padron Frodo, signore!” gridò Sam tremante. “Ditegli di non farmi del male, signore! Di non trasformarmi in qualcosa d’innaturale! Il mio vecchio se la prenderebbe molto. Non avevo cattive intenzioni, signore, lo giuro!” “Non ti farà del male,” disse Frodo trattenendo a stento una risata, anche se era a sua volta stupito e assai perplesso. “Sa bene quanto me che non hai cattive intenzioni. Ma adesso vedi di rispondere alle sue domande senza tante storie!” “Be’, signore,” disse Sam un po’ titubante. “Ho inteso un sacco di cose che non ho capito bene su un nemico, su certi anelli e sul signor Bilbo, signore, e sui draghi, su una montagna fiammea e… e sugli Elfi, signore. Ho ascoltato perché non potevo farne a meno, non so se mi spiego. Il cielo mi benedica, ma questo genere di storie mi piace assai. E ci credo pure, Ted può dire ciò che vuole. Gli Elfi, signore! Non so cosa darei per vederli. Perché non mi portate con voi a vedere gli Elfi, signore, quando partite?” D’un tratto Gandalf scoppiò a ridere. “Vieni dentro!” urlò, poi sollevò a due braccia uno sbigottito Sam, cesoie, erba tagliata e compagnia, lo fece passare dalla finestra e lo depositò a terra. “Portarti a vedere gli Elfi, eh?” disse, squadrando Sam da vicino ma col sorriso che gli aleggiava sul viso. “Sicché hai sentito che il signor Frodo sta per partire?” “Sì, signore. Ecco perché ho trattenuto un gemito: che voi però avete inteso. Ho cercato di reprimerlo, ma è venuto fuori lo stesso: ero così turbato.” “Non ho altra scelta, Sam,” disse Frodo mestamente. Si era all’improvviso reso conto che lasciare la Contea voleva dire una separazione più dolorosa di un semplice addio alle comodità domestiche di Casa Baggins. “Dovrò partire. Ma” – e a quel punto lo fissò attentamente – “se davvero ci tieni a me, sarai muto come una tomba. Intesi? Se non lo farai, se ti lascerai scappare una sola parola di ciò che hai sentito, spero che Gandalf ti trasformi in un rospo maculato e riempia il giardino di bisce.” Sam cadde in ginocchio tremebondo. “Alzati, Sam!” disse Gandalf. “Ho in mente una soluzione migliore. Qualcosa per tenerti la bocca chiusa e punirti a dovere per aver ascoltato. Partirai con il signor Frodo!” “Io, signore!” gridò Sam balzando in piedi come un cane invitato a fare una passeggiata. “Io partire e vedere gli Elfi e compagnia bella! Urrà!” urlò, e poi scoppiò in lacrime. CAPITOLO III TRE È IL NUMERO GIUSTO “Dovresti andartene alla chetichella, e dovresti farlo presto,” disse Gandalf. Erano passate due o tre settimane e Frodo non accennava ancora a iniziare i preparativi per la partenza. “Lo so. Ma è difficile fare tutt’e due le cose,” obiettò Frodo. “Se sparisco come Bilbo, la notizia si spargerà per la Contea in un batter d’occhio.” “E chi ha parlato di sparire!” disse Gandalf. “Non ti conviene. Ho detto presto, mica subito. Se trovi il modo di svignartela dalla Contea senza che si sappia in giro, vale la pena prender tempo. Ma non devi prenderne troppo.” “Che ne dici dell’autunno, quand’è il Nostro Compleanno o subito dopo?” domandò Frodo. “Per allora dovrei farcela a organizzarmi.” A dire il vero, ora che era giunto al dunque Frodo era assai riluttante a partire: da anni Casa Baggins non sembrava una dimora così accogliente e lui voleva godersi quanto più possibile l’ultima estate nella Contea. Con l’arrivo dell’autunno sapeva che almeno una parte del suo cuore avrebbe accettato più di buon grado l’idea di mettersi in viaggio, come sempre in quella stagione. Tacitamente aveva già deciso di partire il giorno del suo cinquantesimo compleanno: il centoventottesimo di Bilbo. Sembrava in ogni caso il giorno adatto per mettersi sulle sue tracce. Mettersi sulle tracce di Bilbo, questo il pensiero dominante, l’unica cosa che rendesse sopportabile l’idea della partenza. All’Anello e a dove avrebbe finito per condurlo pensava il meno possibile. Ma non esternò a Gandalf tutti i suoi pensieri. Quello che il mago indovinava era sempre difficile appurarlo. Gandalf guardò Frodo e sorrise. “Benissimo,” disse. “Può andare, credo… non più tardi, però. Sono sempre più in ansia. Tu nel frattempo sii prudente e non lasciarti sfuggire neanche un accenno a dove andrai! E bada che Sam Gamgee non parli. Se lo fa, lo trasformo sul serio in un rospo.” “Quanto a dove andrò,” disse Frodo, “sarebbe difficile tradirmi, dato che io stesso non ne ho la più pallida idea, per ora.” “Non essere sciocco,” disse Gandalf. “Non ti sto raccomandando di non lasciare un recapito all’ufficio postale! Ma tu stai per lasciare la Contea… e questo non si deve venire a sapere fino a che tu non sarai lontano. E dovrai prendere, o in un primo momento avviarti, in direzione Nord, Sud, Est o Ovest: quale, però, nessuno ha da saperlo, non sia mai.” “L’idea di lasciare Casa Baggins e di accomiatarmi mi ha impegnato a tal punto che non ho neanche riflettuto sulla direzione,” disse Frodo. “Dove dovrei andare? Come mi orienterò? Qual è lo scopo della mia cerca? Bilbo era partito a caccia di un tesoro e poi era tornato; ma io parto per perderne uno e per non tornare, a quanto mi sembra di capire.” “Ma non puoi capire molto,” disse Gandalf. “E neppure io. Forse il tuo compito è trovare le Crepe del Fato; ma forse quella ricerca spetta ad altri: io non lo so. In ogni caso non sei ancora pronto per quel lungo tragitto.” “Direi proprio di no!” disse Frodo. “Ma nel frattempo che strada devo prendere?” “Verso il pericolo; senza fretta però, e non direttamente,” rispose il mago. “Se vuoi il mio parere, dirigiti verso Valforra. Non dovrebbe essere un viaggio troppo pericoloso, anche se la Strada è meno comoda di un tempo e peggiorerà con l’estinguersi dell’anno.” “Valforra!” disse Frodo. “Ottimo: andrò a est e mi dirigerò verso Valforra. Porterò Sam a trovare gli Elfi; ne sarà entusiasta.” Parlava con noncuranza; ma all’improvviso il cuore fu preso dal desiderio di vedere la casa di Elrond Mezzelfo e di respirare l’aria di quella profonda valle dove molti del Popolo Leggiadro ancora vivevano in pace. Una sera d’estate una notizia sbalorditiva giunse al Cespo d’Edera e al Drago Verde. Giganti e altri prodigi alla frontiera della Contea passarono in secondo piano davanti a fatti ben più importanti: il signor Frodo vendeva Casa Baggins, anzi l’aveva già venduta… ai Sackville-Baggins! “E per una discreta sommetta,” dicevano gli uni. “A un prezzo d’occasione,” dicevano gli altri, “ed è più verosimile, se l’acquirente è la signora Lobelia.” (Otho era deceduto qualche anno prima, alla matura ma inappagata età di 102 anni.) Come mai il signor Frodo vendesse la sua splendida buca era ancora più opinabile del prezzo. C’era chi avanzava l’ipotesi – suffragata da accenni e allusioni dello stesso signor Baggins – che le casse di Frodo erano quasi vuote: avrebbe lasciato Hobbiton per andare a vivere modestamente di rendita a Landaino, fra i suoi parenti Brandaino. “Il più lontano possibile dai Sackville-Baggins,” aggiungeva qualcuno. Ma l’idea della ricchezza smisurata dei Baggins di Casa Baggins era talmente radicata che i più lo trovarono difficile da credere, al di là di qualsiasi spiegazione logica o illogica suggerita dalla loro fantasia: ai più la faccenda suggeriva un oscuro complotto di Gandalf non ancora venuto alla luce. Anche se se ne stava buono buono e di giorno non si faceva vedere in giro, era risaputo che il mago “si nascondeva a Casa Baggins”. Ma, in qualunque modo il trasloco rientrasse nelle macchinazioni della sua magia, una cosa era certa: Frodo Baggins tornava a Landaino. “Sì, me ne andrò in autunno,” diceva. “Merry Brandaino mi sta cercando una piccola buca accogliente o forse una casetta.” In realtà con l’aiuto di Merry aveva già scelto e acquistato una casetta a Criconca, nella campagna oltre Borgodaino. A tutti, Sam a parte, raccontava che aveva intenzione di stabilirvisi definitivamente. L’idea gliel’aveva suggerita la decisione di dirigersi a est: Landaino si trovava sul confine orientale della Contea sicché, avendoci trascorso l’infanzia, tornarci sarebbe parso credibile. Gandalf si trattenne nella Contea per più di due mesi. Poi una sera, verso la fine di giugno, poco dopo la messa a punto del piano di Frodo, tutt’a un tratto annunciò che l’indomani mattina sarebbe ripartito. “Solo per poco, spero,” disse. “Ma vado a sud, oltre il confine, per avere notizie, se mi riesce. Sono rimasto in ozio più a lungo del dovuto.” Parlava con noncuranza, ma a Frodo parve piuttosto preoccupato. “È successo qualcosa?” domandò. “Be’ no; ma ho sentito qualcosa che m’impensierisce e che è il caso di controllare. In fin dei conti, se riterrò necessaria una tua partenza immediata, tornerò all’istante o quantomeno t’invierò un messaggio. Nel frattempo attieniti al piano; ma fa’ più che mai attenzione, specie all’Anello. E voglio ribadirlo una volta ancora: non usarlo!” All’alba partì. “Potrei tornare da un momento all’altro,” disse. “Sarò di ritorno al più tardi per la festa d’addio. Credo che in fin dei conti potresti aver bisogno della mia compagnia lungo la Strada.” Sulle prime Frodo rimase alquanto turbato e si chiedeva spesso che cosa avesse mai sentito Gandalf; ma poi l’inquietudine passò e col bel tempo dimenticò per un po’ i suoi guai. Di rado la Contea aveva visto un’estate così bella o un autunno così generoso: gli alberi erano carichi di mele, dai favi gocciolava il miele e il grano era alto e folto. L’autunno era ormai alle porte prima che Frodo iniziasse di nuovo a preoccuparsi per Gandalf. Settembre stava per finire e da lui non arrivavano notizie. Il Compleanno, e il trasloco, si avvicinavano e lui ancora non si era fatto vivo né aveva inviato messaggi. A Casa Baggins fervevano i preparativi. Qualche amico di Frodo andò a stare da lui per aiutarlo a imballare la roba: Fredegario Bolger, Folco Boffin e naturalmente non potevano mancare due amici speciali come Pippin Took e Merry Brandaino. Insieme misero a soqquadro la casa. Il 20 settembre due carri coperti partirono alla volta di Landaino: trasportavano nella nuova casa effetti personali e suppellettili che Frodo non aveva venduto, passando dal Ponte Brandivino. Il giorno dopo Frodo cominciò a stare per davvero in ansia e rimase sempre in vigile attesa di Gandalf. Giovedì, la mattina del compleanno, l’alba s’alzò chiara e luminosa come tanti anni prima in occasione della grande festa di Bilbo. Ma Gandalf non si fece vedere. In serata Frodo diede la festa d’addio: fu una cena per pochi intimi, soltanto lui e i suoi quattro aiutanti; ma era turbato e non del giusto umore. Il pensiero che di lì a breve avrebbe dovuto separarsi dai giovani amici gli gravava sul cuore. Si chiedeva come dargli la notizia. I quattro hobbit più giovani, però, erano su di giri e ben presto la festa diventò molto allegra, malgrado l’assenza di Gandalf. La sala da pranzo era spoglia, a parte il tavolo e le sedie, ma il cibo era buono, e non mancava il buon vino: il vino di Frodo non era fra i beni venduti ai Sackville-Baggins. “Quando gli Esse-Bi ci metteranno le grinfie, potranno fare ciò che vogliono di tutto il resto, a questo in ogni caso ho trovato una buona sistemazione!” disse Frodo, tracannando l’ultimo sorso di Vecchi Vigneti. Dopo aver cantato molte canzoni e parlato di molte cose che avevano fatto insieme, brindarono al compleanno di Bilbo e bevvero alla sua salute e a quella di Frodo, secondo l’usanza che Frodo aveva stabilito. Poi uscirono a prendere una boccata d’aria e a dare un’occhiata alle stelle, e infine andarono a letto. La festa di Frodo era finita e Gandalf non si era fatto vivo. Il mattino dopo furono impegnati a caricare un altro carro con il resto dei bagagli. Se ne occupò Merry, che partì con Ciccio (ossia Fredegario Bolger). “Qualcuno deve andar lì a riscaldare la casa prima del tuo arrivo,” disse Merry. “Be’, ci vediamo presto… dopodomani, se non ti addormenti per strada!” Folco tornò a casa dopo pranzo, Pippin invece si trattenne. Frodo era irrequieto e in ansia, l’orecchio teso nella vana speranza che arrivasse Gandalf. Decise di aspettare fino all’imbrunire. Dopo di che, se lo cercava con urgenza, Gandalf si sarebbe recato a Criconca, magari precedendolo, visto che Frodo viaggiava a piedi. La sua idea – per puro piacere, per dare un ultimo sguardo alla Contea o per chissà cos’altro – era camminare da Hobbiton al Traghetto di Borgodaino, prendendosela comoda. “Così avrò anche modo di allenarmi,” disse, guardandosi in uno specchio impolverato nell’atrio semivuoto. Da tanto non faceva camminate impegnative e l’immagine riflessa, si avvide, sembrava alquanto flaccida. Dopo pranzo, con sommo fastidio di Frodo, ecco arrivare i Sackville-Baggins, Lobelia e il figlio Lotho dai capelli rossicci. “Finalmente nostra!” disse Lobelia mettendo piede in casa. Non era educato; né, a rigore, vero, perché la vendita di Casa Baggins sarebbe entrata in vigore dopo la mezzanotte. Ma Lobelia poteva accampare una scusante: aveva dovuto aspettare settantasette anni più di quanto avesse auspicato a suo tempo per appropriarsi di Casa Baggins, e adesso ne aveva cento. In ogni caso era venuta a controllare che non avessero portato via niente di quello per cui aveva sborsato; e reclamava le chiavi. Ce ne volle di tempo per accontentarla, dato che aveva portato l’inventario completo, che scorse da cima a fondo. Finalmente se ne andò con Lotho, la chiave di scorta e la promessa che Frodo avrebbe lasciato l’altra chiave dai Gamgee a vico Scarcasacco. Sbuffò, mostrando chiaramente che riteneva i Gamgee capaci di saccheggiare la buca durante la notte. Frodo non le offrì neanche un goccio di tè. Bevve il suo in cucina con Pippin e Sam Gamgee. Avevano annunciato ufficialmente che Sam sarebbe andato a Landaino “per accudire il signor Frodo e curare il suo orticello”; sistemazione approvata dal Veglio, anche se non lo consolava della prospettiva di avere Lobelia come vicina di casa. “Il nostro ultimo pasto a Casa Baggins!” disse Frodo, spingendo indietro la sedia. Lasciarono a Lobelia i piatti da lavare. Pippin e Sam legarono con le cinghie i loro tre fagotti e li ammonticchiarono nel portico. Pippin andò a fare un ultimo giro in giardino. Sam sparì. Il sole tramontò. Casa Baggins aveva un’aria triste, cupa e malmessa. Frodo girovagò per le stanze familiari e vide la luce del tramonto sfumare alle pareti e le ombre strisciare fuori dagli angoli. In casa il buio pian piano aumentò. Frodo uscì e arrivò fino al cancello in fondo al sentiero e poi per un breve tratto risalì la Via della Collina. Si aspettava quasi di vedere Gandalf arrivare a grandi passi attraverso il crepuscolo. Il cielo era limpido e le stelle cominciavano a brillare. “Sarà una bella notte,” disse a voce alta. “È un buon inizio. Ho voglia di camminare. Sono stufo di star qui a gingillarmi. È arrivato il momento di partire, Gandalf dovrà seguirmi.” Si girò e fece per tornare sui suoi passi quando udì delle voci, proprio dietro l’angolo, in fondo a vico Scarcasacco. Una era senz’altro quella del Veglio; l’altra era strana e aveva un che di sgradevole. Non riusciva a capire quel che diceva ma sentiva le risposte del Veglio, che erano alquanto stridule. Sembrava irritato. “No, il signor Baggins se n’è andato. È partito stamattina e il mio Sam è andato con lui: e comunque è partita tutta la sua roba. Sì, venduta e spedita, vi dico. Perché? Non sono affari miei, e neppure vostri. Dov’è andato? Non è un segreto. Si è trasferito a Borgodaino o da quelle parti, laggiù. Sì… è un bel pezzo di strada. Io personalmente non mi sono mai spinto così lontano; sono tipi strani a Borgodaino. No, non posso trasmettere messaggi. Buona notte!” I passi si allontanarono giù per la Collina. Frodo si chiese come mai il fatto che non risalissero la Collina gli dava un gran sollievo. “Sarà che sono stufo di domande e curiosità sui miei movimenti,” pensò. “Che razza di ficcanasi!” Gli venne una mezza idea di andare a chiedere al Veglio chi fosse quel curiosone; ma poi pensò bene (o male) di non farlo e, giratosi, tornò in fretta a Casa Baggins. Pippin era seduto sul suo fagotto nel portico. Sam non c’era. Frodo fece qualche passo nell’androne buio. “Sam!” chiamò. “Sam! È ora!” “Arrivo, signore!” giunse la risposta da molto lontano all’interno della casa, seguita ben presto dallo stesso Sam, che si asciugava la bocca. Si era accomiatato dal barile di birra in cantina. “Tutto a bordo, Sam?” “Sì, signore. Mi basterà per un pezzo, signore.” Frodo chiuse la porta rotonda e diede la chiave a Sam. “Corri a portarla a casa tua, Sam!” disse. “Poi taglia per la Via e raggiungici al più presto al cancello che dà sul viottolo dietro i prati. Stasera non passeremo attraverso il villaggio. Troppe le orecchie tese e gli occhi indiscreti.” Sam filò via a tutta birra. “Bene, eccoci finalmente in partenza!” disse Frodo. Cari-carono in spalla i fagotti, presero il bastone e si avviarono intorno all’angolo del lato occidentale di Casa Baggins. “Addio!” disse Frodo, guardando le finestre buie e vuote. Fece un cenno di saluto e poi si girò e (seguendo, se lo avesse saputo, le tracce di Bilbo) si affrettò dietro a Peregrino lungo il sentiero del giardino. Saltarono la siepe nel punto più basso sul fondo e presero per i campi, penetrando nell’oscurità come un fruscio nell’erba. In fondo al versante occidentale della Collina giunsero al cancello che dava su uno stretto viottolo. Lì si fermarono per aggiustare le cinghie dei fagotti. Ed ecco spuntare Sam trotterellando rapido con il fiatone; aveva il pesante fagotto issato in cima alle spalle e in testa un alto sacco di feltro sformato che lui chiamava cappello. Nell’oscurità somigliava parecchio a un nano. “Scommetto che avete dato a me tutta la roba più pesante,” disse Frodo. “Compatisco le lumache e tutti quelli che trasportano la casa sulle spalle.” “Io potrei portarne ancora molta, signore. Il mio fagotto è assai leggero,” disse Sam baldanzoso e bugiardo. “Non è vero!” disse Pippin. “Gli fa bene. Ha soltanto quello che ci ha ordinato d’imballare. Di recente ha battuto la fiacca e sentirà di meno il peso quando avrà smaltito un po’ del suo.” “Abbi pietà di un povero vecchio hobbit,” rise Frodo. “Prima di arrivare a Landaino sarò secco come una bacchetta magica, poco ma sicuro. Ma ho detto una sciocchezza. Secondo me ti sei accaparrato più di quanto ti toccasse, Sam, e lo verificherò la prima volta che scioglieremo i fagotti.” Riprese il bastone. “Be’, piace a tutti camminare al buio,” disse, “perciò lasciamoci qualche miglio alle spalle prima di coricarci.” Seguirono per un tratto il viottolo in direzione ovest. Poi l’abbandonarono per girare a sinistra e riprendere in silenzio la via dei campi. Camminavano in fila lungo le siepi e la bordura di piante cedue, e il buio della notte calò su di loro. Avvolti nei mantelli scuri erano invisibili come se avessero tutti un anello magico. Da hobbit quali erano cercavano di essere silenziosi e neanche un altro hobbit avrebbe percepito il rumore che facevano. Perfino gli animali selvatici dei campi e dei boschi non avvertivano il loro passaggio. Dopo un po’ attraversarono l’Acqua, a ovest di Hobbiton, su uno stretto ponticello di tavole. In quel punto il corso era sì e no un nastro nero serpeggiante, bordato da ontani reclini. Un paio di miglia più a sud attraversarono in fretta la grande strada dal Ponte Brandivino; adesso erano in Tooklandia e, presa la direzione sud-est, si avviarono verso il Paese delle Verdi Colline. Quando iniziarono a salire le prime pendici si girarono e videro i lumi di Hobbiton brillare in lontananza nella dolce vallata dell’Acqua. Ben presto scomparvero tra i rilievi della terra abbuiata e poi toccò ad Acquariva accanto al suo grigio laghetto. Quando la luce dell’ultima fattoria era ormai lontanissima Frodo si girò e, sbirciando tra gli alberi, agitò la mano in segno d’addio. “Chissà se poserò mai più lo sguardo su quella valle,” disse in tono pacato. Dopo circa tre ore di cammino fecero sosta. La notte era limpida, fresca e stellata ma, dai rivi e dai prati profondi, fili di nebbia risalivano come fumo le pendici. Betulle quasi spoglie, oscillanti a un tenue vento sul loro capo, formavano un nero reticolo contro il cielo chiaro. Dopo un pasto assai frugale (per uno hobbit) si rimisero in marcia. Presto giunsero a una stretta strada che andava su e giù sfumando grigiastra nell’oscurità dinanzi a loro: la strada per Boscasilo, Magione e il Traghetto di Borgodaino. Risaliva lontano dalla strada maestra nella valle dell’Acqua snodandosi ai bordi delle Verdi Colline verso Fondo Boschivo, un angolo selvaggio del Quartiero Est. Dopo un po’ s’inoltrarono in un sentiero inciso a fondo in mezzo ad alti alberi dalle foglie secche che stormivano nella notte. Era molto buio. Sulle prime parlarono o, lontani ormai da orecchie indiscrete, canticchiarono sottovoce un motivetto. Poi procedettero in silenzio e Pippin cominciò a restare indietro. Alla fine, quando attaccarono un pendio scosceso, si fermò e sbadigliò. “Ho talmente sonno,” disse, “che tra poco crollerò in mezzo alla strada. Avete intenzione di dormire in piedi? È quasi mezzanotte.” “Credevo ti piacesse camminare di notte,” disse Frodo. “Ma non c’è tutta questa fretta. Merry ci aspetta dopodomani in giornata, abbiamo quasi due giorni a disposizione. Quando troviamo un posto che fa al caso nostro ci fermiamo.” “Il vento soffia da ovest,” disse Sam. “Se arriviamo dall’altra parte della collina, troveremo un posto abbastanza riparato e comodo, signore. Se la memoria non m’inganna, più avanti dovrebb’esserci un’abetaia asciutta.” Sam conosceva bene il paese nel raggio di venti miglia da Hobbiton, ma quello era il limite delle sue cognizioni geografiche. Superata la cima della collina incontrarono l’abetaia. La-sciata la strada penetrarono nella profonda oscurità resinosa degli alberi e raccolsero pezzi di legno e pigne per fare un fuoco. Presto ottennero un allegro crepitio di fiamme ai piedi di un enorme abete e si sedettero in circolo per un poco fino a che non cominciarono ad appisolarsi. Allora, ciascuno in un cantuccio in mezzo alle radici del grande albero, si raggomitolarono nei mantelli e nelle coperte e in breve si addormentarono profondamente. Non stabilirono turni di guardia; perfino Frodo non temeva alcun pericolo, al momento, perché erano ancora nel cuore della Contea. Quando il fuoco si spense qualche bestia si avvicinò a osservarli. Una volpe che attraversava il bosco per affari personali si fermò vari minuti ad annusare. “Hobbit!” pensò. “Questa poi! Avevo inteso parlar di strani traffici in questo paese, ma uno hobbit che dorme all’addiaccio sotto un albero mi è nuova. E sono in tre! C’è sotto qualcosa di stranissimo.” Aveva ragione da vendere, ma non ebbe mai modo di saperne di più. Venne il mattino, pallido e appiccicoso. Frodo si svegliò per primo e si accorse che una radice gli aveva bucato la schiena e che aveva il collo rigido. “Il piacere di camminare! Perché non sono andato con il carro?” pensò, come faceva di solito all’inizio di una spedizione. “E tutti i miei bei letti di piume li ho venduti ai Sackville-Baggins! Le radici, queste ci vorrebbero per loro.” Si stiracchiò. “Sveglia, hobbit!” gridò. “È una bellissima mattina.” “Che cosa ci sarà di così bello?” disse Pippin, sbirciando dall’orlo della coperta con un occhio. “Sam! Prepara la colazione per le nove e mezzo! È pronta l’acqua per il bagno caldo?” Sam saltò su con aria alquanto stranita. “No, signore, non è pronta, signore!” disse. Frodo strappò la coperta di dosso a Pippin, ribaltandolo a pancia all’aria, e poi si avviò fino al limitare del bosco. In lontananza, a oriente, il sole si levava rosso sulla fitta coltre di nebbia stesa sul mondo. Pittati d’oro e rosso, gli alberi autunnali sembravano salpare privi di radici in un mare umbratile. Appena sotto di lui sulla sinistra la strada scendeva scoscesa in una bassura e scompariva. Quando tornò, Sam e Pippin avevano acceso un bel fuoco. “Acqua!” sbraitò Pippin. “Dov’è l’acqua?” “Non tengo acqua in tasca,” disse Frodo. “Credevamo che fossi andato a cercarla,” disse Pippin, impegnato a tirar fuori cibo e tazze. “Faresti bene ad andarci adesso.” “Puoi venire anche tu,” disse Frodo. “E porta tutte le borracce.” Ai piedi della collina c’era un ruscello. Riempirono le borracce e il piccolo bricco a una cascatella dove l’acqua veniva giù da una roccia affiorante a poco più di un metro. Era ghiacciata; e schizzarono e sbuffarono nel lavarsi il viso e le mani. Quando finirono di fare colazione e di rimpacchettare ben bene i fagotti, erano le dieci e la giornata stava diventando bella e calda. Scesero il pendio e attraversarono il ruscello dove si tuffava sotto la strada, e risalirono il versante opposto, poi scavalcarono un’altra falda collinare e a quel punto mantelli, coperte, acqua, cibo e attrezzatura varia sembravano già un peso gravoso. La camminata in programma si prospettava calda e faticosa. Dopo qualche miglio, però, la strada smise di andare su e giù: s’inerpicò fino in cima a una ripida scarpata serpeggiando in misura sfiancante e poi si preparò a discendere per l’ultima volta. Di fronte a loro gli hobbit scorsero la piana costellata di cespi d’alberi che in lontananza si dissolvevano in una bruna caligine silvana. Guardarono oltre il Fondo Boschivo verso il Fiume Brandivino. La strada serpeggiava davanti a loro come uno spago. “La strada prosegue ininterrottamente,” disse Pippin, “ma io non ce la faccio se non mi riposo. L’ora di pranzo è passata da un pezzo.” Si sedette sulla scarpata al bordo della strada e guardò a oriente dentro la foschia oltre la quale scorreva il Fiume e al confine della Contea dove aveva trascorso tutta la vita. Sam era in piedi accanto a lui. Aveva gli occhi tondi spalancati… perché attraverso terre che non aveva visto mai posava lo sguardo su un orizzonte nuovo. “Gli Elfi vivono in quei boschi?” domandò. “No, per quanto ne so io,” disse Pippin. Frodo taceva. Anche lui occhieggiava a oriente la strada, come se non l’avesse mai vista prima. All’improvviso parlò, a voce alta ma come fra sé, dicendo lentamente: La Strada se n’va ininterrotta A partire dall’uscio onde mosse. Or la Strada ha preso una rotta, Che io devo seguir, come posso, Perseguirla con passo sofferto, Fino a che perverrà a un gran snodo Ove affluiscono piste e trasferte. E di poi? Io non so a quale approdo. “Si direbbero versetti del vecchio Bilbo,” disse Pippin. “O è una delle tue imitazioni? Non sembra poi così incoraggiante.” “Non lo so,” disse Frodo. “Mi sono venuti così, come se li inventassi là per là; ma potrei averli sentiti tanto tempo fa. Di certo mi ricordano moltissimo il Bilbo degli ultimi anni, prima della partenza. Diceva spesso che c’è una sola Strada; che è come un grande fiume: ha le sorgenti a ogni soglia e un affluente a ogni sentiero. ‘È una faccenda pericolosa uscir di casa, Frodo,’ mi ripeteva. ‘Scendi in Strada e se non badi a dove metti i piedi, finisce che ti ritrovi sbattuto chissà dove. Ti rendi conto che questo è proprio il sentiero che attraversa Boscuro e che, se ti lasci andare, potrebbe portarti fino alla Montagna Solitaria o perfino più lontano e in posti peggiori?’ Di solito me lo diceva sul sentiero davanti al portone di Casa Baggins, specie al ritorno da una lunga passeggiata.” “Be’, la Strada non mi sbatterà da nessuna parte almeno per un’ora,” disse Pippin, sciogliendo le allacciature del fagotto. Gli altri seguirono l’esempio, mettendo il loro fagotto contro la scarpata, con le gambe allungate in mezzo alla strada. Dopo essersi riposati fecero un bel pranzo, e poi si riposarono un altro po’. Il sole cominciava a calare e la luce pomeridiana era diffusa sulla terra mentre scendevano la collina. Fino a quel momento non avevano incontrato anima viva lungo il cammino. Quella strada non era molto frequentata perché non adatta ai carri e con Fondo Boschivo non c’era molto traffico. Procedevano di buon passo da un’ora o più quando Sam si fermò un istante come in ascolto. Si trovavano ormai sulla spianata e la strada, dopo molto serpeggiare, proseguiva diritta attraverso la prateria cosparsa di piante d’alto fusto, elementi staccati dai vicini boschi. “Sento un pony o un cavallo venire dietro di noi sulla strada,” disse Sam. Si girarono ma una svolta della strada impediva di vedere lontano. “Chissà, magari è Gandalf che ci segue,” disse Frodo; ma già nel dirlo ebbe la sensazione che così non fosse e lo assalì improvviso il desiderio di nascondersi agli occhi del cavaliere. “Forse non sarà così importante,” disse per scusarsi, “ma preferirei che non mi vedesse nessuno sulla strada. Sono stufo di sapere ogni mia mossa osservata e messa in discussione. E se fosse Gandalf,” aggiunse ripensandoci, “gli faremo una piccola sorpresa, così impara a ritardare. Andiamo a nasconderci!” Gli altri due corsero a sinistra in un piccolo affossamento non lontano dalla strada. E si stesero a terra. Frodo esitò un istante: la curiosità o un altro sentimento lottava contro il desiderio di nascondersi. Il rumore degli zoccoli si avvicinava. Fece appena in tempo a buttarsi in un folto d’erba alta dietro un albero che proiettava ombra sulla strada. Poi sollevò il capo e sbirciò con cautela da sopra una delle grosse radici. Da dietro la svolta sbucò un cavallo nero, non un cavallino hobbit ma un grosso animale; sopra c’era un omaccione che sembrava rannicchiato sulla sella, avvolto in un ampio mantello nero col cappuccio che lasciava scorgere soltanto gli stivali infilati nelle alte staffe: il viso, in ombra, era invisibile. Arrivato all’albero, all’altezza di Frodo, il cavallo si arrestò. Il cavaliere rimase immobile con la testa inclinata, come in ascolto. Da sotto il cappuccio giunse il rumore di qualcuno che annusava per cogliere un sentore sfuggente; la testa si girò da una parte all’altra della strada. Un terrore irrazionale di essere scoperto s’impadronì di Frodo, che pensò all’Anello. Osava a malapena respirare, eppure il desiderio di estrarlo dalla tasca divenne così forte che iniziò lentamente a muovere la mano. Sentiva che sarebbe bastato infilarlo per essere salvo. Il consiglio di Gandalf sembrava assurdo. Bilbo aveva usato l’Anello. “E sono ancora nella Contea,” pensò mentre la mano toccava la catenella alla quale era appeso. In quella il cavaliere si drizzò a sedere e scosse le redini. Il cavallo si avviò, prima a rilento, per poi passare a un trotto veloce. Frodo strisciò fino al bordo della strada e osservò il cavaliere finché non si rimpicciolì in lontananza. Non ne era sicuro ma gli parve che d’un tratto, prima di sparire, il cavallo avesse preso a destra inoltrandosi fra gli alberi. “Be’, lo trovo assai curioso, per non dire inquietante,” disse Frodo tra sé mentre si dirigeva verso i compagni. Pippin e Sam erano rimasti stesi sull’erba e non avevano visto niente; sicché Frodo descrisse il cavaliere e il suo strano comportamento. “Non so dire perché ma avevo la certezza che cercasse me o meglio mi annusasse; e avevo anche la certezza che non volevo farmi scoprire. Non avevo mai visto né sentito alcunché di simile nella Contea prima di oggi.” “Ma che cosa ha a che fare uno della Grossa Gente con noialtri?” disse Pippin. “E che cosa ci fa in questa parte del mondo?” “Di Uomini in giro ce ne sono,” disse Frodo. “Nel Quartiero Sud, se non sbaglio, hanno avuto qualche seccatura con la Grossa Gente. Ma uno come questo cavaliere chi poteva immaginarselo. Chissà da dove viene.” “Chiedo scusa,” intervenne di punto in bianco Sam, “io lo so da dove viene. Questo cavaliere nero viene da Hobbiton, a meno che non ce ne sia più d’uno. E so dov’è diretto.” “Come sarebbe a dire?” fece Frodo bruscamente, guardandolo stupito. “Perché non hai parlato prima?” “Me ne sono ricordato solo adesso, signore. È andata così: quando sono tornato alla nostra buca ieri sera con la chiave, mio padre mi fa: Ciao Sam! fa. Ti credevo già partito stamattina con il signor Frodo. Si è presentato uno strano tipo a chiedere del signor Baggins di Casa Baggins e se n’è appena andato. L’ho spedito a Borgodaino. Non mi sconfinferava. Sembrava scocciatissimo quando gli ho detto che il signor Baggins aveva lasciato la vecchia casa per sempre. Mi sibilava in faccia, sul serio. Roba da darti i brividi. Che razza di persona era? faccio io al Veglio. Non lo so, fa lui; ma hobbit non era. Era alto, tutto nero e incombeva su di me. Mi sa che era uno della Grossa Gente venuto da qualche posto straniero. Parlava in modo buffo. “Non potevo restare ancora lì ad ascoltarlo, signore, perché voi aspettavate; e io stesso non ci feci molto caso. Il Veglio sta diventando anziano e sempre più cieco, e doveva essere quasi buio quando quel tizio si è presentato sulla Collina e lo ha trovato che prendeva una boccata d’aria in fondo alla nostra Via. Spero di non aver combinato guai, signore, e nemmeno lui.” “Il Veglio, in ogni caso, non ha nessuna colpa,” disse Frodo. “A dire il vero l’ho sentito parlare con uno sconosciuto che sembrava informarsi sul mio conto e stavo quasi per andare a chiedergli chi fosse. Peccato non averlo fatto o non averlo saputo prima da te. Sarei stato più prudente lungo la strada.” “Chissà, forse non c’è nessun legame tra questo cavaliere e lo straniero del Veglio,” disse Pippin. “Abbiamo lasciato Hobbiton con una certa segretezza e non vedo come avrebbe potuto seguirci.” “E il fatto che annusasse, signore, come si spiega?” disse Sam. “Il Veglio ha detto che era un tipo nero.” “Avrei fatto meglio ad aspettare Gandalf,” mormorò Frodo. “Ma forse sarebbe servito solo a peggiorar le cose.” “Allora sai o immagini qualcosa sul conto di questo cavaliere?” disse Pippin, che aveva captato le parole mormorate. “Non so e preferisco non immaginare,” disse Frodo. “D’accordo, cugino Frodo! Se vuoi fare il misterioso, tienti pure i tuoi segreti per il momento. Nel frattempo però che cosa facciamo? Non mi dispiacerebbe mangiare un boccone e bere un sorso, ma direi che sarebbe meglio allontanarci da qui. Sentirti parlar di cavalieri che annusano con nasi invisibili mi ha scombussolato.” “Sì, direi che è ora di riprendere il cammino,” disse Frodo; “ma non sulla strada… In caso il cavaliere dovesse tornare indietro o un altro lo seguisse. Oggi abbiamo un bel tratto da coprire. Landaino è ancora molto lontana.” Le ombre degli alberi erano lunghe e sottili sull’erba quando si rimisero in marcia. Adesso si tenevano a pochi passi sulla sinistra della strada, nascondendosi come meglio potevano. Ma questo li rallentava, perché l’erba era fitta e cespugliosa, il terreno accidentato e gli alberi iniziavano a formare boschetti. Il sole era tramontato rosseggiando dietro le colline alle loro spalle, ed ecco sopraggiungere la sera prima che, alla fine della lunga spianata, riprendessero la strada che la tagliava dritta per molte miglia. In quel punto voltava a sinistra e scendeva nel bassopiano dello Yale puntando verso Magione; ma da lì, sulla destra, si diramava un viottolo che serpeggiava tra le vecchie querce di un bosco in direzione di Boscasilo. “Quella è la nostra via,” disse Frodo. Non lontano dal bivio giunsero all’enorme carcassa di un albero: era ancora vivo e aveva foglioline sulle frasche cresciute intorno alle ceppaie dei grossi rami caduti ormai da tanto; ma era vuoto e un’ampia fenditura sul lato al riparo dalla strada permetteva di entrarci. Gli hobbit strisciarono dentro e sedettero su un piancito di vecchie foglie e legno marcio. Riposarono e consumarono un pasto leggero, parlando piano e tendendo ogni tanto l’orecchio. Quando si rimisero furtivi sul viottolo, li avvolse l’imbrunire. Il vento da Occidente frusciava fra i rami. Le foglie mormoravano. Presto la strada iniziò a scendere lievemente ma con regolarità nel crepuscolo. A Oriente, che si andava rabbuiando, una stella spuntò sopra gli alberi davanti a loro. Camminavano al passo, affiancati, per tenere alto il morale. Dopo un po’, mentre le stelle si facevano sempre più fitte e luminose, il senso d’inquietudine passò e smisero di tendere l’orecchio per udire il rumore di zoccoli. Attaccarono a canticchiare sommessamente, com’è tipico degli hobbit quando sono in marcia, specie quando a sera si avvicinano a casa. I più intonano un canto conviviale o una ninnananna; ma quella canticchiata dai nostri tre hobbit era una marcetta (non senza accenni, beninteso, alla cena e al letto). Bilbo Baggins aveva scritto le parole su un motivo vecchio come il cucco e le aveva insegnate a Frodo mentre passeggiavano per i viottoli della valle dell’Acqua e parlavano di Avventura. Rosso è il fuoco nel caminetto, E sotto il tetto aspetta un letto; Ma non è mai il piede stanco, Se verso la svolta arranca Incontro a pianta o a monolito Che tu per primo hai percepito. Erba o pianta, foglia o fiore, Lascia andare! Lascia andare! Acqua o colle sotto il firmamento, Passa accanto! Passa accanto! Forse aspetta lì alla svolta Nuovo sentiero o porta occulta, E se anche oggi noi non sostiamo, Forse domani ad un richiamo La via recondita pur ci raduna E va incontro a Sole e a Luna. Mela o spina, noce o pruno, Lascia andare ad uno ad uno! Sabbia o sasso, valle o rio, Questo è un addio! Questo è un addio! La casa dietro, innanzi il mondo, Molti i sentieri che poi affondano Di tra le ombre in riva alla notte, Finché le stelle lucono a frotte. La casa innanzi e dietro il mondo, A casa e a letto torniamo in tondo. Ombra e vespro, nube e bruma, Tutto via sfuma! Tutto via sfuma! Fuoco e carne e pane a fette, E poi a letto! E poi a letto! La canzone finì. “E ora a letto! E ora a letto,” cantò a voce alta Pippin. “Silenzio!” disse Frodo. “Mi è parso di sentir di nuovo rumore di zoccoli.” Si fermarono di botto, e silenziosi e immobili come ombre d’alberi si misero in ascolto. Dietro, a una certa distanza, si udiva un rumore di zoccoli sul viottolo, lento e chiaro, portato dal vento. In fretta e quatti quatti abbandonarono il sentiero e corsero a rifugiarsi nell’ombra più profonda sotto le querce. “Non allontaniamoci troppo!” disse Frodo. “Non voglio essere visto ma voglio vedere se è un altro Cavaliere Nero.” “Benissimo!” disse Pippin. “Ma non dimenticare che annusa!” Gli zoccoli si avvicinarono. Non ebbero il tempo di cercare un nascondiglio migliore dell’oscurità diffusa sotto gli alberi; Sam e Pippin si acquattarono dietro un grosso fusto, mentre Frodo si riportò furtivo di qualche passo più vicino al viottolo che, grigio e pallido, tracciava una scia sbiadita attraverso il bosco. In alto le stelle erano fitte nel cielo buio, ma non c’era la luna. Il rumore di zoccoli cessò. Frodo vide qualcosa di scuro attraversare lo spazio più chiaro tra due alberi e fermarsi. Sembrava la sagoma nera di un cavallo guidato da un’ombra nera più piccola. L’ombra nera si fermò vicino al punto dove avevano lasciato il sentiero e oscillò da un lato all’altro. Frodo credette di sentirla annusare. L’ombra si chinò a terra e poi cominciò a strisciare verso di lui. Di nuovo il desiderio d’infilar l’Anello s’impadronì di Frodo; ma stavolta più forte che in precedenza. Così forte che, quasi prima di rendersi conto di quel che faceva, la mano cercò a tentoni nella tasca. Ma in quel mentre giunse un rumore, un miscuglio di canti e risate. Voci limpide si levarono e ricaddero nell’aria illuminata dalle stelle. L’ombra nera si raddrizzò e si ritrasse. Montò in sella al cavallo in ombra e parve svanire attraverso il viottolo nell’oscurità sull’altro lato. Frodo tornò a respirare. “Gli Elfi!” esclamò Sam con un rauco sussurro. “Gli Elfi, signore!” Se non l’avessero trattenuto si sarebbe lanciato fuori dagli alberi per precipitarsi incontro alle voci. “Sì, sono gli Elfi,” disse Frodo. “A volte s’incontrano a Fondo Boschivo. Non vivono nella Contea ma ci si avventurano in primavera e in autunno dalle loro terre lontane oltre le Colline Turrite. E meno male! Voi non avete visto, ma quel Cavaliere Nero si è fermato proprio qui e avanzava strisciando verso di noi quando ha attaccato la canzone. Non appena ha sentito le voci è filato via.” “E gli Elfi?” disse Sam, troppo eccitato per preoccuparsi del cavaliere. “Non possiamo andarli a vedere?” “Ascolta! Stanno venendo da questa parte,” disse Frodo. “Basta aspettare.” Il cantò si avvicinò. Una limpida voce adesso si levava sulle altre. Cantava nella bella lingua elfica, che Frodo conosceva assai poco, e gli altri due per niente. Eppure il suono, fondendosi con la melodia, nella loro mente sembrava prender forma di parole che capivano solo in parte. Questa la canzone sentita da Frodo: Bianca-neve! Bianca-neve! O Dama chiara! Regina oltre i Mari d’Occidente! Tu noi che qui vaghiamo adesso schiara In mezzo a un mondo d’intricate piante! Gilthoniel! O Elbereth! Chiari i tuoi occhi, puro il tuo respiro! Bianca-neve! Bianca-neve! E noi qui a cantare Te in una terra al di là del Mare. O stelle che nell’Anno senza Sole Lei seminò con mano rilucente, Ora in campi ventosi chiari e puri Vediamo in boccio i vostri fiori argentei! O Elbereth! Gilthoniel! Ricordiamo altresì, noi abitanti Sotto gli alberi in sì distante terra La tua luce stellar sui Mari d’Occidente. La canzone finì. “Ma questi sono Alti Elfi! Hanno fatto il nome di Elbereth!” disse Frodo sbalordito. “Nella Contea se ne vedono pochi di quella gente leggiadrissima. Non ne sono rimasti molti nella Terra di Mezzo, a oriente del Grande Mare. È davvero una circostanza strana!” Gli hobbit sedettero all’ombra sul ciglio della strada. Dopo poco ecco arrivare gli Elfi sul viottolo che portava a valle. Passarono lentamente e gli hobbit videro la luce delle stelle scintillare negli occhi e sui capelli. Non avevano luci con sé eppure, mentre procedevano, un luccichio come il lucore della luna sul contorno dei rilievi prima di spuntare sembrava aleggiare intorno ai loro piedi. Ora stavano in silenzio e quando furono passati tutti l’ultimo Elfo si girò, guardò in direzione degli hobbit e scoppiò a ridere. “Salve, Frodo!” gridò. “Sei fuori a tarda ora. Non ti sarai mica smarrito?” Poi chiamò a gran voce gli altri e tutta la compagnia si fermò e fece cerchio. “È davvero incredibile!” dissero. “Tre hobbit di notte in un bosco! Mai visto niente di simile da quando Bilbo è partito. Che cosa significa?” “Significa soltanto, leggiadre creature,” disse Frodo, “che stiamo facendo la stessa strada. Mi piace camminar sotto le stelle. Ma gradirei la vostra compagnia.” “Ma noi non abbiamo bisogno di compagnia, e gli hobbit sono così noiosi,” risero. “E come fate a sapere che facciamo la stessa strada se non sapete dove siamo diretti?” “E voi come fate a saper come mi chiamo?” rimbeccò Frodo. “Sappiamo molte cose,” dissero. “Ti abbiamo già visto spesso insieme a Bilbo, anche se tu forse non hai visto noi.” “Chi siete e chi è il vostro signore?” domandò Frodo. “Io sono Gildor,” rispose il capo, l’Elfo che lo aveva salutato per primo. “Gildor Inglorion della Casa di Finrod. Siamo Esuli e la maggior parte della nostra stirpe è partita tanto tempo fa; anche noi ormai ci tratterremo qui solo per poco, prima di tornare al di là del Grande Mare. Ma qualcuno della nostra gente vive ancora in pace a Valforra. Coraggio, Frodo, dicci che cosa fai. Intravediamo un’ombra di paura sulla tua persona.” “O Sagge Creature!” intervenne ansioso Pippin. “Parlateci dei Cavalieri Neri!” “Cavalieri Neri?” dissero a bassa voce. “Perché chiedi dei Cavalieri Neri?” “Perché oggi due Cavalieri Neri ci hanno raggiunto o forse uno lo ha fatto per due volte,” disse Pippin. “Se l’è svignata solo un attimo fa al vostro arrivo.” Prima di rispondere gli Elfi confabularono nella loro lingua. Alla fine Gildor si rivolse agli hobbit. “Non è questo il luogo per parlarne,” disse. “Ora secondo noi fareste meglio a seguirci. Non è nostra consuetudine, ma per questa volta faremo la strada assieme e per stanotte, se volete, vi daremo alloggio.” “Oh Popolo Leggiadro! È una fortuna per me insperata,” disse Pippin. Sam era senza parole. “Ti ringrazio davvero, Gildor Inglorion,” disse Frodo inchinandosi. “Elen síla lúmenn’ omentielvo, una stella brilla sull’ora del nostro incontro,” aggiunse in alto elfico. “Attenti, amici,” esclamò Gildor ridendo, “a non divulgar segreti! Qui abbiamo uno studioso della Lingua Antica. Bilbo è stato un buon maestro. Salve, Amico degli Elfi!” disse, inchinandosi a Frodo. “Ora vieni con i tuoi amici e unitevi alla nostra compagnia! È meglio se camminate in mezzo a noi, per non smarrirvi. Prima della sosta sarete forse stanchi.” “Perché? Dov’è che andate?” domandò Frodo. “Per stanotte arriviamo ai boschi sulle alture sopra Boscasilo. Sono parecchie miglia, ma alla fine vi godrete il riposo e abbrevierete il viaggio di domani.” In silenzio si rimisero in marcia e trascorsero come ombre e lumicini: quando volevano, gli Elfi (ancor più degli hobbit) potevano camminare senza scalpiccio o rumore. Ben presto Pippin cominciò ad avere sonno e un paio di volte inciampò, ma ogni volta un Elfo alto che aveva al fianco allungò il braccio e gli impedì di cadere. Sam camminava accanto a Frodo, come in sogno, con un’espressione mista di paura e di gioia stupefatta. I boschi ai lati del viottolo s’infittirono; gli alberi adesso erano più giovani e più folti; e quando il viottolo cominciò a digradare lungo un avvallamento tra le alture, alle pendici da ambo i lati crescevano macchie profonde di noccioli. Alla fine gli Elfi abbandonarono il sentiero. Una pista verde correva quasi invisibile attraverso i boschetti sulla destra; e quella seguirono nel suo inerpicarsi serpeggiante su per le pendici boscose fino alla cima di una falda dei rilievi che si stagliavano nella pianura della valle fiumana. All’improvviso sbucarono dall’ombra degli alberi davanti a un vasto spiazzo erboso, grigio nella notte. I boschi premevano su tre lati; ma a est il terreno scendeva a strapiombo e ai piedi si ritrovarono la cima degli alberi oscuri che crescevano in fondo al pendio. Oltre si stendeva la pianura piatta e vaga sotto le stelle. Più vicine, poche luci baluginavano nel villaggio di Boscasilo. Gli Elfi si sedettero sull’erba a confabulare; sembravano ignorare gli hobbit. Frodo e i suoi compagni si avvolsero nei mantelli e nelle coperte e la sonnolenza calò su di loro. La notte avanzò e le luci della valle si spensero. Pippin si addormentò su una verde montagnola che gli faceva da cuscino. Lontana in alto a Oriente pendeva Remmirath, la Rete di Stelle, e dalla nebbia lenta si levò la rossa Borgil, ardente come un gioiello di fuoco. Poi un leggero spostamento d’aria trasse via la nebbia come un velo ed ecco sorgere, mentre s’inerpicava sul margine del mondo, lo Spadaccino del Cielo, Menelvagor con la sua cinta lucente. Gli Elfi intonarono in coro una canzone. A un tratto, sotto gli alberi, un fuoco divampò con la sua luce rossa. “Venite!” gridarono gli Elfi agli hobbit. “Venite! Ora è tempo di conversare e stare allegri!” Pippin si tirò su sfregandosi gli occhi. Rabbrividì. “C’è un fuoco nell’atrio e cibo per gli ospiti affamati,” disse un Elfo piantato davanti a lui. All’estremità meridionale del prato c’era un’apertura. Lì il tappeto erboso s’inoltrava nel bosco e formava un ampio spiazzo simile a un atrio ricoperto dai rami degli alberi, i grandi tronchi schierati come colonne ai lati. Al centro ardeva un fuoco e sui pilastri-alberi bruciavano regolarmente torce d’oro e d’argento. Gli Elfi sedettero intorno al fuoco sull’erba o sui cerchi segati di vecchi tronchi. Alcuni andavano avanti e indietro portando tazze e versando da bere; altri arrivavano con piatti e scodelle stracolmi di cibo. “È un pasto misero,” dissero agli hobbit. “Ci troviamo tra i boschi, lontano da casa. Se mai vi troverete a passare da noi, vi tratteremo meglio.” “Mi sembra un pasto degno di una festa di compleanno,” disse Frodo. In seguito Pippin non ricordò molto del cibo o delle bevande, perché aveva la mente inondata dalla luce che sprigionava dai volti degli Elfi, e il suono delle voci era così variegato e bello da sembrargli un sogno a occhi aperti. Ma rammentava un pane dal sapore più buono di una pagnotta di pane bianco per un affamato; frutti dolci come bacche e più succosi dei frutti coltivati nell’orto; scolò una coppa piena di un nettare fragrante, fresco come acqua di fonte, dorato come un pomeriggio estivo. Sam non riuscì mai a descrivere con parole, né a farsi un’idea chiara di ciò che sentì o pensò quella notte, anche se rimase nel ricordo uno degli avvenimenti capitali della sua vita. Il massimo che giunse a dire fu: “Be’, signore, se sapessi coltivare mele come quelle, potrei dirmi un giardiniere. Ma era il canto a toccarmi il cuore, non so se mi spiego.” Frodo mangiava, beveva e parlava con piacere; ma con la mente seguiva i discorsi degli Elfi. Capiva un po’ la loro lingua e ascoltava avidamente. Ogni tanto si rivolgeva a quelli che lo servivano ringraziandoli in elfico. Loro gli sorridevano e dicevano ridendo: “Ma questo è una perla di hobbit!” Dopo un po’ Pippin si addormentò profondamente e lo sollevarono di peso e lo trasportarono sotto un pergolato in mezzo agli alberi; lì, steso su un soffice letto, dormì per il resto della nottata. Sam si rifiutò di lasciare il padrone. Quando portarono via Pippin, Sam si andò ad accucciare ai piedi di Frodo, dove finalmente chinò il capo e chiuse gli occhi. Frodo rimase a lungo sveglio a chiacchierare con Gildor. Parlarono di molte cose, vecchie e nuove, e Frodo interrogò Gildor sugli avvenimenti del vasto mondo fuori dalla Contea. Notizie per lo più tristi e funeste: le tenebre che s’infittivano, le guerre degli Uomini e la fuga degli Elfi. Alla fine Frodo pose la domanda che più gli stava a cuore. “Dimmi, Gildor, hai più visto Bilbo da quando ci ha lasciato?” Gildor sorrise. “Sì,” rispose. “Due volte. Ci disse addio proprio in questo posto. Ma poi l’ho rivisto, lontano da qui.” Su Bilbo non volle dir di più e Frodo tacque. “Frodo, tu non mi chiedi e non mi dici molto sul tuo conto,” disse Gildor. “Ma io so già qualcosa e altro te lo leggo in viso e nei pensieri dietro alle domande. Tu stai lasciando la Contea eppure dubiti di trovare quel che cerchi o di portare a termine la tua missione, dubiti perfino di tornare un giorno. Non è così?” “Sì,” disse Frodo; “anche se credevo che la mia partenza fosse un segreto noto solamente a Gandalf e al mio fedele Sam.” Abbassò lo sguardo su Sam, che russava dolcemente. “Il segreto non giungerà al Nemico per bocca nostra,” disse Gildor. “Il Nemico?” disse Frodo. “Allora sai perché lascio la Contea?” “Non so per qual motivo il Nemico ti dia la caccia,” rispose Gildor; “ma mi rendo conto che è così – per quanto possa sembrarmi strano. E ti avverto che il pericolo è davanti e dietro a te e anche ai due lati.” “Ti riferisci ai Cavalieri? Temevo che fossero al servizio del Nemico. Che cosa sono i Cavalieri Neri?” “Gandalf non ti ha detto niente?” “Niente riguardo a simili creature.” “Allora non spetta a me dire altro, credo, per tema che il terrore ti impedisca di continuare il viaggio. A me pare che tu sia partito appena in tempo, se sei ancora in tempo. Adesso devi affrettarti, senza fermarti né tornare sui tuoi passi: la Contea non ti offre più protezione.” “Non riesco a immaginare notizie più terrificanti dei tuoi accenni e dei tuoi avvertimenti,” esclamò Frodo. “Certo, sapevo che andando avanti il pericolo si sarebbe presentato; ma non mi aspettavo d’incontrarlo nella nostra Contea. Uno hobbit dunque non può più spostarsi dall’Acqua al Fiume in pace?” “Ma non è soltanto la vostra Contea,” disse Gildor. “Altri ci hanno abitato prima degli hobbit; e altri ancora ci abiteranno quando gli hobbit non ci saranno più. Il mondo intero è tutt’intorno a voi: potete chiudervi dentro la Contea, ma non potete chiudere fuori il mondo per sempre.” “Lo so… eppure mi è sempre parsa così sicura e familiare. Ora che cosa posso fare? Il mio piano era lasciare di nascosto la Contea e recarmi a Valforra; ma ancora non sono arrivato a Landaino e mi stanno già alle costole.” “Secondo me tu devi sempre seguire il tuo piano,” disse Gildor. “La Strada non dovrebbe rivelarsi troppo dura per il tuo coraggio. Ma se desideri un consiglio più lucido, rivolgiti a Gandalf. Non conosco il motivo della tua fuga e pertanto non so con quali mezzi i tuoi inseguitori ti attaccheranno. Queste cose Gandalf deve saperle. Prima di lasciare la Contea dovresti rivederlo, no?” “Lo spero. Ma questa è un’altra cosa che mi preoccupa. Sono giorni e giorni che aspetto Gandalf. Doveva venire a Hobbiton al più tardi due sere fa; ma non si è fatto vivo. Che cosa gli sarà successo, mi domando. Dovrei aspettarlo?” Gildor rimase un attimo in silenzio. “Brutta notizia quella che mi dai,” disse alla fine. “Il ritardo di Gandalf non è un buon segno. Ma, come suol dirsi: Non t’impicciare degli affari dei Maghi, perché sono astuti e irascibili. Andare o aspettare: la scelta spetta a te.” “Si dice anche,” ribatté Frodo: “Non rivolgerti agli Elfi per un consiglio, perché ti diranno sia no che sì.” “Davvero?” rise Gildor. “Di rado gli Elfi danno consigli affrettati: i consigli sono doni pericolosi, anche tra saggi, e tutte le linee d’azione possono prendere una brutta piega. Ma tu che cosa faresti al posto mio? Non mi hai detto tutto sul tuo conto; e allora come potrei scegliere meglio di te? Ma se chiedi consiglio, io te lo darò, in nome dell’amicizia. Tu dovresti partire all’istante, senza indugi; e se Gandalf non si farà vedere prima della partenza, ti do un altro consiglio: non andare da solo. Porta con te amici fidati e volenterosi. Dovresti essermi grato, perché non è un consiglio che ti do a cuor leggero. Gli Elfi hanno le loro pene e i loro dispiaceri, e poco s’interessano alle vicende degli hobbit o delle altre creature della terra. Le nostre strade s’incrociano di rado, per caso o per un qualche scopo. Questo nostro incontro non è forse dovuto solamente al caso; ma lo scopo non mi è chiaro e ho paura di dire troppo.” “Ti sono profondamente grato,” disse Frodo; “ma vorrei che mi dicessi chiaro e tondo chi sono i Cavalieri Neri. Se seguo il tuo consiglio potrei non rivedere Gandalf per molto tempo e dovrei pur conoscere il pericolo che ho alle costole.” “Non ti basta sapere che sono al servizio del Nemico?” replicò Gildor. “Fuggili! Non parlare mai con loro! Sono micidiali. Non chiedermi altro! Ma in cuor mio ho il presentimento che prima che tutto ciò sia finito tu, Frodo figlio di Drogo, ne saprai più di Gildor Inglorion su queste fere creature. Che Elbereth ti protegga!” “Ma dove troverò il coraggio?” domandò Frodo. “È di quello che ho più bisogno.” “Il coraggio si trova nei luoghi più impensati,” disse Gildor. “Abbi fiducia! Ora dormi! Al mattino saremo partiti; ma invieremo messaggi in tutti i paesi. Le Compagnie Itineranti sapranno del tuo viaggio e coloro che hanno facoltà di fare il bene staranno all’erta. Ti dichiaro Amico degli Elfi; e che le stelle brillino alla fine del tuo cammino! Di rado ci ha fatto così piacere la compagnia di estranei, ed è bello udire parole della Lingua Antica sulle labbra di altri giramondo.” Frodo sentì il sonno calare su di lui proprio mentre Gildor finiva di parlare. “Ora voglio dormire,” disse; l’Elfo lo condusse sotto un pergolato accanto a Pippin e Frodo si gettò su un letto e sprofondò all’istante in un sonno senza sogni. CAPITOLO IV UNA SCORCIATOIA PER I FUNGHI Al mattino Frodo si svegliò riposato. Era steso sotto un pergolato composto da un albero vivo con i rami intrecciati e ricadenti al suolo; il giaciglio era di felci e d’erba, soffice e profondo e stranamente profumato. Il sole brillava attraverso le foglie tremolanti, ancora verdi sulla pianta. Frodo balzò in piedi e uscì. Sam era seduto sull’erba vicino al limitare del bosco. Pippin, in piedi, studiava il cielo e il tempo. Degli Elfi nessuna traccia. “Ci hanno lasciato frutta, bevande e pane,” disse Pippin. “Vieni a fare colazione. Il pane è quasi buono come ieri sera. Per me, non te ne avrei lasciato neanche un pezzo, ma Sam ha insistito.” Frodo si sedette accanto a Sam e cominciò a mangiare. “Qual è il programma di oggi?” domandò Pippin. “Arrivare al più presto a Borgodaino,” rispose Frodo e si concentrò sul cibo. “Secondo te quei Cavalieri si faranno vedere?” domandò Pippin allegramente. Al sole del mattino la prospettiva d’incontrarne un intero squadrone non sembrava preoccuparlo più di tanto. “Sì, è probabile,” disse Frodo, che non gradiva sentirselo ricordare. “Ma spero di attraversare il fiume senza che ci vedano.” “Hai scoperto qualcosa sul loro conto da Gildor?” “Non molto… solo enigmi e allusioni,” disse Frodo evasivo. “Gli hai chiesto perché annusano?” “Non ne abbiamo parlato,” disse Frodo con la bocca piena. “E invece avreste dovuto. Sono sicuro che è molto importante.” “In tal caso sono sicuro che Gildor avrebbe rifiutato di spiegarmelo,” disse Frodo in tono brusco. “E ora lasciami in pace per un momento! Non ho voglia di rispondere a una sfilza di domande mentre mangio. Devo pensare!” “Santo cielo!” disse Pippin. “A colazione?” Si allontanò verso il margine del prato. La mattina luminosa – infidamente luminosa, pensò Frodo – non aveva scacciato la paura dell’inseguimento; e rifletté sulle parole di Gildor. Gli giunse la voce allegra di Pippin che correva cantando sul verde tappeto. “No! Non potrei mai!” disse tra sé. “Un conto è portare i miei giovani amici con me per la Contea fino a che non siamo affamati e stanchi e cibo e letto paiono più dolci. Portarli in esilio, dove forse non c’è rimedio alla fame e alla stanchezza, è un altro paio di maniche – anche se sono dispostissimi a venire. L’eredità è soltanto mia. Secondo me non dovrei portare neanche Sam.” Guardò Sam Gamgee e scoprì che Sam lo stava osservando. “Be’, Sam!” disse. “Che cosa ne pensi? Lascerò la Contea al più presto… anzi, ho deciso di non fermarmi neanche un giorno a Criconca, se posso farne a meno.” “Benissimo, signore.” “Sei sempre dell’idea di accompagnarmi?” “Sì.” “Sarà molto pericoloso, Sam. È già pericoloso. Molto probabilmente nessuno dei due farà ritorno.” “Se non tornerete voi, signore, neppure io farò ritorno, poco ma sicuro,” disse Sam. “Non abbandonarlo! mi hanno detto. Abbandonarlo? faccio io. E chi se lo sogna! Andrò con lui anche se scalerà la Luna; e se qualche Cavaliere Nero proverà a fermarlo, dovrà vedersela con Sam Gamgee, ho detto. Loro si sono messi a ridere.” “Chi sono loro, e di che cosa parli?” “Gli Elfi, signore. Ieri sera abbiamo fatto quattro chiacchiere; e sembravano al corrente della vostra partenza, sicché mi è parso inutile negarlo. Che popolo meraviglioso, gli Elfi, signore! Meraviglioso!” “Hai ragione,” disse Frodo. “Ti piacciono ancora, ora che li hai visti più da vicino?” “Sembrano un po’ al di sopra di ciò che può piacermi o dispiacermi, non so se mi spiego,” rispose Sam lentamente. “Quello che penso di loro conta poco, direi. Sono assai diversi da come me li immaginavo: così giovani e vecchi, così allegri e tristi, se vogliamo.” Frodo adocchiò Sam con un certo stupore, quasi aspettandosi di vedere qualche segno esterno del curioso cambiamento che pareva aver subito. Non sembrava la voce del vecchio Sam Gamgee che credeva di conoscere. Eppure a vederlo lì seduto era proprio Sam Gamgee, a parte il viso insolitamente pensieroso. “Hai sempre voglia di lasciare la Contea anche adesso… adesso che il tuo desiderio di vedere gli Elfi è stato ormai esaudito?” domandò. “Sì, signore. Non so come dirlo ma, dopo stanotte, mi sento diverso. Mi sembra di vedere lontano, in un certo senso. So che intraprenderemo un lunghissimo cammino, nelle tenebre; ma so che non posso fare marcia indietro. Adesso non è più vedere gli Elfi o i draghi o le montagne che voglio… non so bene neanch’io che cosa voglio: ma ho qualcosa da fare prima della fine, e si trova avanti a me, non nella Contea. Devo arrivare fino in fondo, signore, non so se mi capite.” “Non del tutto. Ma capisco che Gandalf mi ha scelto un buon compagno. Ne sono contento. Proseguiremo insieme.” Frodo finì la colazione in silenzio. Poi alzatosi scrutò la terra avanti a sé e chiamò Pippin. “Tutto pronto per la partenza?” disse mentre Pippin arrivava di corsa. “Dobbiamo metterci subito in marcia. Ci siamo svegliati tardi; e abbiamo un bel po’ di miglia da fare.” “Tu, vuoi dire, ti sei svegliato tardi,” disse Pippin. “Io ero già in piedi da un pezzo; e aspettiamo solo che tu finisca di mangiare e di riflettere.” “Ho finito di fare tutt’e due le cose adesso. Ho intenzione di arrivare al più presto al Traghetto di Borgodaino. Non la prenderò larga, rimettendomi sulla strada che abbiamo lasciato ieri sera: da qui taglierò dritto per la campagna.” “Allora ti toccherà volare,” disse Pippin. “In questo paese non c’è modo di tagliare dritto a piedi.” “Possiamo sempre andare più dritti della strada però,” replicò Frodo. “Il Traghetto è a est di Boscasilo; ma la strada prende a destra: laggiù a nord si scorge la curva. Costeggia l’estremità settentrionale della Marcita per incontrare il sentiero rialzato che viene dal Ponte sopra Magione. Ma è un giro di parecchie miglia. Se andiamo dritto da qui fino al Ponte, risparmieremo un quarto del tragitto.” “Le scorciatoie causano ritardi,” obiettò Pippin. “Qui intorno il terreno è accidentato e nella Marcita ci sono acquitrini e difficoltà d’ogni sorta: conosco questa zona del paese. E se ti preoccupano i Cavalieri Neri, non capisco perché dovrebbe essere peggio incontrarli su una strada che in un bosco o in un campo.” “Nei boschi e nei campi è meno facile trovare le persone,” ribatté Frodo. “E se pensano che tu sia sulla strada, è più probabile che ti cerchino lì anziché altrove.” “Va bene!” disse Pippin. “Ti seguirò in ogni acquitrino e in ogni fosso. Però è dura! Contavo di fare un salto al Persico d’Oro di Magione prima del tramonto. La birra migliore del Quartiero Est, almeno un tempo: è da molto che non l’assaggio.” “Allora è deciso!” disse Frodo. “Le scorciatoie causano ritardi, ma le osterie ne causano di più lunghi ancora. Dobbiamo tenerti a ogni costo lontano dal Persico d’Oro. Bisogna arrivare a Borgodaino prima che faccia buio. Tu che cosa ne dici, Sam?” “Io sono d’accordo con voi, signor Frodo,” disse Sam (malgrado i timori personali e un profondo rimpianto per la birra migliore del Quartiero Est). “Allora, se ci tocca arrancare tra rovi e acquitrini, che aspettiamo a partire?” disse Pippin. Faceva già quasi caldo come il giorno prima; ma cominciavano a levarsi nuvole a Occidente. Minacciava di piovere. Gli hobbit si scapicollarono giù per una ripida scarpata erbosa e si tuffarono nel folto della boscaglia sottostante. Avevano deciso di lasciarsi Boscasilo sulla sinistra e di tagliare obliquamente per i boschi aggrappolati lungo le pendici orientali delle colline fino a raggiungere la piana al di là. Poi avrebbero puntato dritto verso il Traghetto procedendo su terreno aperto, a parte qualche fosso e qualche steccato. Stando ai calcoli di Frodo, dovevano percorrere diciotto miglia in linea d’aria. Si rese presto conto che la boscaglia era più fitta e intricata del previsto. Nel sottobosco non c’erano sentieri e gli hobbit procedevano a rilento. Pervenuti a gran fatica in fondo alla scarpata, trovarono un corso d’acqua che scendeva dalle colline retrostanti profondamente incassato tra sponde scoscese e scivolose coperte di rovi. La cosa più seccante era che tagliava trasversalmente la linea di marcia che si erano prefissa. Saltarlo non potevano, men che mai attraversarlo senza bagnarsi, graffiarsi e infangarsi. Si fermarono, non sapendo che cosa fare. “Primo intoppo!” disse Pippin con un torvo sorriso. Sam si girò a guardare. Attraverso un varco tra gli alberi intravide la cima della scarpata erbosa appena scesa. “Guardate!” disse, afferrando Frodo per il braccio. Guardarono tutti e tre e su in alto, sopra le loro teste, sull’orlo si stagliava contro il cielo un cavallo. Accanto, piegata, c’era una nera figura. Rinunciarono all’istante all’idea di tornare indietro. Frodo fece strada e si tuffò di corsa tra i folti cespugli lungo il torrente. “Caspita!” disse a Pippin. “Avevamo ragione tutti e due! La scorciatoia si è fatta subito tortuosa; ma ci siamo nascosti appena in tempo. Hai l’orecchio fino, Sam: senti avvicinarsi qualcosa?” Rimasero immobili in ascolto, quasi trattenendo il fiato; ma non giunsero rumori d’inseguimento. “Non ci prova mica a portare il cavallo giù per la scarpata,” disse Sam. “Ma deve aver capito che siamo passati di lì. Sarà meglio proseguire.” Proseguire non era così facile. Avevano i fagotti sul groppone e cespugli e rovi erano riluttanti a lasciarli passare. Il crinale alle loro spalle non lasciava filtrare il vento e l’aria era ferma e soffocante. Quando finalmente riuscirono ad aprirsi un varco su un terreno più arioso, erano accaldati, stanchi e pieni di graffi, e per giunta non riconoscevano più la direzione presa. Le sponde del torrente si ridussero quando giunse sulla spianata e si allargò, scendendo di livello, mentre si avviava incontro alla Marcita e al Fiume. “Ma questo è il ruscello di Magione!” disse Pippin. “Se vogliamo provare a riprendere la rotta, dobbiamo attraversarlo subito e tenerci sulla destra.” Guadarono il torrente e sfrecciarono lungo un vasto tratto aperto pieno di giunchi e privo d’alberi. Dopo incontrarono di nuovo una cintura di alberi: alte querce, per lo più, con un olmo o un frassino qua e là. Il terreno era abbastanza piano e il sottobosco rado; ma gli alberi troppo vicini ostacolavano la visuale. Improvvise raffiche di vento sollevavano le foglie e dal cielo coperto cominciarono a cadere i primi goccioloni. Poi il vento cessò e la pioggia venne giù a secchiate. Scarpinarono il più in fretta possibile su tratti erbosi e in mezzo a folti mucchi di foglie secche; e tutt’intorno la pioggia grondava e tamburellava. Non parlavano, ma non facevano che guardarsi dietro e ai due lati. Dopo mezz’ora Pippin disse: “Spero che non abbiamo girato troppo verso sud e che non stiamo tagliando questo bosco nel senso della lunghezza! Non è una cinta molto larga… avrei detto un miglio al massimo nel punto più largo… e a quest’ora avremmo dovuto esserne fuori.” “Non è il caso di procedere a zig-zag,” disse Frodo. “Non risolveremmo niente. Continuiamo nella stessa direzione! Non so se adesso come adesso mi va tanto di uscire allo scoperto.” Percorsero forse un altro paio di miglia. Poi il sole tornò a fare capolino dai brandelli di nuvole e la pioggia diminuì. Era ormai mezzogiorno passato e la pancia cominciava a reclamare. Si fermarono sotto un olmo: il fogliame, pur virando rapidamente al giallo, era ancora folto e, lì sotto, il terreno era abbastanza asciutto e riparato. Quando misero mano alle provviste scoprirono che gli Elfi avevano riempito le bottiglie di una bevanda limpida, di un color oro pallido: aveva il profumo di un miele ricavato da molti fiori ed era stupendamente rinfrescante. Di lì a poco eccoli ridere e farsi beffe della pioggia e dei Cavalieri Neri. Le ultime miglia, sentivano, se le sarebbero presto lasciate alle spalle. Frodo appoggiò la schiena al tronco dell’albero e chiuse gli occhi. Sam e Pippin si sedettero vicino e cominciarono a canticchiare, prima a bocca chiusa e poi sommessamente: Oh! Oh! Oh! Vo alla bottiglia Scaccia il duolo e il cuore striglia. Piove e il vento mi scompiglia E mi restan molte miglia, Ma sdraiato sotto l’albero, Lascio che le nubi salpino. Oh! Oh! Oh! riattaccarono da capo più forte. S’interruppero di botto. Frodo balzò in piedi. Portato dal vento, ecco arrivare un gemito protratto, come il lamento di una creatura malvagia e solitaria. Si levò e ricadde, per finire su una nota lacerante. E mentre erano lì, seduti o in piedi, come se di colpo paralizzati, un altro gemito, più fievole e lontano ma non meno raccapricciante, rispose al primo. Seguì un silenzio, interrotto soltanto dal rumore del vento tra le foglie. “E quello che cos’era secondo voi?” domandò alla fine Pippin, cercando di assumere un tono disinvolto anche se un poco tremulo. “Se era un uccello, non l’ho mai sentito prima nella Contea.” “Non era né un uccello né una bestia,” disse Frodo. “Era un richiamo, o un segnale… In quel lamento c’erano parole, anche se non sono riuscito ad afferrarle. Ma nessuno hobbit ha una voce così.” Non ne parlarono più. Pensavano tutti ai Cavalieri, ma nessuno li nominò. Adesso erano riluttanti sia a restare sia a proseguire; ma prima o poi avrebbero dovuto attraversare l’aperta campagna fino al Traghetto ed era meglio farlo al più presto e alla luce del sole. In un batter d’occhio avevano rimesso in spalla i fagotti e ripreso il cammino. Poco dopo il bosco terminò bruscamente: davanti a loro una distesa di pascoli. A quel punto si resero conto di avere sul serio deviato troppo a sud. In lontananza, oltre la spianata, potevano scorgere la collinetta di Borgodaino al di là del Fiume, ma adesso si trovava alla loro sinistra. Sgusciati quatti quatti dal limitare del bosco, si avviarono attraverso la distesa più in fretta che potevano. Sulle prime, usciti dal riparo degli alberi, ebbero paura. Lontano, dietro di loro, si ergeva l’altura dove avevano fatto colazione. Frodo si aspettava quasi di scorgere a distanza la piccola sagoma di un cavaliere sul crinale stagliarsi scura contro il cielo; ma non ce n’era traccia. Il sole, emerso dalle nubi infrante, calando verso le colline che loro avevano lasciato era tornato a splendere. La paura svanì, ma non la sensazione d’inquietudine. La campagna però diventava sempre meno selvaggia, più curata. Ben presto incontrarono prati e campi coltivati: c’erano siepi, cancelli, canali di scolo. Tutto sembrava pacifico e sereno, solo un angolo qualsiasi della Contea. Il loro umore migliorava a ogni passo. La linea del Fiume si faceva più vicina; e i Cavalieri Neri cominciavano a sembrare fantasmi dei boschi ormai lontani alle spalle. Costeggiarono il bordo di un immenso campo di rape e giunsero a un solido cancello. Dietro, un viottolo coperto di solchi tra siepi basse e regolari andava verso un lontano ciuffo d’alberi. Pippin si fermò. “Conosco questi campi e questo cancello!” disse. “È Fasolagro, la terra del vecchio Fattore Maggot. Tra gli alberi laggiù c’è la sua fattoria.” “Un guaio dopo l’altro!” disse Frodo con aria allarmata, come se Pippin avesse dichiarato che il viottolo era l’apertura che portava alla tana di un drago. Gli altri lo guardarono sorpresi. “Che cos’ha che non va il vecchio Maggot?” domandò Pippin. “È un buon amico di tutti i Brandaino. Certo, è il terrore di tutti gli intrusi e tiene dei cani feroci… ma in fin dei conti la gente di qui è vicina alla frontiera e deve stare più in guardia.” “Lo so,” disse Frodo. “Ciò non toglie però,” aggiunse con una risatina imbarazzata, “che per anni e anni ho girato alla larga dalla sua fattoria. Quand’ero ragazzo a Palazzo Brandy, mi ha beccato più di una volta a cercar funghi nella sua proprietà. L’ultima volta me le ha suonate e poi mi ha mostrato ai cani. ‘Attenti, ragazzi,’ ha detto, ‘la prossima volta che questo furfantello mette piede sulla mia terra, divoratelo pure. E adesso cacciatelo via!’ Mi son corsi dietro per tutta la strada fino al Traghetto. La paura non mi è più passata… anche se devo ammettere che quelle bestie conoscevano il loro mestiere e non mi avrebbero neppure sfiorato.” Pippin scoppiò a ridere. “Be’, è ora di fare la pace. Specie se tornerai a vivere a Landaino. Il vecchio Maggot è senz’altro un tipo gagliardo… basta che non gli tocchi i funghi. Camminiamo sul viottolo, così non entriamo nella proprietà. Se lo incontriamo, gli parlo io. È un amico di Merry e per un certo periodo sono venuto spesso qui con lui.” Seguirono il viottolo finché non videro i tetti di paglia di una grande casa e altre costruzioni spuntare in mezzo agli alberi. I Maggot e i Piedipozza di Magione, come la maggior parte degli abitanti della Marcita, erano tipi casalinghi; e la fattoria era costruita con solidi mattoni e circondata da un muro molto alto. Davanti al muro un grande cancello di legno dava sul viale. Mentre si avvicinavano, all’improvviso si sentì latrare e abbaiare furiosamente e una voce tuonò: “Morsa! Zanna! Lupo! Venite, ragazzi!” Frodo e Sam s’immobilizzarono, ma Pippin fece qualche passo avanti. Il cancello si aprì e tre enormi cani si fiondarono nel viottolo puntando sui viandanti e abbaiando con accanimento. Non fecero caso a Pippin; ma Sam si appiattì contro il muro mentre due cani dall’aria lupesca lo annusavano con sospetto e, se si muoveva, ringhiavano. Il più grosso e feroce dei tre si arrestò davanti a Frodo, drizzando il pelo e rugliando. Al cancello comparve uno hobbit tarchiato con la faccia tonda e rubiconda. “Salve! Salve! E voi chi sareste, e che cosa mai vorreste?” domandò. “Buon pomeriggio, signor Maggot,” disse Pippin. Il fattore lo squadrò ben bene. “Non mi dire che è Mastro Pippin… il signor Peregrino Took, dovrei dire!” esclamò, passando dal cipiglio al sorriso. “È un bel pezzo che non ti si vede da queste parti. Per fortuna ti conosco. Stavo già per aizzare i cani contro eventuali sconosciuti. Ne succedono delle belle oggigiorno. Certo, i tipi strani non sono mai mancati da queste parti. Troppo vicini al Fiume,” disse, scuotendo il capo. “Ma uno così bizzarro non l’avevo visto mai. Quello senza permesso qui non ci rimette più piede, se posso impedirlo.” “A chi ti riferisci?” domandò Pippin. “Allora non l’avete visto?” disse il fattore. “Ha risalito il viottolo in direzione della strada rialzata proprio poco fa. Un tipo strano e faceva strane domande. Ma sarà meglio che entriate, così chiacchiereremo con più comodo. Ho un goccio di buona birra alla spina, se tu e i tuoi amici volete favorire, signor Took.” Era evidente che il fattore avrebbe detto di più potendolo fare a modo suo, con i suoi tempi, perciò accettarono all’unanimità la proposta. “E i cani?” domandò Frodo con un po’ di apprensione. Il fattore rise. “Non vi faranno niente… se io non glielo ordino. Qui, Morsa! Zanna! Cuccia!” gridò. “Cuccia, Lupo!” Con grande sollievo di Frodo e di Sam i cani si allontanarono lasciandoli andare. Pippin presentò i compagni al fattore. “Il signor Frodo Baggins,” disse. “Forse non lo ricordi ma un tempo viveva a Palazzo Brandy.” Al nome Baggins il fattore trasalì e lanciò a Frodo un’occhiata penetrante. Per un attimo Frodo pensò che il ricordo dei funghi rubati fosse riemerso e che i cani avrebbero ricevuto l’ordine di cacciarlo via. Ma il vecchio Maggot lo prese per un braccio. “Be’, non c’è fine alle stranezze!” esclamò. “Voi sareste il signor Baggins? Entrate! Dobbiamo fare una chiac-chierata.” Entrarono nella cucina del fattore e si sedettero vicino al grande camino. La signora Maggot tirò fuori un’enorme caraffa di birra e riempì quattro grossi boccali. Era di ottima qualità e Pippin si sentì ampiamente ricompensato per la mancata sosta al Persico d’Oro. Sam sorseggiò la sua con diffidenza. Nutriva un sospetto istintivo verso gli abitanti delle altre parti della Contea; per giunta non era disposto a legare subito con qualcuno che aveva picchiato il suo padrone, sia pure tanto tempo prima. Dopo qualche commento sul clima e sulle prospettive agricole (non peggiori peraltro del solito), il Fattore Maggot posò il boccale e li guardò uno per uno. “E allora, signor Peregrino,” disse, “da dove mai verrai e dove mai vorresti andare? Venivi a trovarmi? In tal caso, hai superato il cancello senza farti vedere.” “Be’ no,” rispose Pippin. “A dire il vero, tanto ci sei arrivato da solo, abbiamo preso il viottolo dall’altra estremità, dopo aver attraversato i tuoi campi. Ma è stato per puro caso. Ci siamo smarriti nei boschi vicino a Boscasilo mentre cercavamo di prendere una scorciatoia per arrivare al Traghetto.” “Se avevate fretta, la strada avrebbe fatto meglio al caso vostro,” disse il fattore. “Ma non mi preoccupavo tanto di questo. Tu hai il permesso di passare sulla mia terra, se vuoi, signor Peregrino. E anche voi, signor Baggins… pur se i funghi, ho il sospetto, vi piacciono sempre.” E rise. “Ah sì, ho riconosciuto il nome. Ricordo ancora quando il giovane Frodo Baggins era uno dei peggiori birbanti di Landaino. Ma non pensavo ai funghi. Avevo appena sentito fare il nome dei Baggins prima del vostro arrivo. Secondo voi che cosa mi ha domandato quello strano tipo?” Aspettarono con ansia che proseguisse. “Be’,” riprese il fattore avvicinandosi lentamente e con gran gusto al punto, “è arrivato su un grosso cavallo nero al cancello, che per caso era aperto, e ha puntato dritto verso la porta di casa. Anche lui era tutto nero, avvolto in un mantello e incappucciato, quasi per non farsi riconoscere. ‘Che potrà mai volere qui nella Contea?’ ho pensato tra me. Non se ne vede molta di Grossa Gente al di qua della frontiera; e comunque non avevo sentito mai parlare di qualcuno come questo tipo nero. “‘Buongiorno!’ gli faccio, uscendo di casa. ‘Questo viottolo non porta da nessuna parte e ovunque siate diretto la via più rapida è rimettervi sulla strada.’ Il suo aspetto non mi piaceva; e quando Morsa è uscito e lo ha annusato, ha guaito come se lo avessero punto: è schizzato via uggiolando con la coda tra le gambe. Il tizio nero stava seduto immobile. “‘Vengo da laggiù,’ ha detto, lento e rigido, indicando alle sue spalle a occidente, oltre i miei campi, se permettete. ‘Avete visto Baggins?’ ha domandato con una voce strana chinandosi verso di me. Non riuscivo a vedergli il viso, nascosto dal cappuccio; e un brivido mi è corso lungo la schiena. Ma non capivo perché dovesse cavalcare sulla mia terra con tanta impudenza. “‘Andatevene!’ gli faccio. ‘Qui non c’è nessun Baggins. Siete in una zona sbagliata della Contea. Farete meglio a tornare verso occidente a Hobbiton… stavolta però passando dalla strada.’ “‘Baggins è partito,’ mi ha risposto in un sussurro. ‘Sta venendo qui. Non dev’essere lontano. Vorrei trovarlo. Se passerà di qui mi avvertirete? Tornerò con l’oro.’ “‘No, non lo farete,’ ho detto io. ‘Voi tornerete da dove siete venuto, e di gran carriera. Vi do un minuto di tempo, poi sguinzaglio i cani.’ “Ha emesso una specie di sibilo. Forse una risata, forse no. Poi ha spronato il gran cavallo proprio contro di me e io ho fatto appena in tempo a scansarmi. Ho chiamato i cani ma quello ha fatto dietro front e superato il cancello si è lanciato sul viottolo verso la strada rialzata come un fulmine. Che cosa ne pensate?” Frodo rimase per un momento a fissare il fuoco, ma il suo unico pensiero era come fare a raggiungere il Traghetto. “Non so proprio che cosa pensare,” disse alla fine. “Allora ve lo dirò io,” disse Maggot. “Non avreste mai dovuto andarvi a confondere con quelli di Hobbiton, signor Frodo. Lì la gente è strana.” Sam si agitò sulla sedia e lanciò un’occhiataccia al fattore. “Ma voi siete sempre stato un ragazzo irrequieto. Quando seppi che avevate lasciato i Brandaino per andare a stare con il vecchio signor Bilbo, dissi che andavate incontro ai guai. Date retta a me, tutto questo è dovuto agli strani traffici del signor Bilbo. I soldi, dicono, li ha fatti in modo strano in luoghi sconosciuti. Forse qualcuno vorrà sapere che cosa ne è stato dell’oro e dei gioielli che, ho inteso dire, ha sepolto nella collina di Hobbiton.” Frodo non disse nulla: le ipotesi sagaci del fattore erano alquanto sconcertanti. “Be’, signor Frodo,” proseguì Maggot, “mi fa piacere che abbiate avuto il buonsenso di tornare a Landaino. Il mio consiglio è: restateci! E non familiarizzate con quei tipi strampalati. Da queste parti troverete amici. Se uno di quei tizi neri torna a cercarvi, ci penso io. Gli dirò che siete morto o che avete lasciato la Contea o quel che volete voi. E non sarebbe lontano dalla verità; perché probabilmente vogliono notizie del vecchio signor Bilbo.” “Forse avete ragione,” disse Frodo, evitando lo sguardo del fattore e seguitando a fissare il fuoco. Maggot lo guardò pensoso. “Be’, vedo che avete le vostre idee,” disse. “È chiaro come il sole che non è stato il caso a portar qui voi e quel cavaliere lo stesso pomeriggio; e forse dopo tutto le mie notizie non giungono nuove. Non vi chiedo di dirmi qualcosa che intendete tenere per voi; ma capisco che siete nei guai. Forse pensate che non sarà molto facile arrivare al Traghetto senza farvi beccare.” “Proprio a questo pensavo,” disse Frodo. “Ma dobbiamo cercare di arrivarci; e non ci riusciremo stando seduti a riflettere. Perciò temo che dovremo avviarci. Mille grazie per la vostra cortesia! Sono più di trent’anni che ho il terrore di voi e dei vostri cani, Fattore Maggot, anche se a voi sembrerà ridicolo. È un peccato, perché mi sono perso un buon amico. E ora mi spiace andar via così presto. Ma un giorno, forse, tornerò… se ne avrò modo.” “Sarete sempre il benvenuto,” disse Maggot. “Ma mi è venuta un’idea. È già quasi il tramonto e fra poco ceneremo; di solito andiamo a coricarci subito dopo il Sole. Ci farebbe piacere se voi, il signor Peregrino e il resto della compagnia vi fermaste a mangiare un boccone con noi!” “Piacerebbe anche a noi!” disse Frodo. “Ma dobbiamo andarcene subito, purtroppo. Anche partendo adesso farà buio prima di arrivare al Traghetto.” “Ah! Ma aspettate un momento! Stavo per dire: dopo aver cenato tirerò fuori un piccolo carro e vi porterò tutti al Traghetto. Vi risparmierà un bel po’ di strada e magari anche qualche seccatura d’altro genere.” A quel punto Frodo, grato, accettò l’invito, con gran sollievo di Pippin e di Sam. Il sole era già dietro le colline occidentali e la luce andava scemando. Due figli di Maggot e tre figlie entrarono disponendo un’abbondante cena sulla grande tavola. In cucina accesero le candele e attizzarono il fuoco. La signora Maggot faceva avanti e indietro. Arrivò un altro paio di hobbit appartenenti al nucleo familiare della fattoria. In breve erano in quattordici seduti a tavola. C’era birra in quantità e un ricco piatto a base di funghi e pancetta, oltre a molte altre sostanziose pietanze campagnole. I cani accanto al fuoco rosicchiavano croste e crocchiavano ossa. Quand’ebbero finito, il fattore e i figli andarono fuori con una lanterna ad attaccare il carro. Era buio in cortile quando uscirono gli ospiti, che gettarono i fagotti sul carro e ci salirono. Il fattore si sedette a cassetta e schioccò la frusta per incitare i due robusti cavallini. La moglie stava sotto la luce della porta aperta. “Fa’ attenzione, Maggot!” esclamò. “Non metterti a litigare con gli sconosciuti e torna subito a casa!” “Va bene!” disse lui, e guidò il carro oltre il cancello. Non c’era un alito di vento; la notte era calma e silenziosa, con una punta di aria fredda. Procedevano a rilento, senza luci. Dopo un paio di miglia giunsero al termine del viottolo che, attraversato un profondo fossato, risaliva un breve pendio fino agli alti argini della strada rialzata. Maggot scese e diede una lunga occhiata nei due sensi, a nord e a sud, ma nell’oscurità non si vedeva niente e nell’aria immobile non si sentivano rumori. Filamenti di nebbia dal fiume finivano sospesi sui fossi e strisciavano sui campi. “Diventerà fitta,” disse Maggot; “ma non accenderò le lanterne fino a quando non mi sarò rimesso sulla via di casa. Stanotte sulla strada sentiremo qualsiasi cosa prima d’incontrarla.” C’erano cinque miglia o più dal viottolo di Maggot al Traghetto. Gli hobbit s’imbacuccarono, ma tenevano l’orecchio teso pronti a cogliere qualsiasi rumore che non fosse il cigolio delle ruote e il lento clop degli zoccoli dei cavallini. Il carro sembrava a Frodo più lento di una lumaca. Accanto a lui Pippin ciondolava la testa assonnato; mentre Sam teneva lo sguardo fisso sulla nebbia che saliva. Finalmente giunsero all’ingresso del viottolo che portava al Traghetto. Due alti pali bianchi spuntati all’improvviso sulla destra stavano a indicarlo. Il Fattore Maggot tirò le redini e il carro si arrestò con uno scricchiolio. Avevano iniziato a scendere quando a un tratto sentirono quello che tutti temevano: un rumore di zoccoli sulla strada che veniva verso di loro. Maggot saltò giù e tenne ferma la testa dei cavallini, scrutando nel buio. Clip-clop, clip-clop, il cavaliere si avvicinava. Lo zoccolio risuonava alto nell’immobile aria nebbiosa. “Voi fate bene a nascondervi, signor Frodo,” disse Sam preoccupato. “Sdraiatevi sul carro e nascondetevi sotto le coperte, intanto noi facciamo fare dietro front a questo cavaliere!” Scese e andò a mettersi accanto al fattore. I Cavalieri Neri avrebbero dovuto passare sopra di lui per avvicinarsi al carro. Clop-clop, clop-clop. Il cavaliere gli era quasi addosso. “Ehilà!” gridò il Fattore Maggot. Lo zoccolio in arrivo si arrestò di botto. Nella nebbia, a due o tre passi di distanza, credettero d’intravedere vagamente una scura sagoma ammantata. “E allora!” disse il Fattore, lanciando a Sam le redini e facendosi avanti deciso. “Non un passo di più! Che cosa volete e dove siete diretto?” “Voglio il signor Baggins. Lo avete visto?” disse una voce soffocata… ma la voce era quella di Merry Brandaino. Accesero una lanterna e la luce cadde sul viso stupefatto del fattore. “Signor Merry!” esclamò. “Naturalmente! Chi credevate che fosse?” disse Merry facendosi avanti. Quando emerse dalla nebbia e i loro timori si placarono, parve di punto in bianco ridursi alla normale misura hobbit. Montava un cavallino e aveva una sciarpa avvolta intorno al collo e sul mento per proteggersi dalla nebbia. Frodo schizzò giù dal carro per salutarlo. “Eccovi finalmente!” disse Merry. “Cominciavo giusto a chiedermi se sareste arrivati oggi e stavo rincasando per la cena. Quando è salita la nebbia sono venuto qui e ho cavalcato verso Magione per vedere se eravate caduti in qualche fosso. Ma proprio non capisco da che parte siate venuti. Dove li avete trovati, signor Maggot? Nel vostro stagno delle anatre?” “No, si sono intrufolati di soppiatto nella mia proprietà,” disse il fattore, “e per poco non gli sguinzagliavo dietro i cani; ma vi racconteranno tutto loro, ci scommetto. Ora, se permettete, signor Merry, signor Frodo e compagnia, io riprendo la via di casa ch’è meglio. La signora Maggot starà in pensiero per me, con una notte così, sempre più buia.” Fece indietreggiare il carro sul viottolo e lo girò. “Be’, buonanotte a tutti,” disse. “È stata una giornata strana, non c’è che dire. Ma tutto è bene quel che finisce bene; anche se forse non dovremmo dirlo prima di aver varcato la soglia di casa. Quando l’avrò fatto sarò proprio contento, non lo nego.” Accese le lanterne e si alzò. All’improvviso tirò fuori un grosso cesto da sotto il sedile. “Stavo quasi per dimenticarmene,” disse. “La signora Maggot lo ha preparato per il signor Baggins, con i suoi omaggi.” Lo porse agli altri e si avviò seguito da un coro di ringraziamenti e di buonanotte. Guardarono i pallidi cerchi di luce intorno alle lanterne rimpicciolire nella notte nebbiosa. A un tratto Frodo rise: dal cesto chiuso che teneva in mano veniva odore di funghi. CAPITOLO V UNA CONGIURA SMASCHERATA “Adesso faremmo bene a tornarcene a casa anche noi,” disse Merry. “C’è qualcosa di buffo in tutto questo, me ne rendo conto; ma dovrà aspettare che rientriamo.” Presero il viottolo del Traghetto, dritto, ben tenuto e costeggiato da grandi pietre imbiancate. Dopo un centinaio di passi si ritrovarono in riva al fiume, dove c’era un grosso pontile di legno. Accanto era ormeggiato un traghetto largo e piatto. Le bianche bitte vicino all’acqua brillavano alla luce dei fanali posti su due alti pali. Dietro, la nebbia nei campi bassi aveva ormai superato le siepi; ma, davanti, l’acqua era scura, con soltanto qualche voluta sparsa come vapore in mezzo alle canne lungo l’argine. Sulla sponda lontana sembrava esserci meno foschia. Merry condusse il cavallino sul traghetto servendosi di uno scalandrone e gli altri lo seguirono. Poi Merry scostò lentamente l’imbarcazione dall’attracco con un lungo palo. Il Brandivino scorreva lento e ampio davanti a loro. Sull’altra sponda l’argine era scosceso e dall’attracco risaliva serpeggiando un sentiero. Lì luccicavano altri fanali. Dietro si profilava Coldaino e da lì, attraverso velami vaganti di nebbia, brillavano tante finestre tonde gialle e rosse. Erano le finestre di Palazzo Brandy, l’antica dimora dei Brandaino. Molto tempo prima Gorhendad Vecchiodaino, a capo della famiglia Vecchiodaino, una delle più antiche della Marcita, per non dire della Contea, aveva attraversato il fiume, primo confine orientale della regione. Fu lui a erigere (e a scavare) Palazzo Brandy, cambiò il proprio nome in Brandaino e vi s’insediò in veste di signore di quello che era in pratica un piccolo paese indipendente. La sua famiglia cresceva a dismisura e dopo la sua dipartita continuò a crescere fino a che Palazzo Brandy occupò tutta la bassa collina, con tre portoni, parecchie porte di servizio e almeno un centinaio di finestre. I Brandaino e i loro numerosi dipendenti iniziarono allora a scavare e poi a costruire tutt’intorno. Questa l’origine di Landaino, un lembo di terra densamente popolato tra il fiume e la Vecchia Foresta, una specie di colonia della Contea. Il villaggio principale era Borgodaino, aggrappato alle falde e alle pendici dietro Palazzo Brandy. La popolazione della Marcita era in buoni rapporti con i Landainesi e l’autorità del Signore del Palazzo (come chiamavano il capo della famiglia Brandaino) era tuttora riconosciuta dai contadini tra Magione e Vinciglio. Ma la maggior parte degli abitanti della vecchia Contea considerava i Landainesi tipi singolari, mezzi stranieri per così dire. Anche se, in realtà, non erano poi così diversi dagli altri hobbit dei Quattro Quartieri. Tranne che per una cosa: amavano le barche e alcuni sapevano nuotare. Da principio la loro terra era priva di protezioni a Est, ma da quel lato avevano tirato su una siepe: Alto Strame. Piantata molte generazioni prima, ora era alta e folta e curata costantemente. Andava senza interruzioni da Ponte Brandivino, in una grande curva che si allontanava dal fiume, fino a Finistrame (dove il Circonvolvolo defluisce dalla Foresta per gettarsi nel Brandivino): da un capo all’altro più di venti miglia. Ma tutto era meno che una protezione completa. La Foresta si avvicinava alla siepe in molti punti. Al calar della notte i landainesi chiudevano a chiave la porta, e anche questo era insolito per la Contea. Il traghetto si spostava a rilento sull’acqua. La riva di Landaino si avvicinava. Sam era l’unico membro della compagnia che non aveva mai attraversato il fiume. Mentre l’acqua trascorreva lenta e gorgogliante ebbe una strana sensazione: quella d’essersi lasciato la vecchia vita alle spalle nella nebbia, e di aver davanti a sé ad attenderlo un’avventura oscura. Si grattò la testa e per un attimo provò il fugace desiderio che il signor Frodo avesse continuato a vivere in pace a Casa Baggins. I quattro hobbit scesero dal traghetto. Merry lo stava ormeggiando e Pippin conduceva già il cavallino su per il sentiero quando Sam (che si era voltato, quasi a dare l’addio alla Contea) disse con un rauco sussurro: “Guardate indietro, signor Frodo! Vedete qualcosa?” Sulla lontana piattaforma, sotto le luci distanti, distinguevano a stento una figura: sembrava quella di un nero fardello abbandonato. Ma mentre guardavano parve muoversi e oscillare da un lato all’altro, come perlustrando il terreno. Poi strisciò o si ritrasse, accucciata, nel buio oltre le luci. “Che cos’è, in nome della Contea?” esclamò Merry. “Qualcosa che ci segue,” disse Frodo. “Ma non chiedetemi altro per ora! Andiamo subito via!” Risalirono in fretta il sentiero fino in cima all’argine ma, quando si girarono a guardare, la sponda lontana era avvolta nella nebbia e non lasciava scorgere nulla. “Grazie al cielo non tenete imbarcazioni sulla sponda occidentale!” disse Frodo. “I cavalli possono guadare il fiume?” “Basta andare dieci miglia a nord a Ponte Brandivino… o potrebbero nuotare,” rispose Merry. “Anche se non ho mai saputo di un cavallo che abbia attraversato a nuoto il Brandivino. Ma che cosa c’entrano i cavalli?” “Ve lo dirò dopo. Andiamo a casa e poi avremo modo di parlare.” “Va bene. Tu e Pippin conoscete la strada; io vi precedo a cavallo e avverto Ciccio Bolger del vostro arrivo. Prepareremo la cena e tutto il resto.” “Abbiamo cenato prima con il Fattore Maggot,” disse Frodo. “Ma non disdegneremmo di fare il bis.” “E lo farete! Datemi quel cesto!” disse Merry, e si avviò cavalcando nell’oscurità. C’era un po’ di strada dal Brandivino alla nuova casa di Frodo a Criconca. Superarono Coldaino e Palazzo Brandy sulla sinistra e alla periferia di Borgodaino imboccarono la strada maestra di Landaino che dal Ponte menava a sud. Dopo mezzo miglio in direzione nord giunsero a un viottolo che si apriva sulla destra. Lo seguirono per un paio di miglia mentre s’inoltrava su e giù nella campagna. Alla fine pervennero a un cancelletto in una fitta siepe. Al buio non si vedeva nulla della casa, che si ergeva lontano dal viottolo in mezzo a un ampio prato circolare attorniato da una cinta di alberelli dentro la siepe esterna. Frodo l’aveva scelta perché posta in un angolo appartato del paese e perché nei paraggi non c’erano altre abitazioni. Si poteva entrare e uscire senza farsi notare. L’avevano costruita tanto tempo prima i Brandaino per gli ospiti o per quei familiari che desideravano tenersi alla larga per un po’ dalla vita convulsa di Palazzo Brandy. Era una casa di campagna all’antica, somigliantissima a una buca hobbit: lunga e bassa, a un solo piano; e aveva il tetto di cotica, le finestre tonde e una grande porta tonda. Mentre dal cancello risalivano il sentiero erboso non c’era traccia di luce; le finestre erano buie e le imposte chiuse. Frodo bussò al portone e Ciccio Bolger aprì. Una luce amica si riversò all’esterno. Sgattaiolarono rapidi in casa, chiudendosi dentro e chiudendo con loro la luce. Erano in un grande atrio con porte ai due lati; di fronte un corridoio portava al centro della casa. “Be’, che te ne pare?” domandò Merry giungendo dal corridoio. “Abbiamo fatto del nostro meglio per darle in poco tempo un’aria di casa. In fin dei conti io e Ciccio siamo venuti qui solo ieri con l’ultimo carico.” Frodo si guardò intorno. Aveva l’aria di casa. Molte delle sue cose preferite – o delle cose di Bilbo (nel nuovo ambiente glielo ricordavano con più vivezza) – erano sistemate nei limiti del possibile come a Casa Baggins. Era un posto piacevole, comodo, accogliente; e si sorprese a desiderare di esserci andato sul serio per ritirarsi a vita privata. Non gli sembrava giusto aver messo gli amici in quel pasticcio; e tornò a chiedersi come avrebbe annunciato la partenza imminente, anzi immediata. Eppure doveva farlo quella sera stessa, prima di andare a letto. “È deliziosa!” disse con uno sforzo. “Non mi sembra quasi di essermi trasferito.” I viaggiatori appesero i mantelli e ammucchiarono i fagotti sul piancito. Merry li condusse in fondo al corridoio e spalancò una porta. Ne uscì il bagliore del fuoco e un’ondata di vapore. “Un bagno!” gridò Pippin. “Benedetto Meriadoc!” “In che ordine entreremo?” disse Frodo. “Prima i più anziani o i più veloci? In ogni caso tu saresti l’ultimo, Mastro Peregrino.” “Le cose le saprò pur fare meglio di così, datemene atto!” disse Merry. “Non possiamo mica iniziare a vivere a Criconca litigando per il bagno. In quella stanza ci sono tre vasche e un calderone pieno d’acqua bollente. Troverete anche asciugamani, stuoie e sapone. Entrate e sbrigatevi!” Merry e Ciccio andarono nella cucina in fondo al corridoio e si occuparono degli ultimi preparativi per una cena fuori orario. Stralci di canzoni in gara per aver la meglio arrivavano dal bagno misti al rumore di spruzzi e sguazzi. D’un tratto la voce di Pippin si levò sopra le altre in una delle canzoni da bagno preferite di Bilbo. Canta! Il bagno a fine giornata toglie il fango con una lavata! È un cretino colui che non canta: L’Acqua Calda è una cosa che incanta! O! La pioggia che cade è sonora come il rivo che scende in pianura; meglio ancora dell’acqua del fiume l’Acqua Calda che bolle e che fuma. O! Acqua fresca non dev’esser scarsa quando hai sete e la gola è riarsa; meglio ancora è la Birra a gran sorsi e Acqua Calda versata sul dorso. O! Acqua bella qualora zampilla nella fonte, in ogni sua stilla; Ma suono più dolce non v’è di Acqua Calda che schizza sul piè! Si udì un terribile tonfo e Frodo che urlava Basta! Pare che la vasca di Pippin avesse imitato una fontana schizzando in alto. Merry andò dietro alla porta. “Che ne dite della cena e di una bella birra?” gridò. Frodo uscì strofinandosi i capelli. “C’è tanta di quell’acqua nell’aria che vengo in cucina per asciugarmi,” disse. “Accipicchia!” disse Merry, buttando un occhio dentro. Il piancito di pietra navigava nell’acqua. “Dovresti passare lo straccio, Peregrino, prima di venire a mangiare,” disse. “Sbrigati o non ti aspettiamo.” Cenarono in cucina su una tavola vicino al fuoco. “Mi sa che non vi va di mangiar di nuovo funghi,” disse Fredegario senza molta speranza. “E invece sì!” gridò Pippin. “Sono miei!” disse Frodo “La signora Maggot, una regina tra le mogli dei fattori, li ha dati a me. Togliete quelle manacce avide, li servo io.” Gli hobbit hanno una passione per i funghi, perfino più forte delle preferenze più spiccate della Grossa Gente. Il che spiega almeno in parte le lunghe spedizioni del giovane Frodo nei rinomati campi della Marcita e la rabbia del danneggiato Maggot. In questa occasione però ce n’erano in abbondanza per tutti, anche secondo i criteri hobbit. E c’erano pure molte altre pietanze e, quand’ebbero finito, perfino Ciccio Bolger trasse un sospiro soddisfatto. Spinsero indietro il tavolo e avvicinarono le sedie al fuoco. “Sparecchieremo dopo,” disse Merry. “Adesso raccontatemi tutto! Devono esservene capitate di avventure, e non è giusto, perché io non c’ero. Voglio un resoconto completo; e soprattutto voglio sapere che cosa aveva il vecchio Maggot e perché mi parlava in quel modo. Sembrava quasi spaventato, se mai fosse possibile.” “Eravamo tutti spaventati,” disse Pippin dopo una pausa, durante la quale Frodo rimase in silenzio a fissare il fuoco. “Lo saresti stato anche tu, se per due giorni ti avessero inseguito i Cavalieri Neri.” “E chi sarebbero?” “Neri figuri in sella a cavalli neri,” rispose Pippin. “Se Frodo non ha intenzione di parlare, ti racconterò io tutta la storia dal principio.” Dopo di che descrisse per filo e per segno il viaggio dal momento in cui avevano lasciato Hobbiton. Sam partecipava annuendo e lanciando esclamazioni. Frodo rimase in silenzio. “Direi che vi state inventando tutto,” disse Merry, “se non avessi visto quella sagoma nera sul pontile… e sentito quello strano suono nella voce di Maggot. Tu che cosa ne pensi, Frodo?” “Il cugino Frodo si è tenuto molto abbottonato,” disse Pippin. “Ma è giunto il momento di aprirsi. Finora abbiamo dovuto accontentarci dell’ipotesi del Fattore Maggot, secondo la quale ha qualcosa a che fare con il tesoro del vecchio Bilbo.” “Era solo un’ipotesi,” si affrettò a dire Frodo. “Maggot non sa niente.” “Il vecchio Maggot è un furbacchione,” disse Merry. “In quella testa tonda succedono un mucchio di cose che non trapelano dalle sue parole. Ho inteso dire che una volta andava spesso nella Vecchia Foresta e ha fama di conoscere moltissime cose strane. Ma almeno puoi dirci se secondo te, Frodo, la sua ipotesi è valida o no.” “Secondo me,” rispose Frodo lentamente, “è valida, fino a un certo punto. Un nesso con le vecchie avventure di Bilbo c’è, e i Cavalieri Neri stanno cercando, o bisognerebbe piuttosto dire dando la caccia a lui o a me. Temo anche, se volete saperlo, che non sia cosa da prendere sottogamba; e che non sono al sicuro né qui né altrove.” Guardò intorno a sé finestre e pareti, quasi temendo di vederle all’improvviso cedere. Gli altri l’osservavano in silenzio, scambiandosi occhiate d’intesa. “Tra un attimo vuota il sacco,” bisbigliò Pippin a Merry. Merry annuì. “Be’!” disse alla fine Frodo, sollevando il busto e raddrizzando la schiena, come se avesse preso una decisione. “Non posso tenere più a lungo il segreto. Ho qualcosa da dire a tutti voi. Ma non so proprio da che parte cominciare.” “Credo di poterti essere d’aiuto,” disse Merry in tono pacato, “cominciando a parlartene io.” “Che cosa intendi dire?” domandò Frodo, guardandolo con apprensione. “Solo questo, mio caro vecchio Frodo: tu sei addolorato perché non sai come dirci addio. Certo, avevi intenzione di lasciare la Contea. Ma il pericolo si è presentato prima del previsto e adesso hai deciso di partire immediatamente. E non vorresti. Ci spiace molto per te.” Frodo aprì la bocca e la richiuse. L’espressione attonita che aveva era così comica che scoppiarono a ridere. “Caro il mio Frodo!” disse Pippin. “Credevi sul serio di aver gettato polvere negli occhi a tutti noi? Non sei stato abbastanza cauto né furbo! È da aprile di quest’anno, chiaramente, che mediti di partire e ti accomiati da tutti i tuoi luoghi abituali. Ti sentivamo tutto il tempo mormorare: ‘Chissà se poserò ancora lo sguardo su quella valle’, e cose del genere. E fingere di aver finito i soldi per poi addirittura vendere la tua amata Casa Baggins a quei Sackville-Baggins! E tutto quel confabulare con Gandalf.” “Santo cielo!” disse Frodo. “E io che credevo d’esser stato cauto e furbo. Chissà cosa direbbe Gandalf. Insomma, tutta la Contea starà discutendo della mia partenza.” “Oh, no!” disse Merry. “Non ti preoccupare! Il segreto non durerà a lungo, ovviamente; ma per il momento, credo, solo noi congiurati ne siamo al corrente. Non dimenticare che, dopo tutto, noi ti conosciamo bene e stiamo spesso con te. Di solito riusciamo a indovinare ciò che pensi. Io conoscevo anche Bilbo. A dirti la verità, ti ho tenuto sempre d’occhio sin da quando è partito. Pensavo che prima o poi l’avresti seguito; anzi, mi aspettavo che lo facessi prima, e ultimamente siamo stati molto in ansia. Ci terrorizzava l’idea che di punto in bianco te la svignassi da solo come lui. A partire da questa primavera abbiamo tenuto gli occhi bene aperti e fatto un sacco di piani per conto nostro. Non te la squaglierai così facilmente!” “Ma io devo partire,” disse Frodo. “Non posso evitarlo, cari amici. È un peccato per tutti noi, ma è inutile cercar di trattenermi. Dato che avete capito tante cose, aiutatemi, vi prego, e non mettetemi i bastoni fra le ruote!” “Non hai capito!” disse Pippin. “Tu devi partire: perciò dobbiamo partire anche noi. Io e Merry veniamo con te. Sam è un’ottima persona e si butterebbe nella gola di un drago per salvarti, se non inciampasse nei suoi stessi piedi; ma tu avrai bisogno di più di un compagno nella tua pericolosa avventura.” “Miei cari e amatissimi hobbit!” disse Frodo profondamente commosso. “Non lo permetterei mai. Anche questo l’ho deciso tanto tempo fa. Voi parlate di pericolo, ma non vi rendete conto. Non è una caccia al tesoro, né un viaggio andata e ritorno. Io fuggo da un pericolo mortale e vado incontro a un pericolo mortale.” “Ma sì che ci rendiamo conto,” disse Merry irremovibile. “Per questo abbiamo deciso di venire. Sappiamo che l’Anello non è cosa da prendere per scherzo; ma faremo del nostro meglio per aiutarti contro il Nemico.” “L’Anello!” disse Frodo, ormai completamente inebetito. “Sì, l’Anello,” disse Merry. “Mio caro vecchio hobbit, tu non tieni conto della curiosità degli amici. Da anni so dell’esistenza dell’Anello… da prima che Bilbo partisse, a dire il vero; ma siccome lui lo considerava ovviamente un segreto, ho tenuto per me la scoperta, fino a che non abbiamo ordito la nostra congiura. Certo non conoscevo Bilbo bene come conosco te; ero molto giovane e lui inoltre era più cauto… ma non abbastanza. Se vuoi sapere come ho fatto a scoprirlo, te lo dirò.” “Va’ avanti!” disse Frodo con voce fievole. “La sua rovina furono i Sackville-Baggins, come c’era da aspettarsi. Un giorno, circa un anno prima della Festa, mentre camminavo per strada scorsi Bilbo avanti a me. All’improvviso in lontananza vedemmo gli Esse-Bi venirci incontro. Bilbo rallentò e in un battibaleno sparì. Ero così sbalordito che ebbi a stento la prontezza di nascondermi in modo più normale; ma mi tuffai in mezzo alla siepe e proseguii lungo il campo all’interno. Mentre sbirciavo sulla strada in cerca di Bilbo, dopo che gli Esse-Bi erano passati, eccolo rispuntare all’improvviso. Mentre riponeva qualcosa nella tasca dei calzoni, colsi un luccichio d’oro. “Dopo di che tenni gli occhi bene aperti. Anzi, ti confesso che mi misi a spiare. Ma devi ammettere che era assai intrigante e io ero solo un adolescente. Devo esser l’unico della Contea, a parte te, Frodo, ad aver visto il libro segreto del vecchio.” “Hai letto il suo libro!” gridò Frodo. “Santo cielo! Non c’è niente di sicuro?” “Mai del tutto, direi,” disse Merry. “Ma gli ho dato solo una rapida occhiata, e non è stato facile. Lui non lasciava mai il libro in giro. Mi chiedo che cosa ne è stato. Mi piacerebbe darci un’altra occhiata. Ce l’hai tu, Frodo?” “No. Non era a Casa Baggins. Deve averlo portato con sé.” “Dunque, dicevamo,” riprese Merry, “io ho tenuto per me la scoperta, fino a questa primavera, quando le cose si sono fatte serie. Allora abbiamo ordito la nostra congiura; e siccome anche noi facevamo sul serio, non abbiamo avuto troppi scrupoli. Tu sei una bella gatta da pelare, Gandalf di più. Ma se vuoi conoscere il nostro investigatore capo, te lo presento.” “Dov’è?” disse Frodo, guardandosi intorno come se si aspettasse di veder uscire da un armadio una figura mascherata e sinistra. “Fatti avanti, Sam!” disse Merry, e Sam si alzò in piedi arrossendo fino alla radice dei capelli. “Ecco la nostra fonte d’informazioni! E ne ha raccolte un bel po’, te l’assicuro, prima di farsi beccare. Dopo di che, posso aggiungere, si è considerato in libertà vigilata e non ha riferito più niente.” “Sam!” gridò Frodo, ormai al colmo dello stupore e assolutamente incapace di decidere se fosse arrabbiato, divertito, sollevato o semplicemente sciocco. “Sì, signore!” disse Sam. “Chiedo venia, signore! Ma non intendevo farvi un torto, signor Frodo, e neppure al signor Gandalf, se è per questo. Lui, però, badate, ha il sale in zucca; e quando avete detto partire da solo, lui ha detto no! porta qualcuno di cui ti puoi fidare.” “Ma non posso fidarmi di nessuno, a quanto pare,” disse Frodo. Sam lo guardò sconsolato. “Tutto dipende da ciò che vuoi,” interloquì Merry. “Puoi fidarti di noi perché resteremo al tuo fianco nella buona e nella cattiva sorte… fino in fondo. E puoi fidarti di noi perché manterremo qualsiasi tuo segreto… e sapremo mantenerlo meglio di te. Ma non puoi fidarti di noi se intendi affrontare i pericoli da solo e andartene senza dire una parola. Noi siamo tuoi amici, Frodo. Comunque sia, ecco come stanno le cose. Sappiamo quasi tutto ciò che Gandalf ti ha detto. Sappiamo molte cose sull’Anello. Siamo spaventatissimi… ma ti accompagneremo; o ti verremo dietro come segugi.” “E in fin dei conti, signore,” aggiunse Sam, “fareste bene a seguire il consiglio degli Elfi. Gildor vi ha detto di portare tipi volenterosi e questo non potete negarlo.” “Non lo nego,” disse Frodo, guardando Sam, che adesso sorrideva. “Non lo nego, ma ormai puoi russare quanto vuoi, non crederò più che tu stia dormendo. Dovrò prenderti a calci per esserne sicuro. “Siete un branco di furfanti imbroglioni!” disse, rivolto agli altri. “Che il cielo vi benedica!” rise e si alzò agitando le braccia. “Mi arrendo. Seguirò il consiglio di Gildor. Se il pericolo non fosse così cupo, salterei di gioia. Anche così però non posso fare a meno di sentirmi felice; più felice di quanto non mi sia sentito da diverso tempo in qua. Temevo questa serata.” “Bene! Tutto a posto. Tre urrà per Capitan Frodo e il suo equipaggio!” urlarono; e si misero a ballare in cerchio intorno a lui. Merry e Pippin intonarono una canzone che, chiaramente, avevano preparato per l’occasione. Era composta sulla falsariga della canzone dei Nani attaccata da Bilbo partendo per la sua avventura tanto tempo prima; il motivo era lo stesso: Addio al camino e al portoncino! Tiri il vento o faccia brina, Via di torno anzi ch’è giorno Via per boschi e per colline. A Valforra, di Elfi terra, In piane ove la foschia atterra, Per landa o steppa al gran galoppo A una meta che non s’afferra. Dietro l’abietto, l’oste appetto, Sotto il cielo avremo il letto Finché il cimento avremo vinto Ed il dovere nostro fatto. Ma via di torno! Ma via di torno! Ce ne andiamo anzi ch’è giorno. “Benissimo!” disse Frodo. “Ma in tal caso ci sono un mucchio di faccende da sbrigare prima di andare a letto… sotto un tetto, almeno per stanotte.” “Oh! Quella era poesia!” disse Pippin. “Non avrai mica intenzione di partire sul serio prima di giorno?” “Non lo so,” rispose Frodo. “Temo quei Cavalieri Neri, e sono sicuro che è rischioso restare a lungo nello stesso posto, specie in un posto dove si sa che ero diretto. Anche Gildor mi ha avvertito di non indugiare. Ma mi piacerebbe tanto vedere Gandalf. Mi sono accorto che perfino Gildor era turbato quando ha saputo che Gandalf non si era più fatto vivo. Tutto dipende da due cose. Quanto ci mettono i Cavalieri ad arrivare a Borgodaino? E fra quanto saremo pronti noi a partire? I preparativi non saranno brevi.” “La risposta alla seconda domanda,” disse Merry, “è che saremo pronti a partire entro un’ora. Ho preparato praticamente tutto. Ci sono cinque cavallini nella stalla al di là dei campi; provviste ed equipaggiamento sono già imballati, tranne qualche vestito di riserva e il cibo deperibile.” “Sembra una congiura davvero efficace,” disse Frodo. “Ma che mi dici dei Cavalieri Neri? Sarebbe azzardato aspettare ancora un giorno l’arrivo di Gandalf?” “Dipende da che cosa pensi che farebbero i Cavalieri se ti trovassero qui,” rispose Merry. “A quest’ora avrebbero potuto esser qui, naturalmente, se non fossero bloccati al cancello Nord, dove la Siepe scende fino in riva al fiume, da questo lato del Ponte. Le guardie al cancello non li faranno entrare di notte, anche se potrebbero sempre fare irruzione. Anche di giorno, credo, cercherebbero di tenerli fuori, in ogni caso non prima almeno di aver mandato un messaggio al Signore del Palazzo – perché l’aspetto dei Cavalieri non li convincerebbe e ne sarebbero senz’altro spaventati. Ma, naturalmente, Brandaino non è in grado di resistere a lungo a un attacco risoluto. È anche possibile che al mattino un Cavaliere Nero arrivi e chieda del signor Baggins e lo lascino passare. Lo sanno quasi tutti ormai che sei tornato a vivere a Criconca.” Frodo rimase a lungo seduto a pensare. “Ho preso una decisione,” disse alla fine. “Parto domattina, non appena fa giorno. Ma non passerò dalla strada: tanto varrebbe aspettare qui. Se attraverserò il cancello Nord la mia partenza da Landaino anziché restare segreta almeno per qualche giorno, come sarebbe auspicabile, sarà subito di dominio pubblico. E per giunta il Ponte e la Strada Est vicino alla frontiera saranno certamente sorvegliati dai Cavalieri, che entrino o meno dentro Landaino. Non sappiamo quanti siano; ma ce ne sono almeno due, e probabilmente di più. L’unica è prendere una direzione del tutto inaspettata.” “Ma questo vuol dire addentrarsi nella Vecchia Foresta!” disse Fredegario orripilato. “Non penserai davvero una cosa del genere. È altrettanto pericolosa dei Cavalieri Neri.” “Non altrettanto,” disse Merry. “È una soluzione disperata, ma secondo me Frodo ha ragione. È l’unico modo di andarsene senza averli subito alle costole. Con un po’ di fortuna potremmo avere un vantaggio non da poco.” “Ma nella Vecchia Foresta non avrai fortuna,” obiettò Fredegario. “Là dentro nessuno ha mai avuto fortuna. Vi perderete. Non ci va nessuno.” “Oh, invece sì!” disse Merry. “I Brandaino ci vanno ogni tanto… quando l’estro li prende. Abbiamo un ingresso privato. Frodo c’è andato una volta, tanto tempo fa. Io ci sono stato varie volte: per lo più di giorno, beninteso, quando gli alberi sono assopiti e abbastanza tranquilli.” “Be’, fate un po’ come vi pare!” disse Fredegario. “Io ho più paura della Vecchia Foresta che di qualsiasi cosa al mondo: le storie che raccontano sono un incubo; ma siccome non partecipo al viaggio la mia opinione conta poco. Comunque, sono molto contento che qualcuno rimanga per riferire a Gandalf ciò che avete fatto quando tornerà, e sono certo che non tarderà molto.” Per quanto affezionato a Frodo, Ciccio Bolger non aveva nessuna voglia di lasciar la Contea né di vedere quello che si trovava al di fuori. La sua famiglia veniva dal Quartiero Est, da Bolguado nei Campi del Ponte per la precisione, ma non aveva mai attraversato il Ponte Brandivino. Il suo compito, secondo il piano originario dei congiurati, era di rimanere per occuparsi dei ficcanaso e far credere a tutti il più a lungo possibile che il signor Baggins abitava ancora a Criconca. Per meglio sostenerne il ruolo, si era perfino portato dietro dei vecchi vestiti di Frodo. Non avevano pensato a quanto quel ruolo potesse dimostrarsi pericoloso. “Ottimo!” disse Frodo, quando ebbe chiaro in mente il piano. “Altrimenti non avremmo avuto modo di lasciare messaggi per Gandalf. Non so se questi Cavalieri sappiano leggere o no, ma di sicuro non mi sarei mai arrischiato a lasciare un messaggio scritto, in caso entrassero e perquisissero la casa. Ma se Ciccio è disposto a difendere il forte e io ho la certezza che Gandalf saprà la strada che abbiamo preso, questo mi fa decidere. Domattina per prima cosa mi addentrerò nella Vecchia Foresta.” “Be’, è fatta,” disse Pippin. “Tutto sommato preferisco il nostro compito a quello di Ciccio: aspettare che vengano qui i Cavalieri Neri.” “Aspetta di esserti addentrato nella Foresta,” disse Fredegario. “Rimpiangerai di non esser qui con me prima che siano passate ventiquattr’ore.” “Seguitare a discutere non serve,” disse Merry. “Dobbiamo ancora rimettere in ordine e controllare un’ultima volta gli imballaggi prima di andare a letto. Vi chiamerò io prima dell’alba.” Quando finalmente fu a letto, per un po’ Frodo non riuscì a prender sonno. Aveva le gambe indolenzite. Era contento di montare in sella l’indomani. Alla fine piombò in un vago sogno, nel quale gli sembrava di affacciarsi a un finestrone su un oscuro mare di alberi intricati. Sotto, in mezzo alle radici, si udivano creature strisciare e annusare. Era sicuro che prima o poi lo avrebbero fiutato. Poi udì un rumore in lontananza. Sulle prime pensò a un forte vento calato sulle foglie della foresta. Poi capì che non erano foglie ma il rumore del Mare lontano; un rumore che non aveva mai sentito da sveglio, anche se aveva spesso turbato i suoi sogni. A un tratto si accorse di essere all’aperto. Dopo tutto non c’erano alberi. Si trovava su una buia brughiera e uno strano odore salmastro impregnava l’aria. Alzando gli occhi vide ergersi solitaria innanzi a sé su uno sperone rialzato un’alta torre bianca. Lo prese un gran desiderio di salire sulla torre e di vedere il Mare. Incominciò a inerpicarsi su per lo sperone verso la torre: ma d’un tratto una luce apparve in cielo, e si udì un fragor di tuono. CAPITOLO VI LA VECCHIA FORESTA All’improvviso Frodo si svegliò. Nella stanza era ancora buio. Merry era in piedi sulla soglia: con una mano reggeva una candela, con l’altra bussava alla porta. “Va bene! Che cosa succede?” disse Frodo, ancora scosso e frastornato. “Che cosa succede!” esclamò Merry. “È ora di alzarsi. Sono le quattro e mezza e c’è molta nebbia. Andiamo! Sam sta già preparando la colazione. Perfino Pippin è in piedi. Io vado a sellare i cavallini e a prender quello che porterà i bagagli. Sveglia quel pigrone di Ciccio! Dovrà pur alzarsi per salutarci.” Poco dopo le sei i cinque hobbit erano pronti a partire. Ciccio Bolger stava ancora sbadigliando. Sgattaiolarono in silenzio fuori della casa. Merry si mise in testa conducendo un cavallino carico, e si avviò lungo un sentiero che attraversava un folto boschetto dietro casa e poi tagliò per vari campi. Le foglie delle piante luccicavano e ogni ramoscello gocciolava; la rugiada gelida ingrigiva l’erba. Tutto era fermo e i rumori lontani sembravano vicini e distinti: polli che schiamazzavano in un’aia, qualcuno che chiudeva la porta di una casa distante. Nella stalla trovarono i cavallini: piccoli animali robusti del tipo amato dagli hobbit, non veloci, ma adatti a una lunga giornata di lavoro. Montarono in sella ed eccoli allontanarsi nella nebbia, che sembrava aprirsi riluttante innanzi a loro e richiudersi minacciosa alle spalle. Dopo aver cavalcato lenti e silenziosi per un’oretta, di punto in bianco videro stagliarsi davanti la Siepe. Era alta e intessuta d’argentee ragnatele. “Come farete a traversarla?” domandò Fredegario. “Seguitemi!” disse Merry. “E lo vedrete.” Prese a sinistra della Siepe e ben presto giunsero in un punto dove piegava verso l’interno costeggiando il ciglio di un avvallamento. A una certa distanza dalla Siepe avevano scavato una trincea che digradava dolcemente nel terreno. Ai lati aveva pareti di mattoni che si alzavano con regolarità fino a formare a un tratto una galleria che scendeva in profondità sotto la Siepe per sbucare nell’avvallamento dall’altra parte. Qui Ciccio Bolger si fermò. “Addio, Frodo!” disse. “Vorrei tanto non vederti andare nella Foresta. Spero solo che tu non abbia bisogno di aiuto prima di giorno. Ma buona fortuna a te – oggi e ogni altro giorno!” “Se non mi aspettano cose peggiori della Vecchia Foresta, potrò dirmi fortunato,” disse Frodo. “Di’ a Gandalf di affrettarsi a seguirci sulla Strada Est: noi la riprenderemo presto e andremo a spron battuto.” “Addio!” gridarono, e cavalcando lungo il pendio s’infilarono nella galleria scomparendo agli occhi di Fredegario. Era buia e umida. All’altro capo c’era a chiuderla un cancello di spesse sbarre di ferro. Merry smontò e aprì il cancello, poi, quando furono passati tutti, lo riaccostò. Si richiuse con un clangore e la serratura fece uno schiocco. Suoni sinistri. “Ecco!” disse Merry. “Avete lasciato la Contea e ora siete fuori, al limitare della Vecchia Foresta.” “Sono vere le storie che raccontano?” domandò Pippin. “Non so a quali storie ti riferisci,” rispose Merry. “Se ti riferisci alle storielle di paura che le bambinaie raccontavano a Ciccio, piene di goblin, lupi e cose del genere, direi di no. In ogni caso io non ci credo. Ma per esser strana, la Foresta lo è. Tutto lì dentro è molto più vivo, più consapevole di quello che succede, se vogliamo, rispetto alle cose della Contea. E gli alberi non amano gli estranei. Ti tengono d’occhio. Di solito si accontentano di tenerti d’occhio, almeno durante il giorno, e non fanno molto altro. Ogni tanto quelli più ostili lasciano cadere un ramo o cacciano fuori una radice o ti avvinghiano con un lungo rampicante. Ma è di notte, per quel che ne so, che le cose si fanno più che mai allarmanti. Io ci sono venuto solo un paio di volte dopo il calar del sole, e anche allora son rimasto vicino alla Siepe. Mi è parso di sentire tutti gli alberi sussurrare tra di loro, scambiarsi informazioni e intrighi in una lingua inintelligibile; e i rami oscillavano e brancolavano senza un filo di vento. Dicono che gli alberi si muovano sul serio e possano circondare gli estranei e bloccarli. C’è di vero che molto tempo fa assalirono la Siepe: si portarono a ridosso, piantarono proprio lì le radici per poi ricaderci sopra. Ma arrivarono gli hobbit che abbatterono centinaia di alberi e fecero un grande falò nella Foresta, bruciando tutto il terreno per una lunga striscia a est della Siepe. Dopo di che gli alberi si astennero dagli assalti ma diventarono molto ostili. Non molto all’interno c’è tuttora un vasto spiazzo spoglio dove avevano fatto il falò.” “Sono pericolosi solamente gli alberi?” domandò Pippin. “Parecchie cose strane vivono nel cuore della Foresta e all’altra estremità,” disse Merry, “o così almeno ho sentito dire; ma io non le ho mai viste. Qualcosa però traccia i sentieri. Ogni volta che ci si addentra si scoprono percorsi aperti; ma di volta in volta sembrano spostarsi e trasformarsi in modo strano. Non lontano da questa galleria c’è, o meglio c’è stata per tanto tempo, l’imboccatura di un sentiero piuttosto largo che porta alla Radura del Falò e poi più o meno nella nostra direzione, a est e un poco a nord. È il sentiero che proverò a ritrovare.” Allora gli hobbit si allontanarono dal cancello della galleria e attraversarono a cavallo l’avvallamento. All’altro capo c’era un vago sentiero che risaliva al livello della Foresta, a poco più di un centinaio di passi dalla Siepe; ma dopo averli condotti sotto gli alberi era scomparso. Alle loro spalle potevano scorgere lo scuro profilo della Siepe attraverso il fusto degli alberi già fitti intorno a loro. Davanti scorgevano soltanto tronchi d’innumerevoli forme e dimensioni: dritti o curvi, contorti, inclinati, tozzi o snelli, lisci o nodosi e ramosi; e tutti i fusti erano verdi o grigi di muschio e di viscide, ispide escrescenze. Solo Merry sembrava piuttosto allegro. “Farai meglio a guidarci e a trovare quel sentiero,” gli disse Frodo. “Non perdiamoci di vista e non dimentichiamo da che parte sta la Siepe!” Si fecero strada tra gli alberi e i cavallini avanzavano a rilento evitando con cura le tante radici contorte e intrecciate. Non c’era sottobosco. Il terreno saliva con regolarità e, andando avanti, sembrava che gli alberi diventassero più alti, più scuri e più fitti. Non si udivano rumori, tranne una sporadica goccia di umidore che cadeva attraverso il fogliame immobile. Per il momento non c’erano sussurri o movimenti in mezzo ai rami; ma avevano tutti la sgradevole sensazione di essere tenuti d’occhio con rimprovero, venato di avversione, per non dire ostilità. La sensazione non faceva che aumentare e alla fine si sorpresero a lanciare rapide occhiate in alto o alle spalle, quasi aspettandosi un colpo improvviso. Di un sentiero però non si scorgeva ancora traccia e gli alberi sembravano continuamente sbarrare la strada. A un tratto Pippin capì che non ne poteva più e, senza preavviso, cacciò un urlo. “Ohi! Ohi!” gridò. “Non vi farò niente. Lasciatemi solo passare, ve ne prego!” Gli altri si arrestarono allibiti; ma il grido si smorzò come attutito da un pesante tendaggio. Non ci fu nessuna eco e nessuna risposta, anche se il bosco parve diventare più gremito e più vigile di prima. “Se fossi in te non griderei,” disse Merry. “Fa più male che bene.” Frodo cominciava a chiedersi se esistesse una via d’uscita e se non avesse avuto torto a trascinare gli altri in quel bosco abominevole. Merry guardava da una parte all’altra e sembrava già incerto sulla via da prendere. Pippin se ne accorse. “Non ci hai messo molto a farci smarrire,” disse. Ma in quel mentre Merry fece un fischio di sollievo e indicò davanti a sé. “Però!” disse. “Questi alberi si spostano eccome. Ecco la Radura del Falò davanti a noi (almeno spero), eppure il sentiero per arrivarci sembra essere sparito!” La luce si faceva più chiara man mano che procedevano. A un tratto sbucarono dagli alberi e si trovarono in un ampio spazio circolare. Sopra c’era il cielo, con loro grande sorpresa azzurro e limpido: sotto la volta degli alberi non avevano potuto veder sorgere il mattino né la nebbia alzarsi. Il sole però non era ancora abbastanza alto per brillare nella radura, anche se la sua luce sfiorava la cima degli alberi. Le foglie erano più folte e più verdi attorno ai bordi dello spiazzo, recingendolo con un muro quasi solido. Non vi crescevano alberi, solo erba e molte piante alte: cicuta esile e sbiadita, prezzemolo selvatico, gambi rossi dai semi provvisti di ciuffi di peli, e poi un rigoglio di ortiche e cardi. Un posto tetro: ma dopo la soffocante Foresta sembrava un giardino incantevole e allegro. Gli hobbit si sentirono incoraggiati e levarono lo sguardo speranzosi alla luce del giorno che si spandeva nel cielo. All’altro capo della radura, nella muraglia di alberi si apriva un varco e, più in là, un nitido sentiero. Lo vedevano inoltrarsi nel bosco, largo in qualche punto e in alto scoperto, anche se ogni tanto gli alberi si avvicinavano e facevano ombra con i rami scuri. Presero quel sentiero. Era sempre leggermente in salita ma ora procedevano molto più spediti e con animo sollevato: sembrava che la Foresta avesse mollato la presa e in fin dei conti fosse disposta a lasciarli passare senza ostacolarli. Ma dopo un po’ l’aria cominciò a farsi calda e soffocante. Gli alberi tornarono a premere sui lati e gli hobbit non riuscivano a vedere molto lontano. Più forte che mai ora sentivano la malevolenza del bosco schiacciarli. Il suo silenzio era tale che gli zoccoli dei cavallini, frusciando sulle foglie secche e inciampando ogni tanto sulle radici nascoste, risuonavano come tonfi al loro orecchio. Frodo provò a cantar qualcosa per infondere coraggio, ma la voce si ridusse a un mormorio. O! Vagabondi nel paese oscuro non disperate! Poiché anche se duro, ogni bosco dovrà pur terminare, e vedere il sole che alto appare: il sole al tramonto, il sole all’aurora, il giorno che nasce, il giorno che muore. A est o a ovest deve un bosco cedere… Cedere – già nel dire quest’ultima parola la sua voce si spense nel silenzio. L’aria sembrava pesante e pronunciare le parole era faticoso. Proprio dietro di loro un grosso ramo cadde con uno schianto da un vecchio albero sovrastante il sentiero. Gli alberi sembravano serrarli da presso. “Non gli piace mica tutto quel terminare e cedere,” disse Merry. “Io eviterei di cantare per il momento. Aspetta di arrivare al bordo e poi ci gireremo e gli lanceremo un coro di sfida!” Parlava allegramente e, se sentiva una grande apprensione, non lo diede a vedere. Gli altri non risposero. Erano abbattuti. Un grosso peso si era piazzato saldamente sul cuore di Frodo, che ora a ogni passo si rammaricava di aver osato sfidare la minaccia degli alberi. Anzi, stava giusto per fermarsi e proporre di tornare indietro (se era ancora possibile), quando le cose presero una nuova piega. Il sentiero smise di salire e per un po’ proseguì quasi in piano. Gli alberi oscuri si ritrassero e gli hobbit ebbero modo di vedere che il sentiero continuava quasi dritto. Davanti, ma a una certa distanza, si ergeva una collina erbosa, senza alberi, come una testa calva emersa dal bosco tutt’intorno. Il sentiero sembrava puntare direttamente lì. Adesso accelerarono di nuovo il passo, felici all’idea di arrampicarsi per un po’ sopra il tetto della Foresta. Il sentiero sprofondò e poi riprese a salire, portandoli infine ai piedi dello scosceso pendio. Lì, una volta emerso dagli alberi, svanì in mezzo all’erba. Il bosco si distribuiva tutt’intorno alla collina come una folta chioma che s’interrompeva bruscamente in un cerchio intorno a una calotta rasata. Gli hobbit si inerpicarono con i cavallini, girando torno torno fino ad arrivare in cima. Lì si fermarono e si guardarono attorno. L’aria era scintillante e illuminata dal sole ma caliginosa; e non riuscivano a veder molto lontano. Vicino a loro la foschia era pressoché scomparsa; anche se qua e là era rimasta in depressioni del bosco, e a sud, da un profondo avvallamento che tagliava dritto la Foresta, la nebbia saliva ancora come vapore o volute di fumo bianco. “Quello,” disse Merry, indicando con il dito, “quello è il corso del Circonvolvolo. Viene giù dai Poggi e scorre verso sud-ovest in mezzo alla Foresta prima di affluire nel Brandivino sotto Finistrame. Non è certo quella la nostra direzione! La valle del Circonvolvolo, dicono, è la parte più strana di tutto il bosco – il centro dal quale s’irradia tutta la stranezza, se vogliamo.” Gli altri guardarono nella direzione indicata da Merry ma riuscivano a scorgere ben poco a parte le brume sulla vallata umida e profonda; e più in là la metà meridionale della Foresta si sottraeva alla vista. Il sole in cima al colle iniziava a scottare. Dovevano essere le undici; ma la caligine autunnale impediva ancora di vedere molto in altre direzioni. A ovest non riuscivano a distinguere né il profilo della Siepe né la valle del Brandivino al di là. Verso nord, dove puntarono lo sguardo più speranzosi, non videro niente che ricordasse la striscia della grande Strada Est, la loro meta. Erano su un’isola in un mare di alberi e l’orizzonte era velato. Sul lato sud-orientale il terreno scendeva ripidissimo, come se le falde della collina continuassero in profondità sotto gli alberi, quasi spiagge di un’isola che in realtà sono le pendici di un monte emerso dagli abissi marini. Si sedettero sul ciglio erboso e, posando lo sguardo sui boschi ai loro piedi, consumarono il pasto di mezzogiorno. Quando il sole superò il meriggio, intravidero lontanissimi a oriente i contorni grigio-verdi dei Poggi che si estendevano da quel lato oltre la Vecchia Foresta. Questo li rallegrò non poco: era bello vedere l’esistenza di qualcosa oltre i confini del bosco, pur non avendo intenzione di andare in quella direzione, se potevano evitarlo: nel leggendario hobbit i Poggitumuli avevano una reputazione sinistra come quella della stessa Foresta. Alla fine presero la decisione di rimettersi in marcia. Il sentiero che li aveva condotti alla collina rispuntò sul lato esposto a nord; ma non ci misero molto ad accorgersi che curvava regolarmente verso destra. Ben presto cominciò a scendere rapido e si resero conto che puntava proprio verso la valle del Circonvolvolo: cioè tutto fuorché la direzione che desideravano prendere. Dopo averne discusso, stabilirono di lasciare il sentiero fuorviante e di dirigersi a nord; pur non essendo riusciti a vederla dall’alto della collina, la Strada doveva trovarsi da quella parte e non poteva distare più di qualche miglio. Sempre verso nord, e a sinistra del sentiero, la terra sembrava più secca e più aperta, e risaliva pendii dove gli alberi erano più radi e i pini e gli abeti sostituivano le querce e i frassini e le altre piante strane e sconosciute del bosco più fitto. Sulle prime parve una buona scelta: procedettero spediti anche se, ogni volta che intravedevano un raggio di sole in una radura, sembravano aver inspiegabilmente deviato verso est. Ma dopo un po’ gli alberi tornarono ad accerchiarli, proprio dove, da lontano, erano parsi più radi e meno aggrovigliati. Poi inaspettatamente scoprirono profondi avvallamenti nel terreno, come solchi di grandi ruote giganti o ampi fossati e strade sprofondate ormai da tempo in disuso e soffocate dai rovi. Di solito sbarravano il tragitto e per superarli bisognava calarsi e inerpicarsi a stento sull’altra sponda, impresa ardua e faticosa per i cavallini. Ogni volta, scesi in fondo, trovavano l’avvallamento pieno di folti cespugli e di sottobosco intricato che, chissà perché, non cedevano mai sulla sinistra ma li lasciavano passare solo quando prendevano a destra, sicché dovevano fare un bel tratto sul fondo prima di trovare il modo di risalire l’altra sponda. E ogni volta che s’inerpicavano, uscendo gli alberi sembravano più alti e più scuri; e siccome era più difficile trovare un varco a sinistra e verso l’alto, erano costretti a prendere a destra e verso il basso. Dopo un paio d’ore avevano perso il senso dell’orientamento, anche se sapevano piuttosto bene di aver da molto smesso di andare verso nord. Venivano deviati e stavano semplicemente seguendo un itinerario scelto da altri al posto loro: verso est e verso sud, nel cuore della Foresta anziché fuori. Era pomeriggio inoltrato quando arrivarono arrancando in un avvallamento più ampio e più profondo dei precedenti. Era così scosceso, quasi a strapiombo, che si rivelò impossibile risalirlo nell’uno o nell’altro senso senza abbandonare cavallini e bagagli. Non potevano far altro che seguire l’avvallamento… verso il basso. Il terreno si fece molle e a tratti acquitrinoso; sulle scarpate spuntarono polle, e ben presto gli hobbit si trovarono a seguire un ruscelletto che stillava e gorgogliava in un letto coperto d’erbacce. Poi il terreno iniziò a calare rapidamente e il ruscello, sempre più veemente e rumoroso, scorreva a sbalzi quasi a capofitto. Erano in una profonda forra mal illuminata sotto un arco formato dagli alberi su in alto. Dopo aver coperto barcollando un tratto lungo il corso d’acqua, all’improvviso emersero dal buio. Davanti a loro videro, come attraverso un cancello, la luce del sole. Giunti all’aperto scoprirono di essersi fatti strada attraverso un crepaccio in una scarpata assai scoscesa, quasi un dirupo. Ai suoi piedi si apriva un ampio spazio di erba e canne; e in lontananza s’intravedeva un’altra scarpata quasi altrettanto scoscesa. Sulla terra nascosta nel mezzo ristava un pomeriggio caldo e sonnacchioso dorato dagli ultimi raggi di sole. Al centro serpeggiava indolente uno scuro fiume di acqua marrone, costeggiato da antichi salici, sovrastato da un arco di salici, ostruito da salici caduti e macchiettato da migliaia di foglie di salice sbiadite. L’aria ne era satura e tremolavano gialle dai rami, perché una brezza tiepida e leggera soffiava sommessa nella valle, e le canne stormivano e i rami di salice cricchiavano. “Be’, adesso se non altro ho un’idea di dove siamo!” disse Merry. “Siamo andati quasi nella direzione opposta a quella prevista. Questo è il Fiume Circonvolvolo! Io vado in esplorazione.” Emerse alla luce del sole e sparì in mezzo all’erba alta. Dopo un po’ ricomparve e riferì che il terreno tra i piedi del dirupo e il fiume era abbastanza solido; in qualche punto il manto erboso scendeva quasi a pelo d’acqua. “Per giunta,” disse, “sembra esserci una specie di sentiero che serpeggia lungo questa sponda del fiume. Se prendiamo a sinistra e lo seguiamo, finiremo per forza per sbucare sul lato est della Foresta.” “Alla buon’ora!” disse Pippin. “Sempre che la pista ci arrivi e non si limiti a portarci in mezzo a una palude, per poi piantarci in asso. Chi l’ha tracciata, secondo te, e perché? Sono certo che non l’ha fatto a nostro beneficio. Sto diventando molto diffidente di questa Foresta e di tutto quel che c’è, e comincio a credere a tutte le storie che raccontano. E hai un’idea di quanta strada dovremmo fare verso est?” “No,” disse Merry, “non ce l’ho. Non so neppure quanto siamo scesi lungo il Circonvolvolo, né chi mai potrebbe venire qui così spesso da tracciare un sentiero. Ma non riesco a vedere o a immaginare altra via d’uscita.” Non restava che mettersi in fila e uscire dalla forra, e Merry li condusse al sentiero che aveva scoperto. Ovunque le canne e le erbe erano alte e rigogliose, in qualche punto anche molto più su delle loro teste; ma il sentiero, una volta trovato, era facile da seguire nelle curve e giravolte fatte per procedere sul terreno più solido in mezzo alle pozze e agli acquitrini. Qua e là passava sopra altri rigagnoli che scorrevano lungo i calanchi nel Circonvolvolo dalle zone forestali più elevate e in quei punti c’erano tronchi o fasci di sterpaglia posti con cura di traverso. Gli hobbit cominciavano ad avere molto caldo. Eserciti d’insetti d’ogni sorta ronzavano nelle orecchie e il sole pomeridiano bruciava la schiena. Alla fine sbucarono improvvisamente in una zona appena in ombra; grossi rami grigi formavano un arco sul sentiero. Ogni passo avanti risultava più restio del precedente. La sonnolenza sembrava sprigionar dal suolo, risalire lungo le gambe e calare lievemente dall’aria sulla testa e sugli occhi. Frodo sentiva il mento piegarsi e la testa ciondolare. Proprio davanti a lui Pippin cadde in ginocchio. Frodo si fermò. “È inutile,” sentì dire a Merry. “Non possiamo fare un altro passo senza prima riposare. Dobbiamo schiacciare un pisolino. Sotto i salici è fresco. Ci sono meno mosche!” Quelle parole non piacquero a Frodo. “Andiamo!” gridò. “Non possiamo schiacciare un pisolino, non ancora. Dobbiamo prima uscire dalla Foresta.” Ma gli altri erano troppo storditi per dargli retta. Dietro di loro Sam sbadigliava e sbatteva le palpebre come istupidito. All’improvviso anche Frodo si sentì vincere dal torpore. Gli girava la testa. Nell’aria non sembrava più esserci un rumore. Le mosche avevano smesso di ronzare. Soltanto un suono tenue a stento percettibile, il lieve tremolio di un canto appena sussurrato, sembrava muoversi su in alto tra i rami. Sollevò gli occhi pesanti e vide chino su di lui un enorme salice, vecchio e canuto. Sembrava gigantesco, i rami sparpagliati come braccia protese con molte mani dalle lunghe dita, il tronco nodoso e contorto che si apriva in larghe crepe crepitanti fiocamente al moto della ramaglia. Le foglie tremule contro il cielo luminoso lo abbagliarono e cadde in terra, restando disteso sull’erba. Merry e Pippin si trascinarono avanti e si sdraiarono con la schiena contro il tronco del salice. Dietro di loro le grandi crepe si spalancavano per riceverli mentre l’albero oscillava e scricchiolava. Alzarono lo sguardo verso le foglie gialle e grigie che si muovevano lievemente in controluce e cantavano. Chiusero gli occhi e credettero quasi di udire parole, parole fresche, che parlavano d’acqua e di sonno. Si abbandonarono all’incantesimo e caddero in un sonno profondo ai piedi del grande salice grigio. Frodo rimase per un po’ a lottare contro il sonno che lo stava sopraffacendo; poi, con uno sforzo, si rimise in piedi. Sentiva un desiderio irrefrenabile d’acqua fresca. “Aspettami, Sam,” balbettò. “Devo bagnare un attimo i piedi.” Come in sogno vagò verso il lato dell’albero che dava sul fiume, dove grosse radici attorcigliate spuntavano per buttarsi nella corrente, come ritorti dragoncelli che si tendessero per bere. Si sedette a cavalcioni su una radice con i piedi bollenti nella fresca acqua marrone; e lì anche lui si addormentò con la schiena contro l’albero. Sam si sedette e si grattò la testa, facendo uno sbadiglio grande come una caverna. Era preoccupato. Il pomeriggio volgeva al termine e quell’improvvisa sonnolenza gli sembrava innaturale. “Il sole e l’aria calda non bastano a spiegarlo,” mormorò fra sé. “Questo grosso albero non mi piace. Non mi fido. Ma lo senti? Ora si è messo a cantar di sonno! Così non va mica!” Si tirò su e si avviò barcollando a vedere che ne era dei cavallini. Scoprì che due si erano allontanati per un bel tratto lungo il sentiero; e li aveva appena presi e riportati insieme agli altri, quando sentì due rumori; uno forte, l’altro sommesso ma molto chiaro. Uno era il tonfo di una cosa pesante piombata in acqua; l’altro era come il leggero clic di una serratura quando ci si affretta a chiudere a chiave una porta. Tornò di corsa sulla riva. Frodo era in acqua, vicino alla sponda, e una grande radice sembrava stargli sopra e tenerlo giù, ma lui non opponeva resistenza. Sam lo agguantò per la giubba e lo tirò fuori da sotto la radice; e poi con difficoltà lo issò a riva. Frodo si svegliò quasi all’istante, tossì e sputacchiò. “Sai una cosa, Sam,” disse alla fine, “quell’albero schifoso mi ha scaraventato in acqua! Me ne sono accorto. Con una semplice torsione la grossa radice mi ha spinto dentro!” “Forse sognavate, signor Frodo,” disse Sam. “Non dovreste sedervi in un posto simile quando avete sonno.” “E gli altri?” domandò Frodo. “Chissà che razza di sogni staranno facendo.” Aggirarono l’albero e allora Sam capì da dove veniva il clic che aveva sentito. Pippin era scomparso. La crepa accanto alla quale si era appoggiato si era richiusa e non si scorgeva neanche uno spiraglio. Merry era intrappolato: un’altra crepa gli si era chiusa intorno alla vita; le gambe erano rimaste fuori ma il resto del corpo era dentro un’oscura cavità, i cui bordi lo abbrancavano come tenaglie. Frodo e Sam iniziarono a picchiare sul tronco dove prima Pippin era appoggiato. Poi si adoperarono convulsamente per aprire le ganasce della crepa che teneva serrato il povero Merry. Fu tutto inutile. “Che infamità doveva capitarci!” gridò Frodo furibondo. “Perché siamo venuti in quest’orribile Foresta? Come vorrei che fossimo tutti a Criconca!” Prese a calci l’albero con tutte le sue forze, incurante del piede. Un fremito quasi impercettibile corse lungo il fusto fino ai rami; le foglie stormirono e frusciarono, ma adesso il suono era quello di una risatina fievole e lontana. “Non è che abbiamo un’ascia nel bagaglio, signor Frodo?” domandò Sam. “Ho portato una piccola accetta per la legna da ardere,” disse Frodo. “Non ci servirebbe a molto.” “Un momento!” gridò Sam: la legna da ardere gli aveva suggerito un’idea. “Forse col fuoco riusciremo a ottenere qualcosa!” “Forse,” disse Frodo poco convinto. “Forse riusciremo ad arrostire vivo Pippin all’interno del tronco.” “Potremmo provare a ferire o a spaventare quest’albero, tanto per cominciare,” disse Sam in tono feroce. “Se non li lascia andare, lo abbatto, a costo di rosicchiarlo.” Corse ai cavallini e in breve tornò con due cassette per l’esca e un’accetta. Raccolsero in fretta e furia erba e foglie secche, e pezzi di corteccia; fecero una pila di ramoscelli spezzati e sterpi tagliati. Li ammucchiarono contro il tronco dal lato opposto dei prigionieri. Non appena Sam fece scaturire una scintilla nella cassetta dell’esca, l’erba secca prese fuoco e si levò una vampata di fiamme e fumo. I ramoscelli crepitavano. Piccole lingue di fuoco lambivano la scorza secca e sfregiata dell’antico albero strinandolo. Un fremito corse lungo tutto il salice. Le foglie sembravano fischiare per il dolore e la rabbia. Si sentì l’urlo sonoro di Merry e dalle profondità dell’albero giunse un grido soffocato di Pippin. “Spegnetelo! Spegnetelo!” strillava Merry. “Sennò mi stritola. L’ha detto lui!” “Chi? Cosa?” si sgolava Frodo, precipitandosi dall’altro lato dell’albero. “Spegnetelo! Spegnetelo!” implorava Merry. I rami del salice iniziarono a oscillare con violenza. Seguì un rumore, come di vento che si levava e si propagava ai rami di tutti gli altri alberi d’intorno, quasi avessero gettato una pietra nel pacifico torpore della valle fiumana e messo in moto onde di rabbia che si ripercuotevano per tutta la Foresta. Sam prese a calci il fuocherello e calpestò le faville. Frodo invece, senza sapere bene perché lo facesse né che cosa si aspettasse, corse lungo il sentiero gridando aiuto! aiuto! aiuto! Gli sembrava di sentire a malapena il suono della propria voce stridula: il vento del salice la soffiava via e la soffocava in uno strepitio di foglie non appena le parole gli uscivano di bocca. Era disperato: stupido e smarrito. Di colpo smise. Ci fu una risposta, o così gli parve; ma sembrava giungere da dietro di lui, lontano lungo il sentiero e dall’interno della Foresta. Si girò ad ascoltare e ben presto non ebbe più dubbi: qualcuno cantava una canzone; una voce profonda e felice cantava allegra e spensierata, ma cantava cose senza senso: Ehi dol! bel bel dol! Marca un dirondillo! Marca un dir! salta un dor! salice bel billo! Tom Bom, bello Tom, Tom Bombadillo! Tra la speranza e il timore di un nuovo pericolo, Frodo e Sam ora rimasero immobili. All’improvviso, dopo una sfilza di parole senza senso (o presunte tali) la voce si levò forte e chiara e intonò questa canzone: Ehi! dol bel! dirondel! Cara mia ritorno! Banderuol, va leggera e va il piumato storno. Laggiù in basso sotto il Col, al luccichio solare, In attesa sulla soglia del freddo stellare, Figlia della donna del Fiume, sta la mia signora, Bacchetta esil di salice e più dell’acqua chiara. Tom Bombadil adesso le ninfee balzelloni A casa porterà. Non senti la canzone? Ehi! dol bel! dirondel! come bello balla Baccador, Baccador, bella bacca gialla! Vecchio Uomo Salice, le radiche hai nascosto! Tom va di prescia. Il dì fa a sera posto. Tom con le sue ninfee va a casa balzelloni. Ehi! Dirondel! Non senti la canzone? Frodo e Sam ascoltavano incantati. Il vento si placò. Le foglie spenzolavano di nuovo silenti sui rigidi rami. Seguì un altro brano di canzone e poi, ballando e ballonzolando lungo il sentiero, ecco spuntare sopra le canne un vecchio cappello malconcio con un alto cocuzzolo e una lunga penna azzurra infilata nella fascia. Con un balzo e un rimbalzo fece la sua comparsa un uomo, o qualcosa del genere. In ogni caso era troppo grande e robusto per essere uno hobbit, se non abbastanza alto per uno della Grossa Gente, pur facendo altrettanto rumore, e incedeva coi suoi stivaloni gialli sulle gambe massicce, andando alla carica in mezzo all’erba e ai giunchi come una vacca che s’affretta all’abbeveratoio. Aveva una giubba azzurra e una lunga barba castana; gli occhi erano azzurri e luminosi, e il viso rosso come una mela matura, ma solcato da cento rughe ridanciane. In mano portava, come fosse un vassoio, una grande foglia con un mucchietto di candide ninfee. “Aiuto!” gridarono Frodo e Sam correndogli incontro a mani tese. “Calma! Calma! Andiamoci piano!” gridò il vecchio alzando una mano, e loro si bloccarono di colpo, come paralizzati. “E allora, miei piccoli compari, dov’è che andate sbuffando come mantici? Che cosa succede? Sapete chi sono? Sono Tom Bombadil. Ditemi qual è il problema! Tom va un po’ di prescia. Non mi schiacciate le ninfee!” “I miei amici sono intrappolati nel salice,” gridò Frodo trafelato. “Mastro Merry è stritolato in una crepa!” gridò Sam. “Cosa?” urlò Tom Bombadil con un gran balzo in aria. “Il Vecchio Uomo Salice? Tutto qui, eh? Si rimedia in un batter d’occhio. Conosco il motivo che fa per lui. Quel Vecchio Uomo Salice grigio! Gli congelo il midollo se non si comporta come si deve. Gli strappo le radici a furia di cantare. Ti alzo un vento che gli soffia via le foglie e i rami. Vecchio Uomo Salice!” Posò con cura le ninfee sull’erba e corse all’albero. Lì vide i piedi di Merry che ancora spuntavano: il resto era già stato inghiottito. Tom mise la bocca sulla crepa e attaccò a cantarci dentro a bassa voce. Gli hobbit non riuscivano a capire le parole ma evidentemente Merry si svegliò. Le gambe cominciarono a scalciare. Tom schizzò via e spezzato un ramo pendente cominciò a percuotere il fianco del salice. “Lasciali uscire, Vecchio Uomo Salice!” disse. “Che ti è saltato in testa? Non dovresti essere sveglio. Mangia la terra! Scava in profondità! Bevi acqua! Dormi! Te lo ordina Bombadil!” Poi afferrò i piedi di Merry e lo tirò fuori della crepa, che di colpo si allargò. Con uno scrocchio lacerante l’altra crepa si squarciò e Pippin schizzò fuori come se gli avessero mollato un calcio. Poi con un sonoro schiocco le due crepe si richiusero saldamente. Un brivido corse la pianta dalle radici alla cima, e calò un silenzio totale. “Grazie!” dissero gli hobbit, uno dopo l’altro. Tom Bombadil scoppiò a ridere. “Be’, miei piccoli compari!” disse chinandosi per scrutarli bene in faccia. “Verrete a casa mia! La tavola è imbandita con crema gialla, miele, pane bianco e burro. Baccadoro ci aspetta. Avremo tempo per le domande intorno al desco della cena. Seguitemi più in fretta che potete!” Dopo di che raccolse le ninfee e con un cenno della mano s’avviò ballando e ballonzolando lungo il sentiero verso est, e sempre cantando a squarciagola parole senza senso. Troppo sorpresi e troppo sollevati per parlare, gli hobbit lo seguirono il più velocemente possibile. Ma non abbastanza. Ben presto Tom sparì davanti a loro e il rumore del suo canto si fece sempre più fievole e lontano. All’improvviso la sua voce tornò indietro con un gran grido d’incitamento. Svelti, cari amici miei, su pel Circonvolvolo! Tom vi precede e le candele spolvera. Tramonta il Sole già e già voi brancolate. Col buio ci sarà la porta spalancata, La luce brillerà fuori dai davanzali. Non temete neri ontani o bianchi salici! Né rami né radici! Tom vi ha preceduto. Ehi voi! bel dol! Siam qui per darvi il benvenuto! Dopo di che gli Hobbit non udirono più nulla. Quasi in un batter d’occhio il sole parve affondare in mezzo agli alberi alle loro spalle. Pensarono ai raggi obliqui della sera luccicanti sul Fiume Brandivino e alle finestre di Borgodaino che iniziavano a baluginare con centinaia di luci. Grandi ombre calavano su di loro; tronchi e rami incombevano minacciosi sul sentiero. Bianche brume principiarono a levarsi in volute sulla superficie del fiume e a spargersi intorno alle radici degli alberi lungo le sponde. Montava dal terreno un vapore umbratile per mescolarsi al crepuscolo che rapido calava. Diventava difficile seguire il sentiero ed erano molto stanchi. Le gambe sembravano di piombo. Strani rumori furtivi correvano tra i cespugli e le canne ai lati; e se rivolgevano lo sguardo verso il pallido cielo intravedevano strane facce grinzose e bitorzolute profilarsi minacciose contro l’imbrunire e guatarli biecamente dall’alto della scarpata e dal limitar del bosco. Avevano l’impressione che tutta quella regione fosse irreale, un po’ come brancolare attraverso un sogno sinistro che non concedeva risveglio. Proprio quando sentirono che i piedi non avrebbero compiuto un altro passo, si accorsero che il terreno saliva dolcemente. L’acqua cominciò a mormorare. Nell’oscurità intravidero il bianco scintillio della schiuma dove il fiume ricadeva in una cascatella. Poi all’improvviso gli alberi finirono e gli hobbit si lasciarono le brume alle spalle. Uscirono dalla Foresta e trovarono un’ampia distesa d’erba che emergeva innanzi a loro. Il fiume, ora piccolo e veloce, saltellava allegramente incontro agli hobbit, luccicando qua e là alla luce delle stelle che già brillavano in cielo. L’erba sotto i piedi era soffice e bassa, come se fosse falciata o rasata. Il limitar della Foresta alle loro spalle era tosato e cimato come una siepe. Ora il sentiero proseguiva in piano, curato e fiancheggiato da pietre. Saliva serpeggiando in cima a un poggio erboso, ora grigio sotto la pallida notte stellata; e lì, ancora più in alto su un altro pendio, scorsero le luci sfavillanti di una casa. Il sentiero riprese a scendere e poi a risalire su per una lunga e liscia costa erbosa incontro alla luce. Un ampio fascio giallo luminoso fuoriuscì vivido da una porta che si era aperta all’improvviso. Avevano davanti la casa di Tom Bombadil, su, giù, sottocolle. Dietro, una falda scoscesa del terreno si stendeva grigia e brulla e poi, più in là, le sagome scure dei Poggitumuli si ritiravano nella notte orientale. Allungarono tutti il passo, hobbit e cavallini. Già metà della stanchezza e tutti i timori li avevano abbandonati. Ehi! Dai bel dol! corse incontro la canzone ad accoglierli. Ehi! Dai bel dol! Balzellon balzellini! Ci piace bisbocciar! Hobbit! Cavallini! Dai, divertiamoci! Cantiamo tutti assieme! Poi un’altra voce chiara, giovane e antica come la Primavera, come la canzone di un’acqua felice che fluisce nella notte da un luminoso mattino sulle colline, come una cascata d’argento venne a incontrarli: Dai, attacca la canzon! Cantiamo tutti assieme Di sole, stelle, luna, e pioggia, nubi e brume, Luce sul boccio, guazza sulle piume, Vento sul colle, campanule sul brugo, Ninfee nell’acqua, canne sopra il lago: Tom Bombadil e la figlia del Fiume! E con quella canzone gli hobbit si fermarono sulla soglia e una luce dorata li avvolse. CAPITOLO VII NELLA CASA DI TOM BOMBADIL I quattro hobbit varcarono la vasta soglia di pietra e si bloccarono, abbagliati. Si trovavano in una stanza lunga e bassa, illuminata a giorno da lampade appese alle travi del soffitto; e sul lucido tavolo di legno scuro innumeri candele rifulgevano alte e gialle. Su una sedia, all’altro capo della stanza di fronte al portone, c’era una donna. La lunga chioma bionda ricadeva a onde sulle spalle; la veste aveva verde, verde come le canne giovani, fiammata d’argento come perle di rugiada; la cintura era d’oro, a foggia di catena di giaggioli incastonata di pistilli ceruli dei non ti scordar di me. Ai piedi in grandi vasi di terraglia galleggiavano candide ninfee, talché sembrava intronizzata al centro di uno stagno. “Entrate, ospiti cari!” disse e, non appena parlò, gli hobbit capirono che la voce limpida che avevano sentito cantare era la sua. Accennarono qualche timido passo nella stanza e cominciarono a inchinarsi profondamente, sentendosi stranamente sorpresi e imbarazzati, come chi bussi alla porta di una casetta per chiedere un bicchier d’acqua e trovi ad accoglierlo una giovane e bella regina elfica vestita di fiori vivi. Ma prima che potessero aprir bocca, lei si levò leggera sulle vaschette di ninfee e corse loro incontro ridendo; e mentre correva la veste frascheggiò sommessa come il vento sulle sponde fiorite di un fiume. “Venite, ospiti cari!” disse, prendendo Frodo per mano. “Ridete e siate allegri! Io sono Baccadoro, figlia del Fiume.” Poi leggera li superò e, chiusa la porta, ci appoggiò la schiena e le bianche braccia aperte. “Chiudiamo fuori la notte!” disse. “Forse paventate ancora la nebbia, le ombre arboree, le acque profonde e le creature allo stato brado. Non dovete temer nulla! Stanotte siete sotto il tetto di Tom Bombadil.” Gli hobbit la guardavano estasiati; lei li guardò uno per uno sorridente. “Graziosa dama Baccadoro!” disse finalmente Frodo, l’animo commosso da una gioia inspiegabile. Era ammaliato come già altre volte dalle belle voci elfiche; ma l’incantesimo che lo stregava era diverso: meno intenso e nobile il piacere, più profondo però e vicino all’animo mortale; meraviglioso e tuttavia non strano. “Graziosa dama Baccadoro!” ripeté. “Ora si spiega la gioia nascosta nelle canzoni che udivamo. O bacchetta esil di salice! O più limpida dell’acqua! O canna sullo stagno! Bella figlia del Fiume! O primavera e estate, e ancora primavera! O vento alla cascata e risa delle foglie!” Di colpo s’interruppe e balbettò, sopraffatto dallo stupore di sentirsi dire certe cose. Ma Baccadoro rise. “Benvenuto!” disse. “Non sapevo che la gente della Contea avesse una lingua così dolce. Ma vedo che sei Amico degli Elfi; lo dicono la luce negli occhi e il suono della voce. Quale lieto incontro! Ora sedete, in attesa del Padrone di casa! Non tarderà. Sta accudendo alle vostre bestie stanche.” Gli hobbit si sedettero contenti su basse seggiole di giunco mentre Baccadoro si occupava della tavola; e la seguivano con gli occhi: la grazia sciolta dei suoi movimenti li riempiva di un piacere pacato. Dal retro della casa giungeva il suono di un canto. Ogni tanto coglievano, tra i tanti bel dol e dol bel e marca un dirondillo, il ritornello: Tom Bombadil è un tipo allegrotto; Stivali gialli ha e azzurro è il suo giubbotto. “Graziosa dama!” disse Frodo dopo un po’. “Potresti dirmi, se la domanda non ti sembra sciocca, chi è Tom Bombadil?” “Lui è,” disse Baccadoro, interrompendo i movimenti rapidi con un sorriso. Frodo la guardò con aria interrogativa. “Lui è, come lo avete visto,” disse in risposta al suo sguardo. “È il Signore del bosco, dell’acqua e della collina.” “Allora tutta questa terra gli appartiene?” “Macché!” rispose lei, e il sorriso si spense. “Quello sì che sarebbe un peso,” soggiunse a bassa voce, come tra sé. “Gli alberi, le erbe e ogni cosa che cresce o vive sulla terra appartiene solo a se stessa. Tom Bombadil è il Signore. Nessuno ha mai sorpreso il vecchio Tom mentre camminava nella foresta o guadava l’acqua o zompettava sulla cima delle colline col buio o con la luce. Lui non ha paura. Tom è signore.” Una porta si aprì ed ecco entrare Tom Bombadil. Non aveva più il cappello e le foglie autunnali coronavano i folti capelli castani. Rise e avvicinatosi a Baccadoro le prese la mano. “Ecco la mia leggiadra dama!” disse, facendo un inchino agli hobbit. “Ecco la mia Baccadoro tutta vestita di verde argento e cinta di fiori! È apparecchiata la tavola? Vedo crema gialla e miele, pane bianco e burro; latte, formaggio, verdure e bacche mature. Per voi può bastare? È pronta la cena?” “La cena è pronta,” disse Baccadoro; “ma forse non lo sono gli ospiti.” Tom batté le mani ed esclamò: “Tom, Tom! I tuoi ospiti saranno stanchi e tu quasi te ne dimenticavi! Venite, miei allegri amici, e Tom vi farà dare una rinfrescata! Pulirete le mani sporche e laverete il viso stanco; toglierete il mantello inzaccherato e districherete i capelli!” Aprì la porta e gli hobbit lo seguirono lungo un breve corridoio che curvava bruscamente. Arrivarono in una stanza dal soffitto basso e inclinato (una specie di rimessa costruita sul lato nord della casa). Aveva le pareti di pietra regolare ma coperte quasi per intero da stuoie gialle appese e tende gialle. Il pavimento era lastricato e cosparso di freschi giunchi verdi. Quattro spessi materassi con le coperte bianche erano in terra uno accanto all’altro. Alla parete opposta c’era una lunga panca piena di grandi bacinelle di terraglia e, dietro, brocche marroni colme d’acqua, fredda e bollente. Soffici pianelle verdi erano piazzate accanto a ogni letto. Non molto tempo dopo, lavati e rinfrescati, gli hobbit erano seduti a tavola, due per parte, mentre ai due capi stavano Baccadoro e il Signore. Fu un pasto lungo e allegro. E anche se gli hobbit mangiarono come soltanto uno hobbit affamato sa mangiare, non ci fu certo scarsità di cibo. La bevanda nelle ciotole sembrava acqua fresca e limpida, eppure andava dritta al cuore come vino e liberava la voce. A un tratto gli ospiti si resero conto di cantare allegramente, quasi fosse più facile e più naturale che parlare. Alla fine Tom e Baccadoro si alzarono e sparecchiarono rapidamente. Gli ospiti vennero invitati a mettersi a loro agio e li fecero accomodare su poltrone corredate di sgabelli per i piedi stanchi. Davanti avevano il grande focolare che bruciava con un soave odore, come di legno di melo. Una volta sistemato il resto, spensero tutte le luci della stanza, tranne una lampada e un paio di candele ai lati della caminiera. Poi venne Baccadoro con una candela e augurò a ciascuno di loro la buonanotte e un sonno profondo. “Riposate tranquilli,” disse, “fino al mattino! Niente paura dei rumori notturni! Qui nulla oltrepassa la porta e la finestra se non la luce della luna e delle stelle e il vento dalla cima della collina. Buonanotte!” Uscì con un fruscio e un bagliore dalla stanza. Il rumore dei passi era come un ruscello che dolcemente scende sulle pietre fresche nel cuore della notte. Tom rimase seduto per un po’ in silenzio accanto a loro, mentre cercavano tutti il coraggio per una delle innumeri domande che avrebbero desiderato fare durante la cena. Il sonno pesava sulle palpebre. Alla fine Frodo parlò: “Mi avevi sentito chiamare, Signore, o è stato solo il caso a portarti lì in quel momento?” Tom si agitò come se l’avessero strappato a un piacevole sogno. “Eh, cosa?” disse. “Se ti avevo sentito chiamare? No, non ho sentito niente: ero intento a cantare. È stato il caso a portarmi lì, se vuoi chiamarlo caso. Non avevo in mente piani, anche se ti stavo aspettando. Avevamo avuto tue notizie e sapevamo che eri in viaggio. Era scontato che entro breve tempo saresti arrivato all’acqua: tutti i sentieri portano lì, a Circonvolvolo. Il Vecchio Uomo Salice Grigio è un formidabile cantore; ed è difficile per la piccola gente sfuggire ai suoi scaltri intrichi. Ma Tom aveva una missione che lui non osava intralciare.” Tom ciondolò la testa come se il sonno lo riprendesse; ma proseguì canticchiando con voce sommessa: Avevo una missione: raccogliere ninfee, verdi foglie e gigli bianchi per la mia signora, da conservare al riparo dell’inverno per vederli fiorire ai suoi piedi sino al disgelo. Ogni anno a fine estate vo a cercarglieli in uno stagno limpido e profondo a Circonvolvolo; i primi lì a sbocciare durano più a lungo. È lì che un dì trovai la Figlia del Fiume, la bella Baccadoro in mezzo ai giunchi. Soave il suo canto allora e più il suo cuore! Aprì gli occhi e guardò gli hobbit con un improvviso lampo azzurro. Buon per voi, ché oramai io non farò più ritorno laggiù lungo l’acqua della foresta, non mentre l’anno muore. Né passerò davanti alla casa del Vecchio Uomo Salice prima di primavera, primavera allegra quando la Figlia del Fiume danza lungo il sentiero sinuoso per immergersi nell’acqua. Tacque di nuovo; ma Frodo non seppe trattenere un’altra domanda: quella che più desiderava ricevesse una risposta. “Parlaci, Signore,” disse, “dell’Uomo Salice. Che cos’è? Non ne avevo mai sentito parlare.” “No, non farlo!” dissero in coro Merry e Pippin, sollevandosi a sedere. “Non ora! Aspetta domattina!” “Giusto!” disse il vecchio. “Adesso è ora di riposare. È male sentire certe cose quando il mondo è in ombra. Dormite fino alle luci del mattino, riposate sul guanciale! Non temete i rumori notturni! Niente paura di salici grigi!” E così dicendo prese la lampada e la spense con un soffio e poi, afferrata una candela per mano, li condusse fuori della stanza. I materassi e i cuscini erano morbidi come lanugine e le coperte di lana bianca. Non fecero in tempo a stendersi sugli spessi letti e a mettersi sotto le coltri leggere che si addormentarono. A notte fonda Frodo era immerso in un sogno senza luce. Poi vide sorgere la luna nuova; sotto la fioca luce si stagliava innanzi a lui una nera parete rocciosa dove, come un grande cancello, si apriva un arco scuro. A Frodo parve d’esser sollevato e dall’alto vide che la parete rocciosa era un cerchio di colline, all’interno c’era una spianata e al centro della spianata s’innalzava una grande torre che mano umana non aveva eretto. In cima spiccava la figura di un uomo. La luna che sorgeva sembrò indugiargli un attimo sul capo e luccicare fra i capelli bianchi mossi dal vento. Dalla scura spianata sottostante giungevano i lamenti di fere voci e l’ululato di molti lupi. All’improvviso un’ombra, come la sagoma di grandi ali, oscurò la luna. La figura alzò le braccia e una luce balenò dallo scettro che brandiva. Un’aquila possente calò e lo portò via. Gemettero le voci e i lupi uggiolarono. Seguì un fragore come di forte vento che portava il rumore di zoccoli in arrivo al galoppo, al gran galoppo da Oriente. “I Cavalieri Neri!” pensò Frodo svegliandosi col rumore degli zoccoli che rimbombava ancora nella testa. Si domandò se avrebbe mai avuto il coraggio di lasciare il riparo di quelle pareti di pietra. Restò immobile, sempre in ascolto; ma ora tutto taceva e alla fine si girò e si riaddormentò o intraprese un altro sogno poi scordato. Accanto a lui Pippin sognava beato; ma nei sogni avvenne un cambiamento e si girò nel letto mugugnando. A un tratto si svegliò o credette d’essersi svegliato, eppure udiva ancora nell’oscurità il rumore che aveva turbato il sogno: tip-tap, squik: il rumore era quello di rami agitati dal vento, di fuscelli che grattavano contro la parete e la finestra: cric, cric, cric. Si domandò se non c’erano salici nei pressi della casa; e poi a un tratto ebbe la spaventosa sensazione di non trovarsi in una casa normale bensì all’interno del salice e di udire quell’orrenda voce fredda e stridula che continuava a ridere di lui. Si sollevò a sedere, sentì i morbidi cuscini cedere sotto le mani e, tranquillizzato, tornò a stendersi. Gli parve di udire l’eco delle parole: “Niente paura! Riposate fino al mattino! Non temete i rumori notturni!” E si riaddormentò. Era il rumorio dell’acqua quello che Pippin sentiva nel suo sonno tranquillo: acqua che scorreva dolcemente per poi spandersi, spandersi irresistibilmente tutt’intorno alla casa in uno stagno scuro e sconfinato. Gorgogliava sotto i muri e saliva lenta ma tenace. “Morirò annegato!” pensò. “Troverà il modo di penetrare e allora annegherò.” Aveva l’impressione di essere disteso in un acquitrino molle e viscido e, balzato su, mise il piede sull’angolo di una lastra di pietra fredda e dura. Allora ricordò dove si trovava e tornò a stendersi. Gli sembrava di udire o ricordava di aver udito: “Nulla oltrepassa la porta e la finestra se non la luce della luna e delle stelle e il vento dalla cima della collina.” Un dolce alito d’aria smosse la tenda. Pippin fece un sospiro profondo e si riaddormentò. Sam ricordò solo di aver fatto una notte di sonno profondo e appagante, se un ciocco può provare appagamento. Si svegliarono, tutti e quattro insieme, con la luce del mattino. Tom gironzolava per la stanza fischiettando come uno storno. Quando li sentì stiracchiarsi, batté le mani gridando: “Ehi! Dol bel! dirondel! Cari i miei allegroni!” Aprì le tende gialle e gli hobbit si accorsero che coprivano le finestre alle due estremità della stanza, una rivolta a est e l’altra rivolta a ovest. Saltarono su riposati. Frodo corse alla finestra orientale e si trovò a guardare un orticello grigio di rugiada. Si aspettava quasi di vedere il prato che arrivava fino alla parete, un prato tutto bucherellato dagli zoccoli. Di fatto, un alto filare di fagioli sui sostegni gli ostruiva la visuale; ma al di sopra e in lontananza la grigia sommità della collina si stagliava contro il sorgere del sole. Era una mattina pallida: a est, dietro lunghe nuvole come filacci di sudicia lana tinta di rosso ai bordi, baluginavano gialli fondali. Il cielo annunciava pioggia imminente; ma la luce si diffondeva rapida e i fiori rossi dei fagioli cominciavano ad accendersi contro le verdi foglie umide. Pippin si affacciò alla finestra occidentale in una pozza di foschia. La Foresta era nascosta sotto la nebbia. Era come guardare dall’alto un tetto di nuvole spiovente. C’era un avvallamento o un canale dove la nebbia si frangeva in pennacchi e volute: la valle del Circonvolvolo. La corrente scendeva giù per la collina sulla sinistra per scomparire nelle bianche ombre. Non lontano dalla finestra c’erano un giardino e una siepe rifilata protetta da una rete argentea e più in là erba verde tosata resa pallida dalle gocce di rugiada. Niente salici in vista. “Buongiorno, allegri amici!” gridò Tom, spalancando la finestra orientale. Entrò l’aria fresca; odorava di pioggia. “Mi sa che il sole oggi non si farà vedere. Ho camminato a lungo fin dai primi grigi albori, saltellando in cima alle colline, annusando gli elementi, l’erba umida sotto i piedi, umido il cielo sopra la testa. Ho svegliato Baccadoro cantando sotto la finestra; ma niente sveglia gli hobbit la mattina presto. Di notte la piccola gente si sveglia al buio e si addormenta con le prime luci! Marca un dirondillo! Ora svegliatevi, miei allegri amici! Dimenticate i rumori notturni! Marca un dindo dirondel! Dirondel, miei allegroni! Se fate presto troverete la colazione sulla tavola. Se fate tardi, erba e pioggia!” Inutile dirlo – non che la minaccia di Tom sembrasse molto seria – gli hobbit fecero presto e si alzarono tardi da tavola e solo quando cominciava a sembrare quasi vuota. Né Tom né Baccadoro erano presenti. Tom lo sentivano aggirarsi per la casa, acciottolare in cucina, andare su e giù per le scale e cantare qua e là all’esterno. La stanza si affacciava a occidente sulla valle ammantata di nebbia e la finestra era aperta. L’acqua gocciolava dalle gronde del tetto di paglia. Prima ancora di finir la colazione, le nuvole si erano addensate in una cappa compatta e una fitta pioggia grigia cadeva soffusa e regolare. Dietro il suo spesso velario la Foresta si celava alla vista. Mentre guardavano fuori della finestra sentirono la limpida voce di Baccadoro che cantava giungere dall’alto, come se cadesse dolcemente giù dal cielo con la pioggia. Coglievano poche parole ma sembrava chiaro che era una canzone della pioggia, soave come gli scrosci sulle colline riarse, e raccontava la storia di un fiume dalla sorgente sugli altipiani fino al lontano Mare sottostante. Gli hobbit ascoltavano estasiati; e Frodo in cuor suo era grato e benediceva il tempo che gli faceva la cortesia di ritardare la partenza. L’idea di andar via lo aveva angustiato fin dal momento del risveglio; ma ora si rendeva conto che per quel giorno non avrebbero proseguito. Il vento d’alta quota veniva da occidente e nuvole più cariche e più pregne si accumularono per rovesciar la pioggia torrenziale sulle brulle cime dei Poggi. Intorno alla casa non si vedeva altro che acqua a catinelle. Frodo, vicino alla porta aperta, osservava il bianco sentiero gessoso trasformarsi in un fiumiciattolo di latte che scorreva gorgogliando giù a valle. Tom Bombadil arrivò trotterellando da dietro l’angolo di casa e agitava le braccia come per tenere lontana la pioggia… e a dire il vero quando varcò con un balzo la soglia sembrava proprio asciutto, a parte gli stivali. Che tolse e mise in un cantuccio del camino. Poi sedette sulla sedia più grossa e chiamò a raccolta gli hobbit. “Oggi è giorno di bucato per Baccadoro,” disse, “e delle pulizie d’autunno. Troppo umido per gli hobbit: perché non si riposano, visto che ne hanno modo? È un giorno adatto ai lunghi racconti, alle domande e alle risposte, perciò Tom attaccherà a parlare.” Poi si mise a raccontare molte storie straordinarie, a volte come se parlasse tra sé, a volte guardandoli all’improvviso con un occhio azzurro acceso da sotto le folte sopracciglia. Spesso la voce intonava una canzone e allora si alzava, ballando per la stanza. Raccontò storie di api e fiori, delle abitudini degli alberi, e delle strane creature della Foresta, di cose buone e di cose cattive, di cose propizie e di cose ostili, di cose crudeli e di cose pietose, e di segreti nascosti sotto i rovi. Ascoltandolo, cominciarono a capire le vite della Foresta, separate da loro, e a sentirsi in fondo estranei dove invece tutte le altre cose erano a loro agio. Il Vecchio Uomo Salice non faceva che entrare e uscire dai discorsi e Frodo apprese abbastanza da sentirsi soddisfatto, anzi più che abbastanza, perché non era un sapere confortante. Le parole di Tom mettevano a nudo il cuore degli alberi e i loro pensieri, che spesso erano oscuri e strani, e carichi di odio per le creature che vanno libere sulla terra, rosicchiando, mordendo, rompendo, abbattendo, bruciando: distruttori e usurpatori. Non a caso si chiamava Vecchia Foresta, perché era davvero antica, sopravvissuta a vasti boschi dimenticati; e ci vivevano ancora, invecchiando non più in fretta delle colline, i padri dei padri degli alberi, memori dei tempi in cui erano i signori. Gli anni innumerevoli li avevano riempiti d’orgoglio e di saggezza radicata, e di malvagità. Ma nessuno era più pericoloso del Grande Salice: il suo cuore era marcio ma verde la sua forza; ed era astuto, e signore dei venti, e il suo canto e il suo pensiero correvano per i boschi sulle due sponde del fiume. Il suo spirito grigio e assetato traeva vigore dalla terra e si diramava come sottili radici nel suolo e come invisibili fuscelli nell’aria, fino ad avere sotto il suo dominio quasi tutti gli alberi della Foresta dalla Siepe ai Poggi. Di punto in bianco il discorso di Tom lasciò i boschi per risalire saltellando il giovane corso d’acqua, oltre le cascate, oltre i ciottoli e le rocce levigate, e in mezzo ai fiorellini nell’erba compatta e nelle crepe umide, e arrivare infine ai Poggi. Vennero a sapere dei Grandi Tumuli, e delle verdi montagnole, e dei cerchi di pietre sulle colline e negli avvallamenti fra le colline. Le greggi belavano. Spuntavano mura verdi e mura bianche. Sulle alture si ergevano fortezze. Re di piccoli reami combattevano tra loro e il giovane Sole brillava come il fuoco sul rosso metallo delle loro spade nuove e voraci. Ci furono vittoria e sconfitta; e le torri cadevano, le fortezze bruciavano e le fiamme salivano al cielo. L’oro fu accatastato sui sepolcri di re e regine morti; e cumuli li coprirono; e le porte di pietra si richiusero; e su tutto crebbe l’erba. Le pecore tornarono per un po’ a brucare l’erba ma ben presto le colline furono di nuovo vuote. Da luoghi oscuri e remoti emerse un’ombra e le ossa sotto i cumuli si agitarono. Esseri dei Tumuli entrarono nei luoghi vuoti con un tintinnio di anelli alle fredde dita e di catene d’oro al vento. Cerchi di pietre spuntavano ghignando dal suolo come denti rotti al chiar di luna. Gli hobbit rabbrividirono. Perfino nella Contea erano arrivate le voci sugli Esseri dei Tumuli al di là della Foresta. Ma era una storia che uno hobbit non amava ascoltare neanche davanti a un accogliente focolare. All’improvviso i quattro ricordarono quello che l’allegria della casa aveva tenuto lontano dalla mente: la casa di Tom Bombadil si annidava proprio sotto la falda di quelle temute colline. Persero il filo del racconto e cominciarono ad agitarsi, lanciandosi occhiate. Quando si riagganciarono alle sue parole, scoprirono che si era inoltrato in strane regioni al di là della loro memoria e al di là del loro pensiero lucido, in tempi in cui il mondo era più vasto e i mari scorrevano diritti fino alla Costa occidentale; e poi Tom risalì cantando ancora più indietro fino all’antica luce stellare, quando soltanto i Padri degli Elfi erano desti. Poi di colpo s’interruppe e videro che ciondolava il capo come se stesse per addormentarsi. Gli hobbit sedevano immobili davanti a lui, ammaliati; e sembrava come se, sotto l’incantesimo delle sue parole, il vento si fosse placato, le nubi si fossero asciugate, il giorno si fosse ritirato, l’oscurità fosse giunta da Oriente e da Occidente, e tutto il cielo fosse inondato dalla luce di bianche stelle. Se fossero trascorse mattina e sera di uno o molti giorni Frodo non avrebbe saputo dire. Non si sentiva né stanco né affamato, solo pieno di stupore. Le stelle brillavano dietro la finestra e il silenzio dei cieli sembrava circondarlo. E proprio lo stupore e una paura improvvisa di quel silenzio alla fine lo indussero a parlare: “Tu chi sei, Signore?” domandò. “Eh, cosa?” disse Tom raddrizzandosi, con gli occhi che scintillavano nel buio. “Ancora non sai come mi chiamo? Non c’è altra risposta. Dimmi piuttosto, chi sei tu, solo, te stesso e anonimo? Ma tu sei giovane e io sono vecchio. Il più anziano, ecco chi sono. Tenete bene a mente, amici miei, queste parole: Tom era qui prima del fiume e degli alberi; Tom ricorda la prima goccia di pioggia e la prima ghianda. Ha tracciato sentieri prima della Grossa Gente e visto arrivar la piccola Gente. Era qui prima dei Re, delle tombe e degli Esseri dei Tumuli. Quando gli Elfi si trasferirono a occidente, Tom era già qui, prima che i mari si curvassero. Conosceva l’oscurità sotto le stelle quando non incuteva paura: prima che l’Oscuro Signore giungesse da Fuori.” Un’ombra parve passare davanti alla finestra e gli hobbit lanciarono un’occhiata attraverso i vetri. Quando si voltarono, Baccadoro era in piedi sulla soglia, incorniciata dalla luce. Impugnava una candela e con la mano riparava la fiamma dalla corrente; e la luce trapelava come i raggi del sole attraverso una bianca conchiglia. “La pioggia è cessata,” disse; “e nuovi rivi scorrono a valle sotto le stelle. Ora ridiamo e stiamo in allegria!” “E mangiamo e beviamo!” gridò Tom. “Le lunghe storie mettono sete. E ascoltare a lungo, mattina, giorno e sera, mette fame!” Dopo di che saltò su dalla sedia e con un balzo agguantò una candela dal camino e l’accese alla fiamma di quella di Baccadoro; poi danzò intorno al tavolo. All’improvviso fece uno zompo fuori della porta e scomparve. Tornò prontamente con un grande vassoio carico. Poi Tom e Baccadoro apparecchiarono la tavola, mentre gli hobbit assistevano tra lo stupito e il divertito: tanto leggiadra era la grazia di Baccadoro e tanto allegre e strambe le capriole di Tom. Eppure sembravano in certo qual modo intrecciare un’unica danza, senza mai intralciarsi, dentro e fuori la stanza e tutt’intorno al tavolo; e in un batter d’occhio ecco sistemati cibo, stoviglie e luci. Le assi rilucevano di candele, bianche e gialle. Tom s’inchinò agli ospiti. “La cena è pronta,” disse Baccadoro; e allora gli hobbit si avvidero che era tutta vestita d’argento, con una cinta bianca, i calzari una cotta di scaglie di pesce. Tom invece era tutto in lindo azzurro, azzurro come i non ti scordar di me lavati dalla pioggia, e indossava calze verdi. Fu una cena anche migliore della precedente. La magia delle parole di Tom avrà pur fatto saltare uno o più pasti agli Hobbit, ma quando si trovarono davanti il cibo sembrava passata una settimana almeno dall’ultima volta che avevano mangiato. Per un bel pezzo non cantarono e nemmeno parlarono, intenti com’erano alla bisogna. Ma dopo un altro po’, risollevato l’animo e l’umore, le voci risuonarono ridenti e allegre. Dopo aver mangiato, Baccadoro cantò molte canzoni per loro, canzoni che iniziavano allegramente sulle colline e cadevano dolcemente nel silenzio; e nei silenzi gli hobbit videro con la mente stagni e specchi d’acqua più grandi che mai, e guardandoci dentro scorsero il cielo sotto di loro e le stelle come gemme negli abissi. Poi di nuovo lei augurò a ognuno di loro la buonanotte e li lasciò seduti davanti al focolare. Ma Tom adesso era sveglissimo e li subissò di domande. Sembrava già saper molto di loro e di tutte le loro famiglie e in verità anche di tutta la storia e delle attività della Contea da epoche che gli stessi hobbit non ricordavano quasi più. La cosa non li stupì; ma Tom non nascose che gran parte delle notizie più recenti gliele aveva fornite il Fattore Maggot, che sembrava ritenere una persona più importante di quanto loro non immaginassero. “C’è terra sotto i suoi piedi e argilla sulle sue dita; saggezza nelle sue ossa e tiene tutti e due gli occhi aperti,” disse Tom. Era altresì chiaro che Tom aveva rapporti con gli Elfi e sembrava che in un modo o nell’altro Gildor lo avesse informato della fuga di Frodo. In verità Tom sapeva tante di quelle cose e le sue domande erano così mirate che Frodo si trovò a dirgli di Bilbo e delle proprie speranze e paure più di quanto non avesse mai detto neanche a Gandalf. Tom agitava la testa su e giù e una luce gli balenò negli occhi quando sentì nominare i Cavalieri Neri. “Mostrami il prezioso Anello!” disse di punto in bianco nel bel mezzo del racconto: e Frodo, con sua grande sorpresa, tirò fuori la catenella dalla tasca e, sganciato l’Anello, lo porse là per là a Tom. Per un attimo, posato sulla sua grossa mano abbronzata, parve diventare più grande. Poi all’improvviso lo portò all’occhio e scoppiò a ridere. Per un istante gli hobbit ebbero la visione, comica e allarmante, del suo occhio azzurro acceso che brillava in mezzo a un cerchio d’oro. Poi Tom infilò l’Anello sulla punta del mignolo e lo accostò alla luce della candela. Per un attimo gli hobbit non notarono niente di strano. Poi restarono a bocca aperta. Tom non accennava a scomparire! Tom rise di nuovo e poi fece roteare in aria l’Anello che, con un lampo, svanì. Frodo lanciò un grido… e Tom si piegò in avanti restituendoglielo con un sorriso. Frodo lo esaminò attentamente e con una certa diffidenza (come chi ha prestato un ninnolo a un prestigiatore). Era lo stesso Anello, o sembrava lo stesso e aveva lo stesso peso: a Frodo quell’Anello era sempre sembrato stranamente pesante in mano. Ma qualcosa lo spingeva a controllare. Forse era un po’ seccato con Tom, che sembrava prender così alla leggera quello che perfino Gandalf riteneva avere un’importanza così pericolosa. Aspettò il momento buono, quando la conversazione era ripresa e Tom raccontava una storia assurda sui tassi e sulle loro strane abitudini… e infilò l’Anello al dito. Pippin si girò verso di lui per dirgli qualcosa e trasalì, trattenendo un’esclamazione. Frodo era soddisfatto (in un certo senso): doveva essere proprio il suo anello se Pippin fissava imbambolato la sedia senza riuscire ovviamente a vederlo. Frodo si alzò e quatto quatto si allontanò dal focolare dirigendosi verso il portone. “Ehi tu!” gridò Tom, lanciandogli lo sguardo più penetrante dei suoi occhi lucenti. “Dai, Frodo, vieni qui! Dove stai andando? Il vecchio Tom Bombadil non è ancora cieco a tal punto. Togli il tuo anello d’oro! La tua mano sta molto meglio senza. Torna qui! Lascia perdere questo giochetto e siediti accanto a me! Dobbiamo parlare ancora un po’ e pensare a domattina. Tom vi deve insegnare la strada giusta e impedire che i vostri passi vadano errando.” Frodo rise (cercando di sentirsi contento) e, tolto l’Anello, tornò a sedersi. A quel punto Tom disse che secondo lui l’indomani ci sarebbe stato il Sole, una lieta mattina perciò, di buon auspicio per la partenza. Ma facevano bene a partire di buon’ora, in quella regione il clima era una cosa di cui neppure Tom poteva esser sicuro molto a lungo: a volte Tom non faceva in tempo a cambiare la giubba che il clima era già cambiato. “Non sono il signore degli elementi,” disse; “nessuno che abbia due gambe lo è.” Dietro suo consiglio decisero di puntare, a partire dalla casa, quasi direttamente verso Nord, passando dalle pendici occidentali più basse dei Poggi: a quel modo potevano sperare di raggiungere la Strada Est con una giornata di viaggio, evitando i Tumuli. Tom li esortò a non aver paura… ma a farsi gli affari loro. “Restate sul verde dei prati. Non andate a confondervi con vecchie pietre o freddi Esseri, non andate a curiosare nelle loro case, a meno di non esser gente forte, dal cuore che non vacilla!” Lo ripeté più volte, consigliando di costeggiare i tumuli sul lato occidentale, in caso avessero deviato nelle vicinanze. Poi gli insegnò una strofa da cantare se l’indomani per disavventura fossero incappati in qualche pericolo o difficoltà. Oh! Tom Bombadil, Tom Bombadillo! In acqua, bosco e colle, tra il salice e il giunchillo, Con fuoco, sole e luna, tu punta l’orecchio acuto! Vieni, Tom Bombadil, serve il tuo aiuto! Quand’ebbero cantato tutti in coro questa strofa appresso a lui, Tom diede a ognuno di loro una pacca sulla spalla e, prese le candele, li riaccompagnò in camera da letto. CAPITOLO VIII NEBBIA SUI POGGITUMULI Quella notte non sentirono rumori. Ma, se in sogno o no non lo sapeva, Frodo sentì un canto soave nella testa: una canzone che sembrava giungere come una fioca luce dietro una grigia cortina di pioggia e diventare poi sempre più forte, in modo da trasformare tutto quel velame in vetro e argento finché, quando fu riavvolto, una campagna verdeggiante si schiuse in lontananza innanzi a lui sotto una repentina aurora. La visione si sciolse nel risveglio; ed ecco Tom fischiettare come un albero pieno di uccelli; e il sole già penetrava obliquamente dalla collina attraverso la finestra aperta. Fuori tutto era verde e oro pallido. Dopo la colazione, che anche stavolta consumarono da soli, si predisposero ai saluti e, per quanto possibile con una mattina così – fresca, luminosa e limpida sotto un cielo autunnale dilavato di un azzurro tenue –, si sentivano afflitti. Un’aria frizzante arrivava da nord-ovest. I docili cavallini erano quasi agitati, annusavano e si muovevano senza posa. Tom uscì di casa, sventolò il cappello e ballò sulla soglia, invitando gli hobbit a montare in sella, a partire e andar di lena. Presero per un sentiero che serpeggiava dietro casa e saliva verso l’estremità nord prima di andarsi a riparare sotto il ciglio della collina. Non avevano fatto in tempo a smontare per condurre i cavallini lungo l’ultimo tratto ripido, che Frodo s’arrestò di botto. “Baccadoro!” gridò. “Mia graziosa dama, tutta vestita di verde argento! Non ci siamo congedati da lei né l’abbiamo più vista da ieri sera!” Era così dispiaciuto che fece per tornare sui suoi passi ma, in quella, un chiaro richiamo si propagò dall’alto. Là sul ciglio della collina Baccadoro gli faceva cenno: aveva i capelli sciolti che scintillavano sotto i raggi del sole. Come il luccicore dell’acqua sull’erba rugiadosa un balenio guizzava sotto i piedi mentre lei danzava. Si affrettarono su per l’ultimo tratto del pendio e si arrestarono trafelati accanto a lei. S’inchinarono ma lei con un gesto del braccio li invitò a guardarsi attorno; e dalla sommità del colle gli hobbit posarono lo sguardo sulle terre alla luce del mattino. Adesso era chiaro e si vedeva in lontananza, proprio come prima era velato e nebbioso quando si trovavano sul poggio nella Foresta, che scorgevano ormai levarsi pallido e verde in mezzo agli alberi scuri a occidente. In quella direzione la terra si ergeva in creste boschive verdi, gialle e ruggine sotto il sole, e nascosta più in là c’era la valle del Brandivino. A Sud, oltre il corso del Circonvolvolo, dove il Fiume Brandivino formava una grande ansa nella pianura e scorreva via esulando dalle cognizioni degli hobbit, s’intravedeva un lontano lucore come di vetro pallido. A nord, oltre i poggi declinanti, la terra prendeva la fuga in distese e rigonfiamenti grigi, verdi e pallidi colori pastello, fino a dissolversi in una lontananza uniforme e vaga. A est i Poggitumuli, una cresta dopo l’altra, spiccavano nel mattino per poi sparire alla vista trasformandosi in un’ipotesi: niente più che un’ipotesi di azzurro e un remoto baluginio bianco che si fondeva con l’orlo del cielo e che a loro, sulla base dei ricordi e delle antiche storie, parlava delle montagne alte e distanti. Presero una profonda boccata d’aria ed ebbero la sensazione che un balzo e poche falcate risolute li avrebbero condotti ovunque desiderassero. Sembrava da pavidi costeggiare a rilento i margini gualciti dei poggi in direzione della Strada, quando bastava usare le colline come pietre di passatoio per giunger balzelloni, con la gagliardia di Tom, direttamente alle Montagne. Baccadoro parlò richiamando i loro occhi e i loro pensieri. “Ora affrettatevi, graziosi ospiti!” disse. “Attenetevi al vostro obiettivo! A nord con il vento nell’occhio sinistro e un augurio sui vostri passi! Sbrigatevi finché splende il Sole!” A Frodo disse: “Addio, Amico degli Elfi, è stato un lieto incontro!” Ma Frodo non trovava le parole per rispondere. S’inchinò profondamente e montò in sella e, seguito dagli amici, prese lentamente il lieve pendio dietro la collina. La casa di Tom Bombadil, la valle e la Foresta non si vedevano più. L’aria si fece più calda in mezzo alle verdi pareti tra i pendii e il profumo del manto erboso saliva forte e dolce alle narici. Nel girarsi, una volta raggiunto il fondo del verde avvallamento, scorsero Baccadoro, ora piccola ed esile come un fiore illuminato dal sole contro il cielo: li osservava immobile con le braccia tese verso di loro. Mentre guardavano lei lanciò un chiaro richiamo, poi, levata alta la mano, si voltò e sparì dietro la collina. Il loro percorso serpeggiava lungo il fondo dell’avvallamento e intorno ai verdi piedi di un erto colle in un’altra valle più ampia e più profonda, e poi sopra le falde di altre colline e giù per i lunghi fianchi e poi di nuovo su per i lisci versanti, in cima a nuove colline e in fondo a nuove valli. Non c’erano alberi né corsi d’acqua in vista: era un paese di erba e di corta cotica elastica, silenzioso, a parte il murmure dell’aria ai bordi della terra e le alte strida solitarie di strani uccelli. Mentre procedevano, il sole era salito in cielo e faceva caldo. A ogni nuova cresta che scalavano, la brezza sembrava diminuire. Quando intravidero il paese a occidente, la Foresta lontana pareva fumare, come se la pioggia caduta evaporasse di nuovo da foglia, radice e terriccio. Ora un’ombra si stendeva intorno al limite della visuale, una scura caligine sopra la quale il cielo sovrastante era come un’azzurra calotta, infuocata e pesante. Verso mezzogiorno giunsero a una collina dalla sommità ampia e schiacciata, come un piatto piano cinto da un verde terrapieno. Dentro non c’era un filo d’aria e il cielo sembrava vicino alla testa. L’attraversarono e guardarono verso nord. Gli animi allora si rinfrancarono: sembrava evidente che avevano già fatto più strada del previsto. Certo, le distanze a quel punto erano diventate vaghe e ingannevoli, ma non c’era dubbio che i Poggi stavano per finire. Ai loro piedi una lunga valle serpeggiava verso nord prima d’infilarsi tra due falde scoscese. Più in là non sembravano esserci altre colline. Esattamente a nord intravidero vagamente una lunga linea scura. “È un filare d’alberi,” disse Pippin, “e deve segnare la Strada, che per molte leghe a est del Ponte è costeggiata da alberi. C’è chi dice che li piantarono in antico.” “Magnifico!” disse Frodo. “Se manteniamo la buona andatura di stamattina anche al pomeriggio, avremo lasciato i Poggi prima del tramonto e staremo cercando un posto dove accamparci.” Ma già mentre parlava aveva spostato lo sguardo verso est e vide che da quella parte le colline erano più alte e incombevano su di loro; e tutte quelle colline erano coronate da verdi tumuli e alcune erano irte di pietre che puntavano verso l’alto come denti scheggiati da verdi gengive. La vista era inquietante; perciò distolsero lo sguardo e scesero nel cerchio vuoto. Al centro si ergeva un monolito che spiccava sotto il sole e a quell’ora non faceva ombra. Era informe e tuttavia pregno di significato: come una pietra miliare o un dito protettivo, o piuttosto come un monito. Ma adesso avevano fame e il sole era ancora nell’indomito meriggio; perciò si sedettero con la schiena contro il lato orientale della pietra. Era fredda, come se il sole non avesse facoltà di riscaldarla; ma in quel momento la cosa sembrava piacevole. Tirarono fuori cibo e bevande e fecero un buon pasto di mezzogiorno all’aperto che non lasciava niente a desiderare, dato che il cibo veniva “da Sottocolle”. Tom li aveva forniti di scorte alimentari in abbondanza per la giornata. I cavallini, liberi, vagavano sull’erba. La cavalcata sulle colline, l’abbondante mangiata, il sole caldo e il profumo dell’erba, stare stesi troppo tempo con le gambe allungate a guardare il cielo oltre la punta del naso: sono forse fattori sufficienti a spiegare l’accaduto. Comunque sia: a un tratto si svegliarono inquieti da un sonno che non avevano mai avuto intenzione di fare. Il monolito era freddo e proiettava una lunga ombra pallida che si allungava verso oriente coprendoli. Il sole, di un giallo scialbo e pallido, baluginava attraverso la foschia appena sopra la parete occidentale dell’avvallamento dove erano stesi; a nord, a sud e a est oltre la parete la nebbia era fitta, fredda e bianca. L’aria era silenziosa, pesante e gelida. I cavallini, a testa bassa, avevano fatto capannello. Gli hobbit balzarono in piedi e corsero al bordo occidentale. Scoprirono di essere su un’isola in mezzo alla nebbia. E mentre guardavano angosciati il sole al tramonto, quello affondò sotto i loro occhi in un bianco mare, e una fredda ombra grigia spuntò a Oriente. La nebbia si srotolò su per le pareti più in alto di loro e, nel montare, si curvò sul loro capo fino a diventare una volta: erano chiusi in una sala di nebbia che come pilastro aveva al centro il monolito. Avevano la sensazione che una trappola si chiudesse intorno a loro; ma non per questo si persero completamente d’animo. Avevano ancora davanti agli occhi la promettente prospettiva del corso della Strada e ricordavano ancora in che direzione si trovava. In ogni caso la ripulsione per quello spazio vacuo intorno alla pietra era così forte che l’idea di rimanervi un altro istante neanche li sfiorò. Compatibilmente con le dita congelate, fecero fagotto in fretta e furia. Di lì a poco eccoli guidare i cavallini in fila oltre il bordo e giù per il lungo pendio settentrionale della collina, giù dentro un mare di nebbia. Man mano che scendevano, la nebbia si faceva più fredda e più umidiccia, e i capelli pendevano lisci e gocciolanti sulla fronte. Quando giunsero in fondo faceva così freddo che si fermarono per tirar fuori mantelli e cappucci, ben presto irrorati di gocciole grigie. Poi, rimontati in sella, ripresero lenta la marcia, seguendo le asperità del terreno. Si diressero, come meglio potevano, verso l’apertura, quasi un cancello, all’estremità settentrionale della lunga valle che avevano visto al mattino. Una volta superato quel varco, non dovevano far altro che proseguire in una specie di linea retta e avrebbero finito per raggiungere la Strada. Più in là i loro pensieri non andavano, a parte la vaga speranza che forse oltre i Poggi non ci fosse più nebbia. Avevano un’andatura molto lenta. Per evitare di separarsi e di errare in direzioni diverse, procedevano in fila, Frodo in testa, seguito da Sam, dopo di lui Pippin, e infine Merry. La valle sembrava estendersi all’infinito. A un tratto Frodo scorse un segno confortante. Davanti a loro, ai due lati, attraverso la foschia iniziava a delinearsi una sagoma oscura; e si rese conto che finalmente erano vicini al varco tra le colline, al cancello settentrionale dei Poggitumuli. Se riuscivano a superarlo, erano liberi. “Coraggio! Seguitemi!” gridò da sopra la spalla e si precipitò in avanti. Ma ben presto la speranza si trasformò in sconcerto e apprensione. Le macchie scure si fecero più scure ma più piccole; e all’improvviso vide di fronte a sé torreggiare sinistri e leggermente inclinati verso l’interno, come i pilastri di una porta senza l’architrave, due enormi monoliti. Non ricordava di averne scorto traccia nella valle, quando al mattino aveva guardato dalla collina. Prima ancora di rendersene conto c’era già passato in mezzo: e nel farlo l’oscurità parve calare intorno a lui. Il cavallino s’impennò sbuffando e Frodo cadde in terra. Quando si girò, si accorse di esser solo: gli altri non lo avevano seguito. “Sam!” chiamò. “Pippin! Merry! Venite! Perché non mi seguite?” Non ci fu risposta. Frodo fu preso dal panico e tornò di corsa indietro fra le due pietre urlando all’impazzata: “Sam! Sam! Merry! Pippin!” Il cavallino prese la fuga in mezzo alla nebbia e scomparve. Da una certa distanza, o così gli parve, credette di udire un richiamo: “Ehi! Frodo! Ehi!” Veniva da est, alla sua sinistra, mentre sotto le grandi pietre si sforzava di scrutare nelle tenebre. Si lanciò in direzione del richiamo e si trovò ad affrontare una salita ripida. Mentre arrancava chiamò di nuovo e continuò a chiamare sempre più freneticamente; ma per un po’ non ottenne risposta, poi gli parve di sentirla prevenire debole, lontana e dall’alto. “Frodo! Ehi!” giungevano fievoli le voci attraverso la foschia: e poi un grido come aiuto, aiuto! ripetuto più volte e finito con un ultimo aiuto! che si spense in un lungo lamento di colpo interrotto. Incespicando si precipitò il più in fretta possibile verso le grida; ma ormai non c’era più luce e la notte pressante lo aveva circondato rendendogli impossibile orientarsi. Gli sembrava di non far altro che salire, salire, salire. Soltanto la diversa pendenza del terreno sotto i piedi lo avvertì che era infine giunto in cima a una cresta o a una collina. Era stanco, sudato eppure stava gelando. Il buio era totale. “Dove siete?” urlò disperato. Non ottenne risposta. Rimase in ascolto. A un tratto si rese conto che cominciava a fare molto freddo e che lassù il vento si era messo a soffiare, un vento gelido. Il tempo stava cambiando. Adesso la foschia lo sfiorava a brani e sbrendoli. Il suo alito fumava e l’oscurità era meno vicina e fitta. Alzò lo sguardo e vide con sorpresa che vaghe stelle spuntavano tra filacci di nubi e nebbia in fuga. Il vento si mise a fischiare sull’erba. A un tratto immaginò di sentire un grido soffocato e andò in quella direzione; e mentre si avviava la foschia venne raccolta e spazzata via, svelando il cielo stellato. Gli bastò un’occhiata per capire che adesso era rivolto a sud, sulla sommità rotonda di una collina, che doveva aver scalato da nord. Il vento sferzante soffiava da est. Alla sua destra, contro le stelle occidentali si stagliava una fosca forma nera: un grande tumulo. “Dove siete?” urlò di nuovo, irato e impaurito. “Qui!” disse una voce, profonda e fredda, che sembrava venire dalla terra. “Ti sto aspettando!” “No!” disse Frodo; ma non fuggì. Le gambe gli cedettero e cadde a terra. Non successe nulla e non ci fu rumore. Alzò tremando lo sguardo, in tempo per vedere un’alta figura scura come un’ombra contro le stelle. Si chinò su di lui. Frodo credette di scorgere due occhi, molto freddi pur se accesi da una fioca luce che sembrava provenire da una remota distanza. Poi una morsa più forte e più fredda dell’acciaio lo afferrò. Il tocco ghiacciato gli congelò le ossa e non ricordò più niente. Quando riprese i sensi, per un attimo non rammentò nulla se non una sensazione di paura. Poi a un tratto capì che era prigioniero, che non aveva scampo; era in un tumulo. Un Essere dei Tumuli lo aveva catturato e lui probabilmente era già sotto gli spaventosi incantesimi messi in atto dagli Esseri dei Tumuli, quelli riportati sottovoce nei racconti. Non osava muoversi e rimase steso come si trovava: supino su una fredda pietra con le mani sul petto. Ma anche se la paura era così grande che sembrava far parte della stessa oscurità che lo circondava, mentre era steso e ripensava a Bilbo Baggins e alle sue storie, alle passeggiate lungo i viottoli della Contea a parlare di strade e di avventure, Frodo ritrovò se stesso. C’è un seme di coraggio celato (spesso in profondità, bisogna ammetterlo) nel cuore del più grasso e più timido degli hobbit, in attesa di germogliare in vista di un pericolo grave ed estremo. Frodo non era né molto grasso né molto timido; anzi, anche se lui non lo sapeva, Bilbo (e Gandalf) lo ritenevano il miglior hobbit della Contea. Credette di esser giunto alla fine della sua avventura, una fine spaventosa, ma quel pensiero gli diede forza. Trovandosi, si rinsaldò, pronto al balzo finale; non si sentiva più inerte, inerme come una preda. Mentre giaceva lì in terra, pensando e riprendendo il controllo di sé, a un tratto si accorse che l’oscurità iniziava lentamente a cedere: una pallida luce verdastra si diffuse intorno a lui. Sulle prime non lo aiutò a capire dov’era finito, perché la luce sembrava emanare dalla sua persona e dal suolo circostante e non aveva ancora raggiunto il soffitto o la parete. Si girò e nel freddo lucore scorse accanto a sé Sam, Pippin e Merry. Erano supini, il viso di un pallore mortale; ed erano vestiti di bianco. Sparsi intorno a loro innumeri tesori, fors’anche d’oro, pur se con quella luce sembravano freddi e sgradevoli. I tre avevano il capo cinto di diademi, catene d’oro intorno alla vita e alle dita numerosi anelli. Avevano spade al fianco e scudi ai piedi. Ma poggiata di traverso sui tre colli era un’unica spada sguainata. All’improvviso si levò un canto: un freddo mormorio, che saliva e scendeva. La voce sembrava lontanissima e incommensurabilmente cupa, a volte alta nell’aria e stridula, a volte come un profondo lamento dalla terra. Dal flusso informe di suoni tristi ancorché orribili, ogni tanto una sequela di parole prendeva forma: crude, dure, fredde parole, spregevoli e spietate. La notte inveiva contro il mattino di cui era orbata, e il freddo malediceva il caldo che bramava. Frodo era raggelato fino al midollo. Dopo un po’ la canzone divenne più chiara e con la morte nel cuore egli si accorse che si era trasformata in un incantesimo: Freddi la mano, il cuore e le ossa, e freddo il sonno giù nella fossa: mai più risveglio su letto petroso, anzi che il Sole e la Luna riposino. Nel vento nero le stelle morranno, loro nell’oro tuttor giaceranno, finché sul mar morto e sull’arido piano l’oscuro signore non levi la mano. Frodo sentì dietro la testa uno stridio e un raspare. Sollevandosi sul gomito guardò e vide alla pallida luce che si trovavano in una specie di corridoio che svoltava alle loro spalle. Dietro l’angolo un lungo braccio brancolava avanzando sulle dita verso Sam, che era il più vicino, e verso l’elsa della spada poggiata su di lui. Sulle prime Frodo ebbe la sensazione che l’incantesimo lo avesse pietrificato per davvero. Poi gli venne una folle idea di fuga. Si chiese se, infilando l’Anello, si sarebbe sottratto all’Essere dei Tumuli e avrebbe trovato una via di scampo. Si vide correr libero sull’erba, afflitto per la sorte di Merry, Sam e Pippin, ma vivo e libero, almeno lui. Gandalf avrebbe dovuto ammettere che non c’era altro da fare. Ma il coraggio in lui ridesto era ormai troppo forte: non poteva abbandonar gli amici come niente fosse. Esitò, frugando in tasca, e poi tornò a lottare con se stesso: nel mentre la mano strisciò più vicino. All’improvviso la decisione prese corpo e, afferrata una corta spada che aveva lì accanto, s’inginocchiò chinandosi sui corpi dei compagni. Con tutta la forza che aveva vibrò un colpo al braccio strisciante all’altezza del polso e la mano si staccò; ma allo stesso tempo la spada si frantumò fino all’elsa. Si udì uno strillo e la luce svanì. Un ringhio squarciò il buio. Frodo ricadde in avanti su Merry, e il viso di Merry era freddo. Di punto in bianco gli tornò alla mente, dalla quale era scomparso con la prima nebbia, il ricordo della casa Sottocolle e di Tom che cantava. Si rammentò la strofa insegnatagli da Tom. Con un fil di voce disperata attaccò: Oh! Tom Bombadil! E a quel nome la voce parve rafforzarsi: assunse un tono pieno e animato, e l’oscura stanza riecheggiò come al suono di tamburi e trombe. Oh! Tom Bombadil, Tom Bombadillo! In acqua, bosco e colle, tra il salice e il giunchillo, Con fuoco, sole e luna, tu punta l’orecchio acuto! Vieni, Tom Bombadil, serve il tuo aiuto! Seguì un improvviso, profondo silenzio e Frodo sentì battere il cuore. Dopo un lungo, lento momento udì chiaramente, pur se lontana, come se pervenisse filtrata dal terreno o da mura spesse, una voce che cantava in risposta: Tom Bombadil è un tipo allegrotto; Stivali gialli ha e azzurro è il suo giubbotto. Nessuno ha mai sorpreso Tom, lui è il padrone: Più lesto ha il piede, più forte ha la canzone. Ci fu un gran ruglio, come di pietre che rotolavano e cadevano, e di colpo la luce si riversò all’interno, luce vera, la pura luce del giorno. Un varco simile a una porticina si aprì all’estremità della stanza oltre i piedi di Frodo; ed ecco spuntare la testa di Tom (con tanto di cappello, piuma e compagnia) incorniciata nel riquadro contro la luce del sole che si levava rosso alle sue spalle. La luce cadde sul suolo e sui visi dei tre hobbit che giacevano accanto a Frodo. Non si mossero, ma il pallore mortale era scomparso. Ora sembravano soltanto addormentati molto profondamente. Tom si chinò, si tolse il cappello e penetrò nell’oscura stanza cantando: Vecchio Essere dei Tumuli va’ via, svanisci al sole! Come foschia dileguati, vagisci come i venti, Nelle sterili terre lontano dai monti! Non tornare più qui! Lascia vuoto il tuo tumulo! Sparisci tu e sparisca il tuo ricordo, più buio del buio, Chiuso resti il cancello, finché il mondo non migliora. A quelle parole seguì un grido e la parte più interna della stanza crollò con uno schianto. Poi ci fu uno strillo stridulo protratto, che si spense a una distanza inimmaginabile; e poi il silenzio. “Vieni, amico Frodo!” disse Tom. “Usciamo da qui, andiamo sull’erba pulita! Devi aiutarmi a spostarli.” Assieme trascinarono fuori Merry, Pippin e Sam. Nel lasciare il tumulo per l’ultima volta, Frodo credette di vedere una mano recisa che ancora si torceva, come un ragno ferito, su un montarozzo di terra caduta. Tom rientrò nella stanza e si udì un gran pestare e schiacciare. Quando ne uscì portava a braccia un grosso carico di tesori: cose d’oro, d’argento, di rame e di bronzo; molte collane di perle, catenine e gingilli ingemmati. Risalì il verde tumulo e li depose tutti in cima, alla luce del sole. Rimase lì in piedi, con il cappello in mano e il vento nei capelli, a guardare i tre hobbit che avevano deposto supini sull’erba nel lato ovest della montagnola. Alzò la mano destra e con voce chiara e imperiosa disse: Sveglia allegri ragazzi! Svegliatevi al saluto! Caldi il cuore e le membra! La fredda pietra è caduta; L’oscura porta è aperta; la mano morta spezzata. La Notte è confluita nella Notte e il Cancello è spalancato! Con grande gioia di Frodo gli hobbit si mossero, stiracchiarono le braccia, si strofinarono gli occhi e poi di colpo balzarono in piedi. Si guardarono intorno sbalorditi, prima Frodo, poi Tom in carne e ossa in cima al tumulo sopra di loro; e poi se stessi in quelle leggere vesti bianche, con corone e cinture d’oro pallido e ninnoli tintinnanti. “Che cos’è questa roba?” attaccò Merry, palpando il diadema d’oro scivolatogli su un occhio. Poi s’interruppe, un’ombra gli passò sul volto e chiuse gli occhi. “Ma certo, ora ricordo!” disse. “Gli uomini di Carn Dûm ci hanno assalito questa notte e ci hanno sconfitto. Ah! la picca nel cuore!” Si tastò il petto. “No! No!” disse, riaprendo gli occhi. “Che vado dicendo? Ho sognato. Dov’eri finito, Frodo?” “Credevo di essermi smarrito,” disse Frodo; “ma non ne voglio parlare. Pensiamo a quello che dobbiamo fare adesso! Rimettiamoci in marcia!” “Così conciati, signore?” disse Sam. “Dove sono i miei vestiti?” Scagliò in terra diadema, cinta e anelli e si guardò in giro con un senso d’impotenza, come se si aspettasse di trovare mantello, giubba, brache e altri indumenti hobbit da qualche parte lì a portata di mano. “Non ritroverete più i vostri vestiti,” disse Tom, balzando giù dal tumulo e ridendo mentre danzava intorno a loro sotto il sole. Si sarebbe detto che non fosse successo niente di pericoloso o spaventoso; e in effetti, a guardar Tom e a vedere l’allegro lampo nei suoi occhi, l’orrore dileguò dai loro cuori. “Che cosa vorresti dire?” domandò Pippin, guardandolo, tra il perplesso e il divertito. “Perché no?” Ma Tom scosse il capo, dicendo: “Strappati agli abissi, avete ritrovato voi stessi. I vestiti sono una perdita da poco, se eviti di annegare. Siate felici, miei allegri amici, e lasciate che il tepore del sole ora vi scaldi il cuore e le membra! Toglietevi questi gelidi panni! Correte nudi sull’erba mentre Tom va a caccia!” Schizzò giù per la collina, fischiettando e lanciando richiami. Frodo, che lo seguiva con lo sguardo, lo vide correre verso sud lungo il verde avvallamento tra la loro collina e la seguente, sempre fischiettando e sgolandosi: Ehi! voi! Ohi qui venite! Dove andate vagando? Su e giù, qua e là, perché, percome e quando? Orecchie-aguzze, Naso-saggio, Fruscia-coda e Zotico, Calze-bianche il pischello e il vecchio Ciccio Bozzolo! Così cantava, correndo veloce, lanciando il cappello in aria e riprendendolo al volo, finché un rialzo del terreno non lo nascose alla vista: ma i suoi ehi voi! ohi qui! continuarono per un po’ di tempo a risuonare, portati dal vento, che aveva girato soffiando verso sud. L’aria stava di nuovo diventando caldissima. Gli hobbit scorrazzarono per un po’ sull’erba, come consigliato da Tom. Poi si sdraiarono al sole crogiolandosi come qualcuno di colpo trasferito da un inverno rigido a un clima accogliente, o come chi, confinato a letto da una lunga malattia, un mattino si sveglia e scopre inaspettatamente di star bene e che il giorno è ancora pieno di promesse. Quando Tom fu di ritorno, si sentivano forti (e affamati). Rispuntò, preceduto dal cappello, sul ciglio della collina e dietro di lui veniva una fila obbediente di sei cavallini: i loro cinque e un altro. Quest’ultimo era chiaramente il vecchio Ciccio Bozzolo: era più grosso, più grasso, più forte (e più vecchio) dei loro cavallini. Merry, al quale appartenevano gli altri, non aveva in realtà mai dato appellativi simili, ma risposero al nuovo nome affibbiatogli da Tom per il resto della vita. Tom li chiamò uno per uno e quelli si inerpicarono sulla cima e si misero in fila. Poi Tom s’inchinò agli hobbit. “Ecco i vostri cavallini!” disse. “Hanno più buonsenso (per certi versi) di voi hobbit girovaghi: ce l’hanno nel naso. Fiutano il pericolo incombente, mentre voi ci finite dritti dentro; e se corrono a mettersi in salvo, corrono nella direzione giusta. Dovete perdonarli; anche se in cuor loro vi sono fedeli, non sono fatti per affrontare gli Esseri dei Tumuli. Visto, eccoli tornati, e con tutti i bagagli!” Merry, Sam e Pippin presero i vestiti di ricambio dai fagotti e li indossarono, ma siccome erano costretti a metter capi più pesanti, che avevano portato in previsione dell’inverno imminente, ben presto cominciarono a sentire troppo caldo. “Da dove sbuca l’altro vecchio animale, quel Ciccio Bozzolo?” domandò Frodo. “È mio,” disse Tom. “Il mio amico a quattro zampe; anche se lo monto di rado e lui spesso si allontana, libero di vagare per i pendii. Quando i vostri cavallini sono stati da me hanno avuto modo di conoscere il mio Bozzolo; e lo hanno fiutato nella notte e sono corsi a incontrarlo. Ho pensato che avrebbe badato a loro e dissipato con le sue sagge parole tutti i loro timori. Ora però, mio Bozzolo giulivo, il vecchio Tom ti monterà in groppa. Ehi! Tom verrà con voi, solo per mettervi sulla buona strada; perciò gli serve un cavallino. Come fai altrimenti a chiacchierare con degli hobbit a cavallo, se cerchi di trotterellare accanto a loro sulle tue gambe?” Gli hobbit furono felicissimi di questo e ringraziarono molte volte Tom; ma lui la prese a ridere, dicendo che loro erano così bravi a smarrirsi che non sarebbe stato contento finché non li avesse visti sani e salvi oltre i confini della sua terra. “Io ho da fare,” disse; “costruire e cantare, parlare e camminare, e vegliare sul paese. Tom non può star sempre vicino alle porte aperte e alle crepe dei salici. Tom deve badare alla sua casa, e Baccadoro aspetta.” Era ancora piuttosto presto, a giudicar dal sole, tra le nove e le dieci, e gli hobbit cominciarono a pensare al cibo. L’ultimo pasto risaliva al pranzo del giorno prima accanto al monolito. Ora fecero colazione con quanto restava delle provviste di Tom, destinate alla cena, più quel che Tom aveva portato con sé. Non fu un lauto pasto (tenuto conto degli hobbit e delle circostanze), ma li fece sentire molto meglio. Mentre mangiavano, Tom salì sulla montagnola e passò in rassegna i tesori. Ne radunò la maggior parte in una pila che rifulgeva e scintillava sull’erba. Li esortò a restare lì “liberi di esser presi da chiunque li trovasse: uccelli, bestie, Elfi o Uomini, e ogni creatura gentile”; era il modo per rompere e disperdere l’incantesimo del luogo e tenere per sempre alla larga gli Esseri dei Tumuli. Scelse per sé dal mucchio una spilla incastonata di pietre azzurre dalle molte sfumature, come i fiori di lino o le ali delle licene. La guardò a lungo scuotendo la testa, come se risvegliasse in lui qualche ricordo, e alla fine disse: “Ecco un grazioso gingillo per Tom e la sua signora! Bella era un dì colei che portò questo gioiello sulla spalla. Ora lo porterà Baccadoro, e noi non la dimenticheremo!” Per ognuno degli hobbit scelse un pugnale lungo e acuminato, a forma di foglia, di mirabile fattura, damaschinato di forme serpentine rosse e oro. Scintillarono quando li estrasse dalle nere guaine, lavorati con uno strano metallo, leggero e forte, e incastonati di pietre rutilanti. Vuoi per virtù di quelle guaine, vuoi per l’incantesimo che avvolgeva il tumulo, le lame sembravano inviolate dal tempo, inossidabili, affilate, sfavillanti al sole. “Vecchi coltelli sono lunghi come spade per gli hobbit,” disse. “È bene avere lame affilate se si va a zonzo come quelli della Contea, a est, a sud, o lontano, incontro all’oscurità e al pericolo.” Poi raccontò che quelle lame erano state forgiate tanti anni prima da Uomini dell’Occidenza: erano nemici dell’Oscuro Signore, ma furono sopraffatti dal malvagio re di Carn Dûm nella Terra di Angmar. “Pochi ormai li ricordano,” mormorò Tom, “eppure alcuni di loro vanno ancora errando, figli di re che vagano in solitudine, proteggono dalle cose malvagie i tipi incauti.” Gli hobbit non capirono le sue parole ma, mentre parlava, ebbero una visione come di una grande distesa di anni dietro di loro, una vasta pianura indistinta dove trascorrevano sagome di Uomini, alti e torvi, con spade sfolgoranti, l’ultimo con una stella sulla fronte. Poi la visione svanì e si ritrovarono nel mondo illuminato dal sole. Era ora di rimettersi in marcia. Prepararono i bagagli e li caricarono sui cavallini. La nuova arma appesa alla cintura di cuoio sotto la giubba li faceva sentire assai impacciati e si chiedevano se sarebbe mai servita a qualcosa. A nessuno di loro era passato per la mente che la fuga gli avrebbe riservato un’avventura come combattere. Finalmente partirono. Condussero i cavallini ai piedi della collina; e poi montarono in sella e si affrettarono al trotto lungo la valle. Si girarono e videro la cima del vecchio tumulo sulla collina dove la luce del sole sull’oro avvampava come una fiamma gialla. Poi aggirarono una falda dei Poggi e quello sparì dalla visuale. Anche se Frodo si guardava intorno da ogni parte, non scorse traccia delle grandi pietre erette a mo’ di cancello e dopo non molto giunsero al valico settentrionale, lo varcarono rapidi e la terra digradò ai loro piedi. Fu un viaggio festoso, con Tom che trotterellava allegro accanto o avanti a loro su Ciccio Bozzolo, che andava molto più veloce di quanto non promettesse la circonferenza. Tom cantò per quasi tutto il tempo, per lo più cose senza senso, o forse in una strana lingua ignota agli hobbit, un’antica lingua composta soprattutto di parole di piacere e di stupore. Procedevano a un’andatura sostenuta, ma si resero presto conto che la Strada era molto più lontana del previsto. Anche senza la nebbia, il sonnellino pomeridiano avrebbe impedito il giorno precedente di raggiungerla prima di notte. La linea scura che avevano visto non era un filare di alberi bensì di cespugli che crescevano ai bordi di un profondo fossato con una ripida parete a un’estremità. Tom disse che una volta era il confine di un reame, ma in epoca remota. Sembrava ricordargli qualcosa di triste e smise subito di parlarne. Scesero nel fossato e risalirono la parete passando attraverso un varco, e poi Tom puntò dritto a nord, dato che avevano leggermente deviato verso ovest. Ora il terreno era aperto e abbastanza pianeggiante, e aumentarono l’andatura, ma il sole stava ormai calando quando finalmente scorsero un filare di alti alberi e capirono, dopo tante avventure inaspettate, di essersi rimessi sulla Strada. Lanciarono al galoppo i cavallini per le ultime centinaia di passi e si arrestarono sotto le lunghe ombre degli alberi. Erano in cima a un declivio e la Strada, ora indistinta al calar della sera, serpeggiava ai loro piedi. In quel punto la sua direzione andava da sud-ovest a nord-est e alla loro destra precipitava quasi in un ampio avvallamento. Era tutta solchi e portava i segni delle recenti forti precipitazioni; c’erano pozze e fossi pieni d’acqua. Scesero lungo il pendio e si guardarono in giro. Non c’era niente da vedere. “Be’, finalmente l’abbiamo ritrovata!” disse Frodo. “Direi che non abbiamo perso più di due giorni con la mia scorciatoia attraverso la Foresta! Ma forse il ritardo si rivelerà utile… magari ha fatto perdere le nostre tracce.” Gli altri lo guardarono. L’ombra della paura dei Cavalieri Neri ripiombò all’improvviso su di loro. Da quando erano penetrati nella Foresta, avevano pensato soprattutto a tornare sulla Strada; solo ora che ce l’avevano sotto i piedi ricordarono il pericolo che li incalzava e che molto probabilmente stava in agguato sulla Strada stessa. Si volsero a guardare preoccupati il sole che tramontava, ma la Strada era scura e vuota. “Secondo te,” domandò Pippin esitante, “secondo te ce li avremo alle costole, stanotte?” “Stanotte spero proprio di no,” rispose Tom Bombadil; “e forse neppure domani. Ma non fidatevi delle mie ipotesi; non posso esserne sicuro. Una volta a oriente la mia sapienza viene meno. Tom non è signore dei Cavalieri della Terra Nera, che è così lontana da questo paese.” Gli hobbit però avrebbero voluto lo stesso che li accompagnasse. Chi meglio di lui per affrontare i Cavalieri Neri? Di lì a poco si sarebbero avventurati in terre a loro completamente ignote, ben oltre le più vaghe e remote leggende della Contea, e nel crepuscolo crescente ebbero nostalgia di casa. Una profonda solitudine li prese e come un senso di smarrimento. Rimasero in silenzio, riluttanti alla definitiva separazione, e soltanto a poco a poco si resero conto che Tom li stava salutando, con la raccomandazione di farsi animo e di cavalcare fino a notte fonda senza fermarsi. “Tom vi darà un buon consiglio, finché è giorno (dopo di che sarà la vostra buona stella ad accompagnarvi e a guidarvi): fatte quattro miglia lungo la Strada arriverete a un villaggio, Bree sotto Colbree, le sue porte danno a occidente. Lì troverete una vecchia locanda chiamata Il Cavallino Inalberato. Omorzo Farfaraccio ne è il degno tenutario. Potrete passarci la notte e poi al mattino ripartir di lena. Siate coraggiosi, ma prudenti! In alto i cuori allegri, andate incontro al fato!” Lo pregarono di accompagnarli almeno fino alla locanda e di brindar con loro un’ultima volta; ma lui rifiutò e rise, dicendo: Qui ha fine la terra di Tom: non passerà il confine. Ha da badare alla sua casa, Tom, e Baccadoro aspetta! Poi si girò, lanciò in aria il cappello, balzò in sella a Bozzolo e risalì il pendio, allontanandosi cantando nel crepuscolo. Gli hobbit si arrampicarono a loro volta e lo guardarono finché non scomparve. “Mi spiace dover lasciare Mastro Bombadil,” disse Sam. “Certo che per essere una sagoma, lo è. Hai voglia a farne di strada, uno meglio di lui, o più bislacco, dove lo trovi? Ciò non toglie che mi farà piacere vedere questo Cavallino Inalberato che ci ha decantato. Spero che somigli al Drago Verde delle nostre parti! Che tipi sono quelli di Bree?” “A Bree ci sono gli hobbit,” disse Merry, “e anche la Grossa Gente. Non dovrebb’essere poi così diverso da casa. Il Cavallino è una buona locanda da tutti i punti di vista. Lo bazzica anche la mia gente.” “Sarà tutto quel che volete,” disse Frodo, “ma è pur sempre fuori dalla Contea. Non lasciatevi troppo andare! E per favore ricordate – tutti e tre – che il nome Baggins NON va mai fatto. Se bisogna proprio dare un nome, io sono il signor Sottocolle.” Poi montarono in sella e si allontanarono in silenzio nel crepuscolo. Il buio calò rapido mentre procedevano a rilento su e giù per le balze finché da ultimo non videro delle luci luccicare in lontananza. Davanti a loro si ergeva Colbree, sbarrando la strada con la sua scura massa contro le stelle opache; e sotto il fianco occidentale si annidava un grosso villaggio. Gli hobbit accelerarono il passo, con il solo desiderio di trovare un fuoco e una porta tra loro e la notte. CAPITOLO IX ALL’INSEGNA DEL CAVALLINO INALBERATO Bree era il villaggio principale di Breelandia, una piccola regione abitata, come un’isola in mezzo alle terre deserte che la circondavano. Oltre a Bree c’erano Stabbiolo, sull’altro versante della collina, Conca, in una profonda valle un po’ più a est, e Archet, ai margini di Bosco Chet. Tutt’intorno a Colbree e ai villaggi si stendeva un piccolo territorio di campi e di miti terreni boschivi largo appena poche miglia. Gli Uomini di Bree erano castani, tarchiati e piuttosto bassi, tipi gioviali e indipendenti: rispondevano di tutto solo a se stessi; ma avevano rapporti più amichevoli e intimi con gli Hobbit, i Nani, gli Elfi e gli altri abitanti del mondo circostante di quanto fosse (o sia) consueto per la Grossa Gente. Stando ai loro racconti erano gli abitanti originari e i discendenti dei primi Uomini addentratisi nella zona occidentale della terra di mezzo. Pochi erano sopravvissuti ai disordini dei Giorni Antichi; ma quando i Re riattraversarono il Grande Mare ci trovarono ancora gli Uomini di Bree, che tuttora dimoravano lì, anche quando il ricordo dei vecchi Re era ormai sfumato nell’erba. All’epoca nessun altro Uomo si era insediato tanto a ovest, o nel raggio di cento leghe dalla Contea. Ma nelle zone selvagge al di là di Bree giravano misteriosi vagabondi. La gente di Bree li chiamava i Forestali e non sapeva nulla delle loro origini. Erano più alti e più scuri degli Uomini di Bree e, a detta di tutti, dotati di strani poteri in materia di vista e di udito, e capivano la lingua degli animali e degli uccelli. Vagavano a piacimento verso sud e verso est fino ai Monti Brumosi; ma ormai erano rimasti in pochi e si vedevano di rado. Quando facevano la loro comparsa riportavano notizie da lontano e raccontavano strane storie ormai dimenticate che venivano ascoltate con passione; ma la gente di Bree non ci aveva stretto amicizia. C’erano anche parecchie famiglie di hobbit a Breelandia; e sostenevano di esser loro il più antico insediamento di Hobbit del mondo, stabilitosi lì molto prima dell’attraversamento del Brandivino e della colonizzazione della Contea. Vivevano per lo più a Stabbiolo, pur se ce n’era qualcuno anche a Bree, specie sulle pendici più alte della collina, sopra le case degli Uomini. La Grossa Gente e la Piccola Gente (come si chiamavano tra loro) mantenevano rapporti cordiali, si facevano gli affari loro a modo loro, ma si ritenevano tutt’e due a buon diritto parte essenziale della popolazione di Bree. Quest’intesa singolare (ma eccellente) non aveva riscontro in nessun’altra parte del mondo. La gente di Bree, Grossa e Piccola, non viaggiava molto; e l’occupazione principale erano gli affari dei quattro villaggi. Saltuariamente gli Hobbit di Bree si spingevano fino a Landaino o al Quartiero Est; ma pur se il loro piccolo territorio distava poco più di un giorno a cavallo in direzione est dal Ponte Brandivino, gli Hobbit della Contea lo visitavano ormai di rado. Un occasionale landainese o un avventuroso Took passava sì un paio di notti alla Locanda, ma anche questo capitava sempre meno spesso. Gli Hobbit della Contea si riferivano a quelli di Bree, come agli altri che vivevano oltreconfine, col termine di Estranei, e non li tenevano in gran conto, considerandoli rozzi e ottusi. All’epoca dovevano esserci molti più Estranei sparsi nell’Ovest del Mondo di quanti non immaginasse la popolazione della Contea. Alcuni, beninteso, non erano altro che vagabondi, pronti a scavare un buco in qualche terrapieno e a restarci finché gli faceva comodo. Ma nella Breelandia, in ogni caso, gli hobbit erano tipi ammodo e benestanti, e non più rustici della maggior parte dei loro lontani parenti entro i confini della Contea. Un tempo c’era stato un gran viavai tra la Contea e Bree e il ricordo ne era ancora vivo. Peraltro nei Brandaino scorreva sangue di Bree. Il villaggio di Bree comprendeva un centinaio di case di pietra della Grossa Gente, per lo più sopra la Strada, annidate sul fianco della collina con le finestre affacciate a ovest. Da quel lato, a partire dalla collina per poi ritornarci, si apriva un profondo fossato con una fitta siepe sulla parte interna. La Strada ci passava sopra grazie a un sentiero rialzato; ma nel punto dove bucava la siepe, era sbarrata da un grande cancello. Un altro cancello era posto all’angolo meridionale, dove la Strada usciva dal villaggio. Scesa la sera chiudevano i cancelli; ma appena entrati s’incontravano gli alloggi dei guardiani. Lungo la Strada, dove prendeva a destra per aggirare la base della collina, si trovava una grande locanda, costruita tanto tempo prima, quando il traffico sulle strade era molto più intenso. Bree era situata su un importante crocevia; un’altra strada antica incrociava la Strada Est quasi ai bordi del fossato, all’estremità occidentale del villaggio, e in passato Uomini e altre genti di vario tipo ne avevano fatto grande uso. Strano come una notizia da Bree era ancora un’espressione del Quartiero Est, risalente all’epoca, quando alla locanda giungevano notizie dal Nord, dal Sud e dall’Est e gli hobbit della Contea ci andavano più spesso per sentirle. Ma le Terre del Nord erano da tempo desolate e la Strada Nord veniva usata ormai di rado: era ricoperta d’erba e la gente di Bree la chiamava Viaverde. La Locanda di Bree, comunque, era sempre lì e l’oste era una persona importante. La sua dimora era punto d’incontro per oziosi, chiacchieroni e ficcanaso tra gli abitanti, grossi e piccoli, dei quattro villaggi; e un ritrovo per Forestali e altri vagabondi, nonché per quei viaggiatori (nani per lo più) che, diretti alle Montagne o di ritorno, ancora prendevano la Strada Est. Era buio, e le stelle splendevano bianche, quando Frodo e i suoi compagni giunsero finalmente all’incrocio con la Viaverde e si avvicinarono al villaggio. Arrivati al Cancello occidentale lo trovarono chiuso; ma dietro, sulla porta dell’alloggio, sedeva un uomo. Balzò in piedi, prese una lanterna e li guardò da sopra il cancello con stupore. “Che cosa volete, e da dove venite?” domandò in tono brusco. “Siamo diretti alla locanda,” rispose Frodo. “Siamo in viaggio verso est e non possiamo proseguire oltre per stanotte.” “Hobbit! Quattro hobbit! Per giunta dalla Contea, a giudicare dall’accento,” disse il custode, a bassa voce, come se parlasse tra sé. Li squadrò truce per un attimo e poi aprì lentamente il cancello per lasciarli passare. “Non ci capita spesso di veder gente della Contea cavalcare di notte per la Strada,” proseguì, mentre loro si fermavano un momento davanti alla sua porta. “Perdonate se vi chiedo che razza di affari vi porta a est di Bree! E come vi chiamate, di grazia?” “I nostri nomi e i nostri affari sono appunto nostri, e questo non mi pare il posto adatto per discuterne,” disse Frodo, che non gradiva né l’aspetto di quell’uomo né il tono che aveva. “I vostri affari sono affari vostri, poco ma sicuro,” disse l’uomo; “ma è affar mio fare domande, una volta scesa la sera.” “Siamo hobbit di Landaino e abbiamo voglia di viaggiare e di fermarci qui alla locanda,” intervenne Merry. “Io sono il signor Brandaino. Soddisfatto? Di solito la gente di Bree si rivolgeva educatamente ai viaggiatori, o così avevo sentito dire.” “Va bene! Va bene!” disse l’uomo. “Non intendevo offendervi. Ma mi sa che non sarà soltanto il vecchio Harry al cancello a farvi domande, ve ne accorgerete. Gira gente strana. Se andate al Cavallino, scoprirete di non essere gli unici ospiti.” Augurò loro la buonanotte e gli hobbit tacquero; ma Frodo poteva vedere alla luce della lanterna che l’uomo continuava a scrutarli con curiosità. Al momento di rimettersi in moto, fu contento di sentire il cancello richiudersi alle spalle. Si domandava come mai fosse così sospettoso e se qualcuno avesse chiesto notizie di un gruppo di hobbit. E se si fosse trattato di Gandalf? Magari era arrivato, mentre loro erano stati trattenuti nella Foresta e sui Poggi. Ma qualcosa nell’aspetto e nella voce del custode lo rendeva nervoso. L’uomo li seguì per un istante con lo sguardo e poi rientrò in casa. Appena voltò le spalle, una scura figura scavalcò rapida il cancello e si eclissò nelle ombre sulla strada del villaggio. Gli hobbit risalirono un lieve pendio, passando davanti a qualche casa isolata, e si fermarono alla locanda. Le abitazioni sembravano grandi e strane. Alla vista della locanda con i suoi tre piani e le numerose finestre, a Sam si strinse il cuore. Aveva immaginato d’incontrare prima o poi nel corso del viaggio giganti più alti degli alberi e altre creature perfino più terrificanti; ma per il momento trovava il primo incontro con gli Uomini e le loro alte case già abbastanza, anzi fin troppo come cupa conclusione di una giornata faticosa. Si figurò cavalli neri sellati nell’ombra del cortile della locanda, e Cavalieri Neri sbirciare da scure finestre ai piani superiori. “Non passeremo mica la notte qui, vero, signore?” esclamò. “Visto che da queste parti ci sono anche gli hobbit, perché non cerchiamo qualcuno disposto a ospitarci? Sarebbe più accogliente.” “Che cos’ha che non va la locanda?” disse Frodo. “Ce l’ha raccomandata Tom Bombadil. All’interno dev’essere abbastanza accogliente.” Anche dall’esterno la locanda sembrava un posto piacevole a occhi esperti. La facciata dava sulla Strada e due ali rientranti davano su un terreno in parte ricavato dalle pendici della collina, sicché sul retro le finestre del secondo piano erano all’altezza del suolo. Un ampio arco immetteva in un cortile in mezzo alle due ali e a sinistra, sotto l’arco, in cima a pochi larghi scalini si apriva un vasto ingresso. Dalla porta spalancata la luce si riversava all’esterno. Sopra l’arco era appesa una lampada e sotto oscillava una grossa insegna: un grasso cavallino bianco impennato sulle zampe posteriori. E dipinto a bianche lettere sull’architrave: IL CAVALLINO INALBERATO di OMORZO FARFARACCIO. Da molte delle finestre più basse venivano luci filtrate da spessi tendaggi. Mentre esitavano là fuori al buio, qualcuno all’interno attaccò un’allegra canzone, ripresa in coro da voci giulive e altisonanti. Rimasero un istante in ascolto di quel suono incoraggiante e poi smontarono. La canzone terminò tra uno scroscio di applausi e di risate. Condussero i cavallini sotto l’arco e, lasciatili nel cortile, salirono i gradini. Frodo andava avanti e per poco non si scontrò con un uomo piccolo e grasso dalla testa calva e dalla faccia rossa. Indossava un grembiule bianco e si affannava avanti e indietro tra una porta e l’altra con un vassoio pieno di boccali. “Possiamo…” iniziò Frodo. “Solo mezzo secondo, per favore!” sbraitò l’uomo da sopra le spalle, e scomparve in un baccano di voci e in una nuvola di fumo. Un attimo dopo eccolo uscire, asciugandosi le mani sul grembiule. “Buonasera, giovin signore!” disse, inchinandosi. “In che cosa posso esservi utile?” “Letto per quattro e stallaggio per cinque cavallini, se possibile. Voi siete il signor Farfaraccio?” “Per l’appunto! Di nome faccio Omorzo. Omorzo Farfaraccio ai vostri ordini! Venite dalla Contea, dico bene?” disse, e poi all’improvviso si batté la mano sulla fronte, come se cercasse di ricordar qualcosa. “Hobbit!” gridò. “Mi fa pensare a non so più che cosa. Potrei sapere i vostri nomi, signori?” “Il signor Took e il signor Brandaino,” disse Frodo; “e questo è Sam Gamgee. Io mi chiamo Sottocolle.” “Ma tu guarda!” disse il signor Farfaraccio, facendo schioccare le dita. “Mi è sfuggito di nuovo! Ma mi tornerà in mente, quando avrò modo di pensarci. Non so dove mettere le mani; ma vedrò che cosa posso fare per voi. Di questi tempi non capita spesso una comitiva che viene dalla Contea e mi dispiacerebbe non accogliervi a dovere. Ma stasera il locale è già affollato come non si vedeva da tempo. Piove sempre sul bagnato, diciamo noi di Bree. “Ehi! Nob!” urlò. “Dove sei, posapiano piè peloso? Nob!” “Eccomi, signore! Eccomi!” Uno hobbit dall’aria gioviale schizzò fuori da una porta e alla vista dei viaggiatori si arrestò di botto e li fissò con grande interesse. “Dov’è Bob?” domandò il gestore. “Non lo sai? E allora trovalo! Saputone! Io non ho sei gambe, e nemmeno sei occhi! Di’ a Bob che ci sono cinque cavallini da stabulare. In un modo o nell’altro deve trovare il posto.” Nob filò via con un sorrisetto e un ammicco. “Allora, cosa stavo dicendo?” disse il signor Farfaraccio, battendosi la fronte. “Una cosa caccia l’altra, che volete? Stasera sono occupatissimo, mi gira la testa. Ieri è arrivata dalla Viaverde una comitiva proveniente dal Sud – il che, tanto per cominciare, è strano assai. Poi c’è una compagnia itinerante di nani diretta a Ovest giunta in serata. E ora voi. Non saprei dove sistemarvi, se non foste hobbit. Ma abbiamo un paio di camere nell’ala nord riservate agli hobbit al momento della costruzione di questo edificio. Al pianterreno, come in genere preferiscono; con le finestre tonde e il resto proprio come piace a loro. Spero che vi troverete bene. Vorrete cenare, non ne dubito. Sarà fatto al più presto. E ora seguitemi!” Li condusse per un breve tratto lungo un corridoio e aprì una porta. “Ecco un bel salottino!” disse. “Spero che vada bene. Ora però mi scuserete ma ho troppo da fare. Non c’è tempo per parlare, devo correre. È un lavoraccio per due gambe, eppure non dimagrisco. Mi affaccerò più tardi. Se avete bisogno di qualcosa, suonate il campanello, e verrà Nob. Se non viene, suonate e urlate!” Alla fine se ne andò, lasciandoli quasi senza fiato. Per quanto indaffarato, sembrava in grado di parlare ininterrottamente. Gli hobbit si trovarono in una stanza piccola e accogliente. Un po’ di fuoco ardeva nel camino e davanti c’era qualche sedia bassa e comoda. Su un tavolo rotondo, già ricoperto da una tovaglia bianca, c’era un grande campanello. Ma Nob, il cameriere hobbit, piombò nella stanza molto prima che pensassero di usarlo. Portava candele e un vassoio pieno di piatti. “Avete voglia di bere qualcosa, signori?” domandò. “E se vi facessi vedere le stanze, mentre preparano la cena?” Quando il signor Farfaraccio e Nob tornarono, gli hobbit si erano lavati e sorseggiavano gran bei boccali di birra. In un batter d’occhio i due apparecchiarono la tavola. C’erano minestra calda, carni fredde, una torta di more, pagnotte di pane fresco, panetti di burro e una mezza forma di formaggio invecchiato: buon cibo semplice, all’altezza di quello della Contea, e abbastanza casereccio da dissipare gli ultimi dubbi di Sam (già alquanto sollevato dalla bontà della birra). L’oste si aggirò intorno a loro per un po’ e poi si apprestò a lasciarli. “Non so se abbiate voglia di unirvi alla compagnia, dopo aver cenato,” disse sulla soglia. “Magari preferite andare a letto. In ogni caso la compagnia sarà lietissima di darvi il benvenuto, se vi fa piacere. Non abbiamo Estranei – chiedo scusa, dovrei dire viaggiatori dalla Contea – molto spesso; e non ci dispiace avere un po’ di notizie o ascoltare qualche storia che avete in mente o qualche canzone. Ma a voi la scelta! E se avete bisogno di qualcosa, suonate il campanello!” Alla fine della cena (durata un tre quarti d’ora buoni a ritmo sostenuto e non ostacolata da discorsi superflui) si sentivano a tal punto ristorati e rinfrancati che Frodo, Pippin e Sam decisero di unirsi alla compagnia. Merry disse che l’aria della stanza sarebbe stata troppo viziata. “Me ne starò tranquillamente qui seduto davanti al fuoco per un po’ e forse più tardi uscirò a prendere una boccata d’aria. Fate attenzione a quel che dite e non dimenticate che la nostra fuga dovrebbe restare segreta: siamo ancora sulla strada maestra e non molto lontano dalla Contea!” “Va bene!” disse Pippin. “Sta’ in guardia anche tu! Non ti smarrire e non dimenticare che in casa è più sicuro!” La compagnia era riunita nella sala di ritrovo della locanda. Il raduno era numeroso e vario, come scoprì Frodo quando gli occhi si abituarono alla luce, che veniva più che altro dal fuoco scoppiettante; le tre lampade appese alle travi erano fioche e in parte offuscate dal fumo. Omorzo Farfaraccio stava in piedi vicino al fuoco e parlava con un paio di nani e due o tre uomini dall’aria strana. Sulle panche c’erano i tipi più diversi: uomini di Bree, un gruppetto di hobbit locali (seduti a chiacchierar tra loro), ancora qualche nano e altre figure vaghe, difficili da scorgere nelle zone d’ombra e negli angoli. Gli abitanti di Bree accolsero con un coro di benvenuto l’ingresso degli hobbit della Contea. I forestieri, specie quelli giunti dalla Viaverde, li osservavano con curiosità. L’oste presentò i nuovi arrivati ai compaesani così in fretta che, pur avendo colto molti nomi, non erano mai sicuri di sapere a chi appartenessero. Gli Uomini di Bree sembravano aver tutti nomi piuttosto botanici (e piuttosto strani per quelli della Contea), tipo Stoppino, Caprifoglio, Piedibrugo, Meladoro, Scardaccione e Felciosi (per non parlare di Farfaraccio). Certi hobbit avevano nomi simili. Gli Artemisi, per esempio, erano numerosi. Ma i più avevano nomi normali, come Scarpati, Tanatasso, Forilunghi, Montasabbia e Tunnelly, molti dei quali in uso nella Contea. C’erano vari Sottocolle di Stabbiolo i quali, non riuscendo a immaginare di condividere un cognome senza parentela, presero a benvolere Frodo come un cugino perduto da tempo. Gli hobbit di Bree erano, di fatto, cordiali e curiosi, e ben presto Frodo si rese conto di dover dare una qualche spiegazione sui suoi movimenti. Accennò a un interesse per la storia e la geografia (seguito da grandi scuotimenti del capo, anche se nessuno dei due termini era molto usato nel dialetto di Bree). Disse che pensava di scrivere un libro (seguito da muto stupore) e che lui e i suoi amici volevano raccogliere informazioni sugli hobbit che vivevano fuori dalla Contea, in particolare nelle terre orientali. A questo punto si levò un coro di voci. Se Frodo intendeva sul serio scrivere un libro, e aveva in dotazione molte orecchie, gli sarebbero bastati pochi minuti per apprendere quanto bastava a riempire vari capitoli. E come se non bastasse, gli fecero un elenco di tutti i nomi, a partire dal “qui presente vecchio Omorzo”, a cui rivolgersi per ulteriori informazioni. Ma dopo un po’, visto che Frodo non dava segno di voler scrivere il libro là per là, gli hobbit ripresero a far domande sulle vicende della Contea. Frodo non si mostrò molto comunicativo e ben presto si ritrovò seduto da solo in un cantuccio ad ascoltare e a guardarsi attorno. Gli Uomini e i Nani parlavano più che altro di avvenimenti lontani e davano notizie dal contenuto che ormai stava diventando fin troppo familiare. A Sud c’erano problemi e gli Uomini venuti per la Viaverde erano alla ricerca di terre dove trovare un po’ di pace. Quelli di Bree erano comprensivi, ma chiaramente non erano disposti ad accogliere un gran numero di forestieri nel loro piccolo territorio. Uno dei viaggiatori, un tipo brutto e strabico, prevedeva che nel prossimo futuro un numero crescente di persone sarebbe salito a nord. “Se non si troverà spazio per loro, lo troveranno da soli. Hanno il diritto di vivere, come tutti gli altri,” disse a voce alta. Gli abitanti del posto non sembravano contenti della prospettiva. Gli hobbit non prestavano molta attenzione a tutto ciò, che per il momento non si presentava come un problema loro. La Grossa Gente non poteva certo chiedere alloggio nelle buche degli hobbit. Li interessavano più Sam e Pippin, che adesso si sentivano perfettamente a loro agio e chiacchieravano allegramente degli avvenimenti della Contea. Pippin provocò una gran risata raccontando del crollo del tetto della Buca comunale di Gran Sterro: Will Piedebianco, il sindaco, nonché lo hobbit più grasso del Quartiero Ovest, era stato sepolto dal gesso e quando era riemerso aveva l’aria di uno gnocco infarinato. Ma non poche domande misero una certa ansia addosso a Frodo. Uno di Bree, che sembrava essere stato nella Contea più di una volta, voleva sapere dove vivevano i Sottocolle e con chi erano imparentati. A un tratto Frodo notò che un uomo dall’aria strana e dal viso segnato dalle intemperie, seduto in ombra vicino alla parete, seguiva attentamente i discorsi degli hobbit. Davanti a sé aveva un alto boccale di metallo e fumava una pipa dal lungo cannello curiosamente intagliato. Le gambe, che teneva allungate, mettevano in mostra un paio di stivaloni su misura di morbida pelle ma logori per l’uso e ora incrostati di fango. Un mantello di pesante panno verde scuro, che portava i segni del viaggio, lo avvolgeva stretto e, malgrado il caldo della stanza, portava un cappuccio che adombrava il viso; ma mentre sbirciava gli hobbit si scorgeva un lampo negli occhi. “Quello chi è?” domandò Frodo, quando ebbe modo di sussurrare all’orecchio del signor Farfaraccio. “Non ce l’avete presentato, mi pare.” “Lui?” disse l’oste sussurrando a sua volta, lanciandogli un’occhiata senza girar la testa. “Non saprei dire con precisione. È uno dei tanti vagabondi: Forestali li chiamiamo noi. Parla poco: non che non sappia raccontare una storia coi fiocchi se ci si mette. Sparisce per un mese, o per un anno, e poi di punto in bianco ricompare. La primavera scorsa era un andirivieni; ma ultimamente si fa vedere di rado. Non so come fa di nome di preciso: ma da queste parti lo chiamano Passolungo. Va sempre in giro di gran carriera su quei trampoli; anche se non dice mai a nessuno il perché di tanta fretta. Ma Est e Ovest, bravo chi li capisce, come diciamo a Bree riferendoci ai Forestali e, chiedo venia, a quelli della Contea. È buffo che mi abbiate chiesto di lui.” Ma in quella reclamarono il signor Farfaraccio con la richiesta di altra birra e la sua ultima uscita rimase senza spiegazione. Frodo si accorse che adesso Passolungo lo stava guardando, come se avesse udito o indovinato quel che avevano appena detto. Di lì a poco, con un cenno del capo e della mano, invitò Frodo ad andarsi a sedere accanto a lui. Mentre Frodo si avvicinava, spinse indietro il cappuccio, mettendo in mostra una scura capigliatura irsuta in parte brizzolata e, in un volto pallido e severo, due occhi grigi e penetranti. “Mi chiamano Passolungo,” disse a bassa voce. “Sono molto lieto di fare la vostra conoscenza, Messer… Sottocolle, se il vecchio Farfaraccio ha capito bene il vostro nome.” “Ha capito benissimo,” disse Frodo in tono sostenuto. Lo sguardo fisso di quegli occhi penetranti non lo metteva certo a suo agio. “Ebbene, Mastro Sottocolle,” disse Passolungo, “fossi in voi direi ai vostri amici di tenere a freno la lingua. La birra, il fuoco e gli incontri casuali fanno sempre piacere ma, insomma… questa non è la Contea. Gira gente strana. Magari penserete che non sta a me dirlo,” aggiunse con un sorrisetto sardonico, vedendo l’occhiata lanciatagli da Frodo. “E ci sono stati viaggiatori ancor più strani di passaggio a Bree di recente,” continuò, studiando la faccia di Frodo. Frodo ricambiò lo sguardo ma non disse nulla; e Passolungo non accennò a proseguire. La sua attenzione parve all’improvviso concentrarsi su Pippin. Frodo si rese conto con apprensione che il ridicolo giovane Took, incoraggiato dal successo ottenuto con il grasso sindaco di Gran Sterro, adesso si era di fatto lanciato in una versione comica della festa d’addio di Bilbo. Stava già facendo un’imitazione del Discorso e si avvicinava al momento della stupefacente Scomparsa. Frodo era seccato. Era senz’altro un racconto abbastanza innocuo per la maggior parte degli hobbit locali; ma qualcuno (il vecchio Farfaraccio, tanto per dire) la sapeva lunga e probabilmente molto tempo prima aveva sentito dicerie sulla sparizione di Bilbo. Gli sarebbe tornato in mente il nome Baggins, specie poi se avevano chiesto informazioni su quel nome anche a Bree. Frodo mordeva il freno, incerto sul da farsi. Pippin era chiaramente molto lusingato dall’attenzione che riceveva e completamente dimentico del pericolo. Di colpo Frodo ebbe paura che, in quello stato d’animo, finisse per menzionare l’Anello: sarebbe stato un disastro. “Dovete intervenire subito!” gli sussurrò Passolungo all’orecchio. Con un balzo Frodo andò a piazzarsi su un tavolo e attaccò a parlare. Il pubblico distolse l’attenzione da Pippin. Qualche hobbit guardò Frodo e ridendo cominciò a battere le mani, convinto che il signor Sottocolle avesse fatto il pieno di birra. A un tratto Frodo si sentì ridicolo e (com’era sua abitudine quando teneva un discorso) si mise a giocherellare con le cose che aveva in tasca. Sentì l’Anello attaccato alla catenella e, in modo del tutto inspiegabile, lo prese il desiderio d’infilarlo al dito e di sottrarsi scomparendo a quell’assurda situazione. Gli sembrava che il suggerimento provenisse, chissà come, dall’esterno, da qualcuno o da qualcosa nella stanza. Resistette con fermezza alla tentazione e strinse in pugno l’Anello, come per tenerlo sotto controllo e impedirgli di fuggire o di combinare guai. In ogni caso, però, non gli servì d’ispirazione. Pronunciò “qualche parola di circostanza”, come avrebbero detto nella Contea. Siamo davvero compiaciuti dalla vostra calorosa accoglienza e oso sperare che la mia breve visita contribuisca a rinsaldare gli antichi legami d’amicizia tra la Contea e Bree; e poi esitò e tossì. Nella stanza tutti gli sguardi erano puntati su di lui. “Una canzone!” urlò uno degli hobbit. “Una canzone! Una canzone!” urlarono tutti gli altri. “Coraggio, dài, messere, cantaci qualcosa che non conosciamo!” Per un istante Frodo restò sbigottito. Poi, disperato, attaccò una ridicola canzone: Bilbo ne andava matto (per non dire fiero, visto che aveva composto di persona il testo). Parlava di una locanda: sarà per questo che tornò in mente a Frodo in quel frangente. Oggi, però, di solito se ne ricordano solo poche parole. C’è una locanda, una locanda allegra sotto una grigia collina, Dove così scura è la birra Che l’Uomo sulla Luna è sceso in terra per berne un po’ alla spina. Lo staffiere ha un gatto ciucco che però suona il violino; Dell’archetto lui fa uso, Su e giù, ci fa le fusa e strimpella pian pianino. L’oste detiene anche un cagnetto che di scherzetti invero è ghiotto; Quando l’ospite infine sghignazza, Tosto lui l’orecchio drizza ride poi e se la fa sotto. Tengono invero anche una mucca d’una regina ben più superba; Come birra la musica l’altera E la coda ondeggiare le fa in alto e danzare in mezzo all’erba. Son d’argento tutti i piatti e d’argento le posate! Son speciali alla domenica, Lucidate con la manica quand’è il sabato in serata. L’Uomo sulla Luna trinca, ed adesso gnaula il gatto; Balla il piatto col cucchiaio, Prilla la mucca nell’aia, bracca la coda il cagnetto. L’Uomo si fa un’altra pinta, e poi cade dalla seggiola; Dorme e sogna birra chiara, Finché il cielo si rischiara e all’orizzonte albeggia. Lo staffiere al gatto ciucco: “I cavalli della Luna, Mordono l’argenteo morso; Il padrone sta sul dorso, presto il Sole sorgerà!” Suona il gatto sul violino un refrain che i morti sveglia: Gratta, raschia, stride, sfuma, L’oste desta l’Uomo della Luna: “Son le tre passate!” raglia. Tratto l’Uomo in cima al colle della Luna han fatto cappa, Dietro vengono i cavalli E la mucca inventa balli, e un cucchiaio e un piatto scappano. Va più in fretta ora il violino; e il cagnetto fa ruggiti, Luna e cavalli a capofitto; Saltan gli ospiti dal letto e ora ballano accaniti. Con un ping le corde saltano! sulla Luna la mucca sale E il cagnetto è soddisfatto E il piatto del sabato fugge via ratto con il cucchiaio domenicale. La Luna rolla dietro il colle e il Sole leva il capo eretto. Non crede quasi ai suoi occhi di fuoco; Anche se è giorno, come per gioco sono tornati tutti a letto! Ci fu un lungo e caloroso applauso. Frodo aveva una bella voce e le parole stuzzicavano la loro fantasia. “Dov’è il vecchio Orzo?” gridavano. “Dovrebbe sentirla anche lui. Bob dovrebbe insegnare al suo gatto il violino, così avremmo di che ballare.” Ordinarono ancora birra e si misero a urlare: “Un’altra volta, messere! Coraggio! Una volta sola!” Fecero bere a Frodo un altro bicchiere e poi ricominciare la canzone, mentre molti di loro si univano a lui; il motivo era conosciuto e ci misero poco a imparar le parole. Adesso era Frodo a sentirsi soddisfatto. Sgambettava sul tavolo e quando arrivò per la seconda volta al verso: sulla Luna la mucca sale, fece un salto per aria. Ci mise troppa energia e piombò con un botto su un vassoio pieno di boccali, scivolò e rotolò giù dal tavolo con uno schianto, un acciottolio e un tonfo! Il pubblico spalancò la bocca, pronto a ridere, e si bloccò in un silenzio sbigottito: il cantante era scomparso. Era semplicemente sparito, come se fosse passato dritto attraverso il pavimento senza lasciare un buco! Gli hobbit del posto guardavano basiti, poi balzarono in piedi chiamando a gran voce Omorzo. Tutti si ritrassero da Pippin e Sam, che si trovarono soli in un angolo, occhieggiati a distanza biecamente e con sospetto. Era chiaro che adesso molti li consideravano i compari di un mago itinerante dai poteri e dagli intenti ignoti. C’era invece uno di Bree, un tipo bruno, che rimase a guardarli con un’espressione smaliziata e un po’ beffarda che li metteva molto a disagio. Di lì a poco sgusciò fuori dalla porta seguito dallo strabico venuto dal sud: i due avevano confabulato a lungo nel corso della serata. Anche Harry, il guardiano del cancello, li seguì poco dopo. Frodo si sentiva un idiota. Non sapendo che cosa fare, strisciò sotto i tavoli fino all’angolo buio dove era seduto Passolungo, impassibile, senza far mostra di quanto gli passava per la mente. Frodo si appoggiò contro il muro e tolse l’Anello. Come si trovasse infilato al dito era un mistero. L’unica spiegazione possibile era che lo avesse tenuto in mano mentre cantava e che si fosse chissà come infilato quando aveva tirato fuori la mano di scatto dalla tasca per frenare la caduta. Per un istante si domandò se non fosse stato lo stesso Anello a giocargli un tiro; forse aveva cercato di rivelarsi in risposta a qualche desiderio o ordine che si avvertiva nella stanza. Non gli piaceva l’aria degli uomini appena usciti. “E allora?” disse Passolungo, quando Frodo riapparve. “Perché lo avete fatto? Peggio di qualsiasi cosa che avrebbero potuto dire i vostri amici! Avete messo il piede in fallo! O dovrei dire il dito?” “Che cosa intendete, non capisco,” disse Frodo, seccato e allarmato. “Lo capite, eccome,” replicò Passolungo; “ma sarà meglio lasciar passare la buriana. Poi, se non vi spiace, signor Baggins, vorrei scambiare tranquillamente due parole con voi.” “A che proposito?” domandò Frodo, ignorando l’uso inopinato del suo vero nome. “Una cosa di una certa importanza… per tutti e due,” rispose Passolungo, guardando Frodo negli occhi. “Potreste venire a sapere qualcosa che vi sarà utile.” “Benissimo,” disse Frodo, cercando di mostrarsi indifferente. “Parlerò con voi più tardi.” Nel frattempo intorno al camino ferveva la discussione. Il signor Farfaraccio era accorso trotterellando e adesso cercava di ascoltare contemporaneamente varie versioni contrastanti dell’accaduto. “L’ho visto io, signor Farfaraccio,” disse uno hobbit; “o meglio, non l’ho visto, non so se ci capiamo. Si è dissolto nell’aria, se vogliamo.” “Non mi dite, signor Artemisi!” disse l’oste, con aria perplessa. “E invece sì!” replicò Artemisi. “E so quel che mi dico, per l’appunto.” “Ci dev’essere uno sbaglio da qualche parte,” disse Farfaraccio, scuotendo il capo. “Uno grande e grosso come il signor Sottocolle non poteva dissolversi nell’aria, neanche nell’aria viziata, cosa più probabile, dato l’ambiente.” “Già, e allora adesso dov’è?” gridavano varie voci. “Come faccio a saperlo? È padrone di andar dove vuole, purché al mattino paghi. Ecco lì il signor Took: non è sparito, lui.” “Sarà, ma io ho visto quello che ho visto, e ho visto quello che non ho visto,” ribadì ostinato Artemisi. “E io dico che ci dev’essere uno sbaglio,” ripeté Farfaraccio, prendendo il vassoio e raccogliendo i cocci. “Certo che c’è uno sbaglio!” disse Frodo. “Io non sono scomparso. Eccomi qui! Ho appena fatto quattro chiacchiere con Passolungo lì nell’angolo.” Accennò qualche passo alla luce del camino, ma la maggior parte dei presenti si ritrasse, ancor più turbata di prima. Non erano per niente soddisfatti della spiegazione, stando alla quale era strisciato via rapidamente sotto i tavoli dopo la caduta. La maggior parte degli Hobbit e degli Uomini di Bree se ne andò stizzita in quattro e quattr’otto: ne aveva abbastanza di intrattenimenti per quella sera. Un paio di loro lanciò un’occhiataccia a Frodo e filò via borbottando tra i denti. I Nani e due o tre strani Uomini ancora rimasti si alzarono e augurarono la buonanotte all’oste ma non a Frodo e ai suoi amici. In poco tempo non rimase più nessuno tranne Passolungo che sedeva, inosservato, accanto alla parete. Il signor Farfaraccio non sembrava granché contrariato. Molto probabilmente in previsione del fatto che la locanda sarebbe stata affollatissima per molte sere a venire, finché quel mistero non fosse stato sviscerato. “Ma insomma, signor Sottocolle, che cosa avete combinato?” domandò. “Spaventare così i clienti e rompere il vasellame con le vostre acrobazie!” “Sono davvero desolato se ho causato qualche guaio,” disse Frodo. “Non ne avevo nessuna intenzione, ve l’assicuro. Si è trattato di un deplorevolissimo incidente.” “Va bene, signor Sottocolle! Ma se avete intenzione di fare ancora capriole o giochetti di prestigio o cos’altro erano, avvertite prima la gente… e avvertite me. Da queste parti siamo un po’ diffidenti di tutto ciò che è fuori dell’ordinario… misterioso, non so se ci capiamo; e non ci abituiamo così da un giorno all’altro.” “Non farò più niente del genere, signor Farfaraccio, ve lo garantisco. E ora credo che andrò a dormire. Ci sveglieremo presto domattina. Ci fate trovare i cavallini pronti per le otto?” “Come no! Ma prima di ritirarvi, mi piacerebbe parlare con voi a quattr’occhi, signor Sottocolle. Mi è appena tornata in mente una cosa che dovrei dirvi. Spero che non la prendiate male. Sbrigo un paio di faccende e poi vi raggiungo in camera, se non vi disturbo.” “Ma certo!” disse Frodo; però gli si strinse il cuore. Si domandò quante conversazioni a quattr’occhi lo aspettavano prima di andare a letto e che cosa gli avrebbero rivelato. Tutti costoro erano per caso in combutta contro di lui? Cominciò perfino a sospettare che il viso paffuto di Farfaraccio celasse qualche oscuro disegno. CAPITOLO X PASSOLUNGO Frodo, Pippin e Sam tornarono nel loro salottino. Non c’era luce. Non c’era Merry e il fuoco era quasi spento. Soltanto dopo aver riattizzato la fiamma soffiando sulla brace e aggiungendo un paio di fascine si accorsero che Passolungo li aveva seguiti. Era tranquillamente seduto su una sedia vicino alla porta! “Ehilà!” disse Pippin. “Chi siete e che cosa volete?” “Mi chiamano Passolungo,” rispose; “e anche se forse lo ha dimenticato, il vostro amico mi ha promesso di fare una chiacchierata a quattr’occhi.” “Se non sbaglio, avete detto che sarei venuto a sapere qualcosa di utile,” disse Frodo. “Che cosa avete da dirmi?” “Varie cose,” rispose Passolungo. “Ma, beninteso, ho il mio prezzo.” “Che cosa intendete dire?” domandò Frodo seccamente. “Non vi allarmate! Intendo solo dire che vi dirò quel che so, e vi darò qualche buon consiglio… ma voglio una ricompensa.” “E in che cosa consisterebbe, sentiamo?” disse Frodo. A quel punto aveva il sospetto di essere incappato in un furfante e pensò con preoccupazione che aveva portato solo pochi soldi. L’intera somma non avrebbe accontentato un farabutto, e per giunta non poteva farne a meno. “Non più di quanto possiate permettervi,” rispose Passolungo con un lento sorriso, quasi avesse indovinato i pensieri di Frodo. “Solo questo: dovete portarmi con voi fino a che non decido io di andarmene.” “Ma davvero!” replicò Frodo, sorpreso ma non molto sollevato. “Anche se volessi un altro compagno, non accetterei una proposta del genere prima di sapere un mucchio di altre cose sul vostro conto e sui vostri interessi.” “Ottimamente!” esclamò Passolungo, incrociando le gambe e appoggiandosi comodamente allo schienale. “Sembrate rinsavito, tanto di guadagnato. Finora siete stato troppo incauto. Benissimo! Vi dirò quel che so e deciderete voi se darmi o no la ricompensa. Quando mi avrete ascoltato forse sarete contento di concedermela.” “Coraggio, allora!” disse Frodo. “Che cosa sapete?” “Troppo; troppe cose oscure,” disse Passolungo torvo. “Ma per quel che interessa voi…” Si alzò e andò alla porta, l’aprì di scatto e guardò fuori. Poi la richiuse silenziosamente e tornò a sedersi. “Ho l’orecchio aguzzo,” proseguì, abbassando la voce, “e anche se non ho la facoltà di scomparire, ho dato la caccia a molte creature selvagge e circospette e, se voglio, di solito riesco a non farmi scorgere. Ebbene, stasera mi trovavo dietro la siepe sulla Strada a ovest di Bree quando quattro hobbit sono emersi dai Poggitumuli. Non starò a ripeter tutto quello che hanno detto al vecchio Bombadil o tra di loro; ma una cosa ha risvegliato il mio interesse. Per favore ricordate, ha detto uno di loro, che il nome Baggins non va mai fatto. Se bisogna proprio dare un nome, io sono il signor Sottocolle. Ha risvegliato a tal punto il mio interesse che li ho seguiti fin qui. Ho scavalcato il cancello subito dopo di loro. Forse il signor Baggins ha un motivo onesto per lasciarsi alle spalle il proprio nome; in tal caso però consiglierei a lui e ai suoi amici di esser più prudenti.” “Non vedo quale interesse possa avere il mio nome per uno di Bree,” disse Frodo con rabbia, “e devo ancora capire perché interessa voi. Il signor Passolungo ha forse un motivo onesto per spiare e origliare; in tal caso però gli consiglierei di spiegarlo.” “Bella risposta!” disse Passolungo ridendo. “Ma la spiegazione è semplice: cercavo uno hobbit di nome Frodo Baggins. Volevo trovarlo al più presto. Avevo saputo che portava fuori dalla Contea, be’, un segreto che riguarda me e i miei amici. “Non mi fraintendete!” esclamò, quando Frodo si alzò dalla sedia e Sam balzò in piedi accigliato. “Saprò conservare il segreto meglio di voi. Bisogna fare attenzione!” Si protese in avanti e li squadrò. “Tenete d’occhio ogni ombra!” disse a bassa voce. “Uomini neri a cavallo sono passati da Bree. Lunedì è venuto uno giù dalla Viaverde, dicono; e un altro ha fatto la sua comparsa più tardi, risalendo la Viaverde da sud.” Scese il silenzio. Alla fine Frodo si rivolse a Pippin e a Sam: “Avrei dovuto immaginarlo da come il guardiano ci ha accolto al cancello,” disse. “E l’oste sembra aver sentito qualcosa. Perché ha insistito per farci unire alla compagnia? E perché mai ci siamo comportati in modo così sciocco? Avremmo dovuto restarcene qui buoni buoni.” “Sarebbe stato meglio,” disse Passolungo. “Potendo, vi avrei impedito io di andare nella sala di ritrovo; ma l’oste non mi ha permesso di venire da voi né ha voluto portarvi un mio messaggio.” “Credete che lui…” iniziò Frodo. “No, non penso male del vecchio Farfaraccio. Solo che i vagabondi misteriosi della mia risma non gli vanno proprio giù.” Frodo gli lanciò un’occhiata perplessa. “Be’, ho un’aria losca anzichenò, dico bene?” disse Passolungo con una smorfia e uno strano lampo negli occhi. “Ma spero che avremo modo di conoscerci meglio. Allora mi spiegherete, spero, che cosa è successo alla fine della canzone. Quello scherzetto…” “Si tratta di un semplice incidente,” lo interruppe Frodo. “Chissà,” disse Passolungo. “Diciamo un incidente. Quell’incidente vi ha messo in una posizione pericolosa.” “Non più di quanto già lo fossi,” disse Frodo. “Sapevo che quei cavalieri m’inseguivano; adesso però sembrano avermi mancato ed essersene andati.” “Non ci contate!” disse Passolungo seccamente. “Torneranno. E altri ne verranno. Ce ne sono molti. So quanti sono. Conosco questi Cavalieri.” S’interruppe, e i suoi occhi erano freddi e duri. “E c’è gente a Bree della quale non bisogna fidarsi,” riprese. “Bill Felcioso, per esempio. Ha una brutta nomea a Breelandia e strana gente bussa alla sua porta. Lo avrete notato in mezzo alla compagnia: un tipo scuro dall’aria beffarda. Faceva comunella con uno dei forestieri venuti dal Sud e sono sgusciati fuori insieme subito dopo il vostro ‘incidente’. Non tutti quei tipi del Sud sono benintenzionati; quanto a Felcioso, venderebbe qualsiasi cosa a chiunque; o seminerebbe zizzania per divertimento.” “Che cosa vuol vendere Felcioso e che c’entra lui col mio incidente?” disse Frodo, sempre deciso a non capire le allusioni di Passolungo. “Informazioni su di voi, ovviamente,” rispose Passolungo. “Un resoconto della vostra esibizione interesserebbe assai certe persone. Dopo di che non avrebbero più bisogno di farsi dire il vostro vero nome. Mi sembra più che probabile che lo verranno a sapere prima che sia trascorsa questa notte. Può bastare? Per la mia ricompensa regolatevi come vi pare: prendetemi come guida oppure no. Ma vi posso garantire che conosco tutte le terre tra la Contea e i Monti Brumosi perché le ho battute per molti anni. Sono più vecchio di quel che sembro. Potrei rivelarmi utile. Dopo stanotte dovrete lasciare la strada scoperta: gli uomini a cavallo la sorveglieranno notte e giorno. Forse riuscirete a fuggire da Bree e a fare un tratto di strada mentre il Sole è alto; ma non andrete lontano. Piomberanno su di voi in qualche luogo selvaggio e buio dove non avrete scampo. Volete che vi trovino? Sono tremendi!” Gli hobbit lo guardarono e videro con sorpresa che aveva il viso contratto come dal dolore e le mani stringevano i braccioli della sedia. La stanza era immersa nella quiete e nel silenzio, e la luce sembrava essersi affievolita. Per un po’ Passolungo rimase con lo sguardo perso nel vuoto, come se riandasse ricordi lontani o ascoltasse suoni nella Notte più remota. “Ecco!” esclamò dopo un istante, passandosi la mano sulla fronte. “Forse ne so più di voi sui vostri inseguitori. Voi li temete, ma non li temete abbastanza, per ora. Domani dovete fuggire, se vi riesce. Passolungo è in grado di condurvi per sentieri assai poco battuti. Lo porterete con voi?” Seguì un silenzio pesante. Frodo non rispose; dubbio e paura gli confondevano la mente. Sam si accigliò e guardò il padrone; e alla fine sbottò: “Col vostro permesso, signor Frodo, io direi no! Questo Passolungo ci avverte e ci dice di fare attenzione; e a questo io direi sì, e comincerei da lui. Viene dalla Selva e io non ho mai sentito parlar bene di certa gente. Sa qualcosa, poco ma sicuro, anzi troppo, per i miei gusti; ma non è un buon motivo per farci condurre in qualche luogo buio dove, a sentir lui, non avremo scampo.” Pippin mordeva il freno e sembrava a disagio. Passolungo non rispose a Sam, ma portò lo sguardo penetrante su Frodo. Frodo se ne accorse e distolse il suo. “No,” disse lentamente. “Non sono d’accordo. Io credo, credo che non siate in realtà quello che volete sembrare. Avete iniziato a parlarmi con l’accento di Bree, ma la voce è cambiata. Sam però non ha torto e neanch’io capisco: prima ci avvertite di fare attenzione e poi ci chiedete di prendervi con noi sulla fiducia. Perché questa messinscena? Chi siete? Che cosa sapete veramente su… sui miei affari; e come fate a saperlo?” “Avete imparato bene la lezione sulla prudenza,” disse Passolungo con un sorrisetto torvo. “Ma la prudenza è un conto e l’esitazione un altro. Da solo non arrivereste mai a Valforra, e fidarvi di me è la sola possibilità che abbiate. Dovete prendere una decisione. Risponderò a qualcuna delle vostre domande, se questo vi servirà a farlo. Ma perché dovreste credere alla mia storia, se non vi fidate già di me? Comunque, eccola…” In quella bussarono alla porta. Il signor Farfaraccio era arrivato con le candele e dietro di lui Nob portava recipienti di acqua calda. Passolungo si ritrasse in un angolo buio. “Sono venuto ad augurarvi la buonanotte,” disse l’oste, mettendo le candele sul tavolo. “Nob! Porta l’acqua nelle stanze!” Entrò e chiuse l’uscio. “Insomma,” attaccò esitante e con l’aria turbata. “Se ho fatto qualcosa di male mi dispiace davvero. Ma una cosa scaccia l’altra, tocca ammetterlo; e io sono un uomo indaffarato. Ma prima una faccenda e dopo un’altra mi hanno rinfrescato la memoria, come vuole l’adagio; e spero di non essere arrivato troppo tardi. Il fatto è che mi hanno chiesto di controllare l’arrivo di hobbit della Contea, nella fattispecie di uno di nome Baggins.” “E questo che cosa c’entra con il sottoscritto?” domandò Frodo. “Be’, se non lo sapete voi!” disse l’oste con aria d’intesa. “Io non vi tradirò; ma mi hanno detto che questo Baggins viaggiava con il nome di Sottocolle e ne hanno dato una descrizione che corrisponde abbastanza a voi, se posso dirlo.” “Ah, sì? Sentiamola!” disse Frodo, facendo l’errore d’in-terromperlo. “Un piccoletto robusto con le guance rosse,” disse il signor Farfaraccio solennemente. Pippin ridacchiò, mentre Sam sembrava indignato. “Non ti aiuterà molto; vale per la maggior parte degli hobbit, Orzo, mi fa quello,” continuò il signor Farfaraccio lanciando un’occhiata a Pippin. “Ma questo è più alto della media e più chiaro di carnagione della maggior parte di loro, e ha una fossetta sul mento: un tipo impertinente con due occhi vispi. Chiedo venia, ma l’ha detto lui, non io.” “L’ha detto lui? E chi sarebbe?” domandò Frodo impaziente. “Ah! È stato Gandalf, se avete capito a chi mi riferisco. Un mago, dicono, ma indipendentemente da questo è un mio buon amico. Ora però non so che cosa avrà da dirmi se lo rivedrò: farà inacidire tutta la mia birra o mi ridurrà a un ciocco, non mi stupirei. È uno che va per le spicce. Ma quel ch’è fatto non si può disfare.” “E voi che avreste fatto?” disse Frodo, che cominciava a spazientirsi di fronte al lento sdipanarsi dei pensieri di Farfaraccio. “Dov’ero rimasto?” disse l’oste, interrompendosi e schioccando le dita. “Ah, sì! Il vecchio Gandalf. Tre mesi fa ha fatto irruzione nella mia stanza senza neanche bussare. Orzo, mi fa, io parto in mattinata. Me lo faresti un favore? Basta chiedere, dico io. Vado di fretta, dice lui, e non ho tempo di portare di persona un messaggio alla Contea. Hai una persona fidata da mandare? Posso trovarla, dico io, domani, forse, o dopodomani. Meglio domani, dice lui, e poi mi ha dato una lettera. “L’indirizzo è chiarissimo,” disse il signor Farfaraccio, tirando fuori dalla tasca una lettera e leggendo l’indirizzo lentamente e con fierezza (teneva assai alla reputazione di persona istruita): Sig. FRODO BAGGINS, CASA BAGGINS, HOBBITON nella CONTEA. “Una lettera per me da Gandalf!” gridò Frodo. “Ah!” disse il signor Farfaraccio. “Ma allora è vero che vi chiamate Baggins?” “Sì,” disse Frodo, “e farete meglio a darmi subito quella lettera e a spiegarmi perché non me l’avete mandata. Eravate venuto a dirmi questo, immagino, anche se ci avete messo un bel po’ per arrivare al dunque.” Il povero signor Farfaraccio sembrava turbato. “Avete ragione, signore,” disse, “e vi chiedo scusa. E ho una fifa nera di quello che dirà Gandalf se poi succede qualche guaio. Ma non l’ho fatto apposta. L’ho messa al sicuro. Però non ho trovato nessuno disposto ad andare alla Contea né l’indomani né il giorno dopo, e non potevo fare a meno di nessuno dei miei; e poi, tra una cosa e l’altra, mi è passato di mente. Sono sempre indaffarato. Farò tutto il possibile per rimediare e, se posso esservi d’aiuto, basta dirmelo. “Lettera a parte, ho promesso la stessa cosa anche a Gandalf. Orzo, mi fa, questo mio amico della Contea dovrebbe passar di qui tra non molto, lui e qualcun altro. Si farà chiamare Sottocolle. Tienilo a mente! Ma non devi fargli domande. E se io non sono con lui, potrebbe essere nei guai e aver bisogno d’aiuto. Fa’ tutto quello che puoi per lui e te ne sarò grato, dice. E ora eccovi qui e, a quanto pare, i guai son dietro l’angolo.” “Che cosa intendete dire?” domandò Frodo. “Questi uomini neri,” disse l’oste abbassando la voce, “stanno cercando Baggins e, se loro hanno buone intenzioni, io sono uno hobbit. È stato lunedì, e i cani si sono messi a uggiolare e le oche a starnazzare. Inquietante, mi son detto. Poi arriva Nob e mi dice che all’ingresso ci sono due uomini neri che chiedono di uno hobbit di nome Baggins. Nob aveva i capelli dritti. Ho ordinato a quei tipi neri di smammare e gli ho sbattuto la porta in faccia; ma ho saputo che avevano chiesto la stessa cosa da qui ad Archet. E anche quel Forestale, Passolungo, ha fatto un sacco di domande. Voleva incontrarvi prima che aveste mangiato un boccone o bevuto un sorso, e come insisteva.” “Insisteva!” disse all’improvviso Passolungo, venendo alla luce. “Tu non sai quanti guai ci saremmo risparmiati, Omorzo, se lo avessi fatto.” L’oste trasalì. “Tu!” gridò. “Stai sempre tra i piedi. Che cosa vuoi adesso?” “È qui col mio permesso,” disse Frodo. “È venuto a offrirmi il suo aiuto.” “Be’, voi saprete pure quel che fate,” disse il signor Farfaraccio, guardando con sospetto Passolungo, “ma se mi trovassi nella vostra situazione, non andrei a confondermi con un Forestale.” “E con chi, allora?” domandò Passolungo. “Con un oste grasso che ricorda giusto il proprio nome solo perché gli altri non fanno che urlarlo tutto il giorno? Loro non possono restare al Cavallino per sempre, e non possono tornare a casa. Davanti a sé hanno una lunga strada. Andrai tu con loro e li proteggerai dagli uomini neri?” “Io? Lasciare Bree? Manco per tutto l’oro del mondo,” disse il signor Farfaraccio con un’aria davvero spaventata. “Ma perché non restate qui tranquillo per un po’, signor Sottocolle? Che cosa sono tutti questi strani movimenti? Che cosa cercano questi uomini neri e da dove vengono, mi piacerebbe tanto sapere?” “Purtroppo non posso spiegarvi tutto,” rispose Frodo. “Sono stanco e molto preoccupato, ed è una storia lunga. Ma se avete intenzione di aiutarmi, devo avvertirvi che sarete in pericolo finché resterò nella vostra casa. Questi Cavalieri Neri: non ne sono sicuro, ma credo, anzi temo che vengano da…” “Vengono da Mordor,” disse Passolungo a bassa voce. “Da Mordor, Omorzo, non so se ti dice qualcosa.” “Poveri noi!” gridò il signor Farfaraccio sbiancando; il nome chiaramente gli era noto. “È la peggior notizia giunta a Bree da che sono nato.” “Lo è,” disse Frodo. “Siete sempre disposto ad aiutarmi?” “Lo sono,” disse il signor Farfaraccio. “Ora più che mai. Anche se non so che cosa possa fare uno come me contro, contro…” balbettò. “Contro l’Ombra dell’Est,” disse Passolungo sommessamente. “Non molto, Omorzo, ma tutto serve. Puoi far dormire qui il signor Sottocolle come signor Sottocolle; e puoi dimenticare il nome Baggins fino a che non è lontano.” “Lo farò,” disse Farfaraccio. “Ma scopriranno che si trova qui anche senza il mio aiuto, purtroppo. È un peccato che il signor Baggins abbia attirato l’attenzione su di sé questa sera, e non aggiungo altro. La storia della scomparsa di Bilbo l’avevano già sentita prima di stasera qui a Bree. Perfino il nostro Nob ci ha ricamato su in quella sua zucca lenta; e a Bree ci sono altri ben più lesti di comprendonio.” “Be’, c’è solo da sperare che per ora i Cavalieri non tornino,” disse Frodo. “Spero proprio di no,” disse Farfaraccio. “Ma, spettri o no, non entreranno tanto facilmente al Cavallino. Non preoccupatevi fino a domattina. Nob terrà la bocca chiusa. Nessun uomo nero varcherà le mie porte, finché mi reggono le gambe. Stanotte faremo la guardia io e i miei; ma voi fareste bene a riposare, se vi riesce.” “In ogni caso, dovete svegliarci all’alba,” disse Frodo. “Dobbiamo partire prima possibile. La colazione alle sei e mezzo, per favore.” “Sta bene! Me ne occuperò personalmente,” disse l’oste. “Buonanotte, signor Baggins… o meglio, Sottocolle! Buonanotte… ma, accidenti! Dov’è il vostro signor Brandaino?” “Non lo so,” disse Frodo, di colpo in apprensione. Si erano completamente dimenticati di Merry, e l’ora era tarda. “Temo che sia fuori. Aveva detto che sarebbe andato a prendere una boccata d’aria.” “Be’, avete proprio bisogno di essere protetti, questo è certo: sembrate in vacanza!” disse Farfaraccio. “Devo andare di corsa a sbarrare le porte, ma darò ordine di far entrare il vostro amico quando torna. Sarà meglio mandare Nob a cercarlo. Buonanotte a tutti!” Finalmente il signor Farfaraccio uscì, lanciando un’altra occhiata diffidente a Passolungo e scuotendo il capo. I suoi passi si allontanarono lungo il corridoio. “E allora?” disse Passolungo. “Vi decidete o no ad aprire quella lettera?” Frodo osservò attentamente il sigillo prima di romperlo. Sembrava proprio quello di Gandalf. All’interno, scritto con la calligrafia forte ma aggraziata del mago, c’era il seguente messaggio: IL CAVALLINO INALBERATO, BREE. Giorno di Mezzo Anno, Anno della Contea 1418. Caro Frodo, mi sono giunte brutte notizie. Devo partire subito. È meglio che ti sbrighi a lasciare Casa Baggins e a uscire dalla Contea prima della fine di luglio al più tardi. Tornerò appena possibile; e ti seguirò, se saprò che sei partito. Se passi da Bree lasciami un messaggio alla locanda. Puoi fidarti dell’oste (Farfaraccio). Forse lungo la Strada incontrerai un mio amico: un Uomo magro, scuro, alto, che certi chiamano Passolungo. Sa delle nostre cose e ti aiuterà. Va’ a Valforra. Spero che ci ritroveremo lì. Se non dovessi venire, ti consiglierà Elrond. Il tuo frettoloso GANDALF. P.S. NON servirtene più, per nessuna ragione al mondo! Non viaggiare di notte! P.P.S. Assicurati che sia proprio Passolungo. Ci sono molti uomini strani sulle strade. Il suo vero nome è Aragorn. Non tutto quel che è oro poi risplende, Non si smarriscon tutti gli errabondi; Il vecchio che ha la forza non s’arrende, Non gelan le radici più profonde. Rinascerà un fuoco dalle ceneri, Una favilla dall’ombre sprigiona; La lama infranta nuova vita ottiene, Tornerà re chi è senza corona. P.P.P.S. Spero che Farfaraccio ti faccia avere presto questa mia. Un brav’uomo, ma la sua memoria è come un ripostiglio: non trovi mai quello che cerchi. Se lo dimentica, lo arrostisco. Addio! Frodo lesse la lettera e poi la passò a Pippin e a Sam. “Il vecchio Farfaraccio ha combinato davvero un bel pasticcio!” disse. “Merita di finire arrostito. Se l’avessi ricevuta subito, ora saremmo tutti sani e salvi a Valforra. Ma che cosa sarà successo a Gandalf? Da come scrive, sembra andato incontro a un grande pericolo.” “Questo fa da molti anni,” disse Passolungo. Frodo si girò e lo guardò pensieroso, interrogandosi sul secondo poscritto di Gandalf. “Perché non me l’avete detto subito che eravate amico di Gandalf?” domandò. “Non avremmo perso tempo.” “Sul serio? Chi di voi mi avrebbe creduto prima di adesso?” disse Passolungo. “Non sapevo nulla di questa lettera. Sapevo invece di dovervi convincere a fidarvi di me senza prove, se volevo aiutarvi. In ogni caso, non intendevo raccontarvi subito tutto sul mio conto. Prima dovevo studiarvi e assicurarmi che foste proprio voi. Non sarebbe la prima volta che il Nemico mi tende tranelli. Una volta certo della vostra identità, ero pronto a rispondere a qualsiasi vostra domanda. Devo ammettere però,” aggiunse con una strana risatina, “che speravo di esser preso per quello che ero. A volte un uomo braccato è stanco dei sospetti e anela all’amicizia. Senonché ho un aspetto che mi penalizza.” “Purtroppo sì… se non altro a prima vista,” rise Pippin, improvvisamente risollevato dalla lettera di Gandalf. “Ma non bisogna giudicare dall’aspetto, come diciamo noi nella Contea; e mi sa che dopo aver passato giorni in mezzo alle siepi e ai fossi finiremmo per somigliarci tutti.” “Ci vorrebbe più di qualche giorno o settimana, mese o anno passato a vagare per la Selvalanda per farvi somigliare a Passolungo,” rispose lui. “E morireste prima, a meno di non essere di pasta più dura di quanto non sembri.” Pippin si diede per vinto, ma Sam non demordeva e continuava a guardare Passolungo con aria dubbiosa. “Come facciamo a sapere che siete il Passolungo di cui parla Gandalf?” domandò. “Prima che saltasse fuori questa lettera, non avevate mai fatto il nome di Gandalf. Magari siete una spia che recita la parte per farci andare dove volete voi, per quel che ne so. Magari avete fatto fuori il vero Passolungo e indossato i suoi vestiti. Che cosa avete da rispondere?” “Che siete un tipo risoluto,” rispose Passolungo; “ma purtroppo l’unica risposta che posso darvi, Sam Gamgee, è questa. Se avessi ucciso il vero Passolungo, potrei uccidere anche voi. E vi avrei già ucciso senza tante chiacchiere. Se fossi a caccia dell’Anello, potrei averlo… ORA!” Si alzò e all’improvviso parve diventare altissimo. Gli occhi ardevano di una luce penetrante e imperiosa. Gettando indietro il mantello, posò la mano sull’elsa di una spada che pendeva, nascosta, al fianco. Gli hobbit non osavano muoversi. Seduto a bocca aperta, Sam lo fissava inebetito. “Ma io sono il vero Passolungo, per fortuna,” disse, guardandoli dall’alto in basso con un’espressione addolcita da un sorriso subitaneo. “Io sono Aragorn figlio di Arathorn; e se con la vita o con la morte potrò salvarvi, lo farò.” Seguì un lungo silenzio. Alla fine Frodo parlò con esitanza. “Credevo che foste un amico prima ancora di ricevere la lettera,” disse, “o almeno lo speravo. Mi avete spaventato più volte stasera, mai però come avrebbero fatto i servitori del Nemico, o così immagino. Secondo me una delle sue spie sembrerebbe, be’, più onesta ma sarebbe più turpe, non so se mi spiego.” “Capisco,” rise Passolungo. “Io sembro turpe e sono onesto. Giusto? Non tutto quel che è oro poi risplende, non si smarriscon tutti gli errabondi.” “Allora i versi si riferivano a voi?” domandò Frodo. “Io non capivo di che cosa parlassero. Ma come fate a sapere che erano nella lettera di Gandalf, se non l’avete mai vista?” “Non lo sapevo,” rispose. “Ma sono Aragorn, e quei versi accompagnano il mio nome.” Estrasse la spada e gli hobbit constatarono che in effetti la lama era rotta a un palmo dall’elsa. “Non serve a molto, vero Sam?” disse Passolungo. “Ma vicina è l’ora in cui sarà forgiata a nuovo.” Sam non replicò. “Be’,” disse Passolungo, “col permesso di Sam la faccenda è sistemata. Passolungo vi farà da guida. E adesso è ora di andare a letto, direi, e di riposarvi il più possibile. Domani ci aspetta un percorso accidentato. Anche se avremo modo di lasciare Bree indisturbati, non possiamo sperare di lasciarla inosservati. Ma io cercherò di far perdere al più presto le tracce. A parte la strada maestra, conosco un paio di vie d’uscita dalla Breelandia. Una volta depistata la caccia, punterò su Svettavento.” “Svettavento?” disse Sam. “Che cos’è?” “È una collina, un po’ a nord della Strada, circa a metà via tra qui e Valforra. Domina tutta la regione circostante e avremo così modo di guardarci intorno. Se Gandalf dovesse seguirci, è lì che si dirigerà. Dopo Svettavento le difficoltà del viaggio aumenteranno e ci toccherà scegliere tra vari pericoli.” “Quando avete visto Gandalf l’ultima volta?” domandò Frodo. “Sapete dov’è o che cosa sta facendo?” Passolungo assunse un’espressione grave. “Non lo so,” disse. “In primavera sono venuto insieme a lui a ovest. In questi ultimi anni, quando lui era impegnato altrove, ho sorvegliato spesso la frontiera della Contea. Ci siamo visti l’ultima volta il primo di maggio: a Guado Sarn lungo il Brandivino. Mi ha detto che la faccenda in ballo con voi era andata a buon fine e che sareste partito per Valforra l’ultima settimana di settembre. Siccome sapevo che era al vostro fianco, ho intrapreso un viaggio per conto mio. E si è dimostrato un errore; deve aver senz’altro ricevuto qualche notizia e io non ero lì a dargli manforte. “Sono turbato, per la prima volta da quando lo conosco. Anche se non poteva venire di persona, avremmo dovuto ricevere suoi messaggi. Al ritorno, parecchi giorni fa, ho saputo le brutte notizie. In lungo e in largo correva voce che Gandalf fosse irreperibile e che gli uomini a cavallo fossero stati avvistati. Sono stati gli Elfi di Gildor a informarmi; e più tardi mi dissero che voi avevate lasciato casa; mentre non si avevano notizie della vostra partenza da Landaino. Ho tenuto d’occhio con ansia la Strada Est.” “Secondo voi i Cavalieri Neri c’entrano qualcosa… con l’assenza di Gandalf, voglio dire?” domandò Frodo. “Non so cos’altro avrebbe potuto trattenerlo se non il Nemico in persona,” disse Passolungo. “Ma non perdete le speranze! Gandalf è più grande di quanto non sappiate voi della Contea… di norma conoscete di lui solo gli scherzi e i giocattoli. Ma questa nostra faccenda sarà la sua più grande impresa.” Pippin sbadigliò. “Scusate,” disse, “ma sono stanco morto. Nonostante tutti i pericoli e le preoccupazioni devo andare a letto o mi addormento qui sulla sedia. Dove sarà quello stupido di Merry? Sarebbe il colmo se ora ci toccasse uscire al buio per andarlo a cercare.” In quel mentre sentirono sbattere una porta, e poi passi affrettati lungo il corridoio. Merry entrò di corsa seguito da Nob. Richiuse subito la porta e ci si appoggiò. Era senza fiato. Tutti lo guardarono allarmati per un attimo prima che dicesse trafelato: “Li ho visti, Frodo! Li ho visti! I Cavalieri Neri!” “I Cavalieri Neri!” gridò Frodo. “Dove?” “Qui. In paese. Sono rimasto a casa per un’ora. Poi, visto che non tornavate, sono uscito a fare quattro passi. Tornando mi ero fermato a poca distanza dalla luce della lampada a guardar le stelle. A un tratto ho avuto un brivido e ho sentito che qualcosa di orribile strisciava lì vicino: tra le ombre sull’altro lato della strada, appena oltre il fascio di luce della lampada, c’era come un’ombra più intensa. Senza far rumore è sgusciata all’istante nell’oscurità. Non c’erano cavalli.” “Da che parte è andata?” domandò Passolungo di colpo e seccamente. Merry trasalì, accorgendosi solo in quel momento dello sconosciuto. “Continua!” disse Frodo. “È un amico di Gandalf. Poi ti spiego.” “Sembrava aver preso la Strada, verso est,” riprese Merry. “Ho cercato di seguirla. Naturalmente è sparita quasi all’istante; ma io ho girato l’angolo e sono arrivato fino all’ultima casa sulla Strada.” Passolungo guardò con stupore Merry. “Siete un tipo ardimentoso,” disse; “ma è stato sciocco.” “Non saprei,” disse Merry. “Né coraggioso né stupido, credo. Non ho potuto farne a meno. Mi sembrava di esser, chissà come, attirato. Fatto sta che l’ho seguita e a un tratto ho sentito delle voci vicino alla siepe. Una borbottava; e l’altra sussurrava, o sibilava. Non capivo una parola di quel che dicevano. Non mi sono avvicinato di più, anche perché tremavo da capo a piedi. Poi mi ha preso il terrore, ho fatto per girarmi e stavo già per prendere la fuga quando qualcosa mi si è avvicinato alle spalle e sono… sono caduto.” “L’ho trovato io, signore,” intervenne Nob. “Il signor Farfaraccio mi aveva mandato fuori con una lanterna. Una volta al cancello Ovest sono risalito verso il cancello Sud. Mi è parso di vedere qualcosa sulla Strada, proprio accanto alla casa di Bill Felcioso. Non ci avrei giurato ma sembravano due uomini chini su qualcosa che stavano sollevando. Ho lanciato un grido ma quando sono arrivato sul posto erano spariti, c’era solo il signor Brandaino in terra, sul ciglio della strada. Sembrava addormentato. ‘Credevo di essere caduto in acque profonde,’ mi fa, mentre lo scuotevo. Aveva un’aria molto strana e non appena sono riuscito a farlo riprendere, è saltato su ed è tornato qui correndo come una lepre.” “È andata proprio così, temo,” disse Merry, “anche se non so quello che ho detto. Ho fatto un brutto sogno, che non ricordo. Sono crollato. Non so che cosa m’è preso.” “Lo so io,” disse Passolungo. “L’Alito Nero. I Cavalieri devono aver lasciato i cavalli all’esterno e valicato il cancello Sud di nascosto. Ormai sapranno tutto, dopo aver incontrato Bill Felcioso, e probabilmente quel tipo del Sud era anche lui una spia. Stanotte potrebbe succedere qualcosa, prima che lasciamo Bree.” “Che cosa succederà?” disse Merry. “Daranno l’assalto alla locanda?” “No, non credo,” disse Passolungo. “Non sono ancora tutti qui. E in ogni caso non è il loro sistema. Nell’oscurità e nella solitudine sono più forti che mai; non attaccheranno apertamente una casa piena di luci e di persone… dovrebbero essere disperati per farlo, e invece sanno che a noi tocca ancora affrontare le lunghe leghe di Eriador. Ma la loro forza sta nel terrore e qualcuno di Bree è già caduto nelle loro grinfie. Spingeranno quegli sciagurati a commettere qualche iniquità: il Felcioso, qualcuno dei forestieri e, forse, anche il guardiano del cancello. Lunedì hanno parlato con Harry al cancello Ovest. Li stavo osservando. Quando se ne sono andati lui era bianco come un cencio e tremava.” “A quanto pare siamo circondati dai nemici,” disse Frodo. “Che cosa dobbiamo fare?” “Restate qui e non andate nelle vostre stanze! Avranno senz’altro scoperto quali sono. Le camere adibite agli hobbit hanno le finestre vicino al suolo che affacciano a nord. Rimarremo tutti assieme e sbarreremo questa finestra e la porta. Prima però io e Nob andremo a prendere i vostri bagagli.” Uscito Passolungo, Frodo fece a Merry un rapido riassunto di tutto ciò che era successo dopo cena. Merry stava ancora leggendo e valutando la lettera di Gandalf quando Passolungo e Nob tornarono. “Bene Signori,” disse Nob, “ho messo un po’ in disordine i vestiti e piazzato un capezzale per lungo al centro di ogni letto. E con un tappetino di lana marrone ho fatto una bella imitazione della vostra testa, signor Bag… Sottocolle, signore,” aggiunse con un sorrisetto. Pippin rise. “Davvero somigliante!” disse. “Ma che cosa succederà quanto avranno scoperto l’inganno?” “Staremo a vedere,” disse Passolungo. “Speriamo solo di difendere il forte fino al mattino.” “Buonanotte a voi,” disse Nob, per andare a fare il suo turno di guardia alle porte. Ammonticchiarono per terra equipaggiamento e borse. Spinsero una poltroncina contro la porta e chiusero la finestra. Sbirciando fuori Frodo vide che la notte era ancora chiara. La Falce1 oscillava luminosa sopra le falde di Colbree. Poi chiuse e sbarrò le pesanti imposte interne e tirò le tende. Passolungo avvivò il fuoco e spense tutte le candele. Gli hobbit si stesero sulle coperte con i piedi rivolti verso il focolare; ma Passolungo si sistemò sulla sedia appoggiata contro la porta. Parlarono ancora un po’, perché Merry aveva parecchie domande da fare. “Sulla Luna sale!” ridacchiò Merry mentre si avvoltolava nella coperta. “Davvero ridicolo da parte tua, Frodo! Ma mi sarebbe piaciuto tanto esserci. Tra cent’anni i notabili di Bree ne parleranno ancora.” “Lo spero,” disse Passolungo. Poi tutti tacquero e, uno per uno, gli hobbit si addormentarono. 1 Nome dato dagli Hobbit all’Orsa Maggiore o Grande Carro. CAPITOLO XI UN COLTELLO NEL BUIO Mentre nella locanda di Bree gli Hobbit si apprestavano a dormire, l’oscurità era scesa su Landaino; una foschia fluttuava nelle vallette e lungo gli argini del fiume. La casa di Criconca si stagliava silenziosa. Ciccio Bolger aprì con cautela l’uscio e sbirciò fuori. Una sensazione di paura lo aveva pian piano pervaso nel corso della giornata e non riusciva a rilassarsi né ad andare a letto: sull’aria soffocante della notte gravava una minaccia incombente. Mentre scrutava nel buio, un’ombra nera si mosse sotto gli alberi; il cancello parve aprirsi da solo e richiudersi senza far rumore. Fu preso dal panico. Si ritrasse e per un istante restò tremante sulla soglia. Poi chiuse a chiave la porta. La notte s’addensò. Si udì il suono attutito di cavalli condotti di soppiatto lungo il viottolo. Si fermarono davanti al cancello e tre figure nere entrarono come ombre notturne striscianti per terra. Una andò alla porta, le altre due ai lati della casa; e lì rimasero, immobili come ombre delle pietre, mentre la notte proseguiva lenta. La casa e gli alberi silenti sembravano aspettare col fiato sospeso. Un tenue fremito percorse le foglie e un gallo cantò in lontananza. Era già l’ora fredda che precede l’alba. La figura davanti alla porta si mosse. Nel buio senza luna e senza stelle, come se avessero sguainato una luce di ghiaccio, luccicò una lama. Ci fu un colpo, smorzato ma pesante, e la porta vibrò. “Aprite, in nome di Mordor!” disse una voce acuta e minacciosa. Al secondo colpo la porta cedette e cadde all’indietro, col legno sfondato e la serratura rotta. Le nere figure guizzarono dentro. In quella, dagli alberi vicini un corno risuonò. Come un incendio su una collina squarciò la notte. SVEGLIA! PERICOLO! FUOCO! NEMICI! SVEGLIA! Ciccio Bolger non era rimasto con le mani in mano. Appena vide le scure sagome strisciare dal giardino, capì che doveva darsela a gambe, o sarebbe morto. E prese la fuga, uscì da una porta sul retro, attraversò il giardino e i campi. Quando raggiunse la casa più vicina, a oltre un miglio di distanza, crollò sulla soglia. “No, no, no!” gridava. “No, non sono io! Io non ce l’ho!” Ce ne volle di tempo prima che qualcuno riuscisse a decifrare quel che farfugliava. Alla fine ebbero il sospetto che i nemici fossero penetrati a Landaino, una strana invasione dalla Vecchia Foresta. E allora non persero altro tempo. PERICOLO! FUOCO! NEMICI! I Brandaino lanciarono il Richiamo di Landaino: erano passati cent’anni dall’ultima volta che avevano dato fiato al corno, da che erano calati i lupi bianchi nel Fero Inverno, quando il Brandivino era coperto di ghiaccio. SVEGLIA! SVEGLIA! In lontananza si udivano rispondere altri corni. L’allarme si diffondeva. Le nere figure fuggirono dalla casa. Una di loro, mentre correva via, lasciò cadere un mantello hobbit sul gradino. Dal viottolo giunse uno scalpitio di zoccoli che, messi al galoppo, si allontanarono martellando nell’oscurità. Criconca era tutta un risuonar di corni, di voci che gridavano, di piedi che correvano. Ma i Cavalieri Neri cavalcarono veloci come il vento fino al cancello Nord. Lasciala suonare, la piccola gente! Sauron avrebbe fatto i conti con loro più tardi. Nel frattempo avevano un’altra faccenda da sbrigare: ora sapevano che la casa era vuota e l’Anello sparito. Travolsero le guardie al cancello e scomparvero dalla Contea. Durante le prime ore della notte Frodo si svegliò d’un tratto dal sonno profondo, come disturbato da un rumore o da una presenza. Vide che Passolungo era seduto vigile sulla sedia: gli occhi brillavano alla luce del fuoco che, sbraciato, bruciava vivace; ma lui non fece segno o movimento. Ben presto Frodo si riaddormentò; ma il rumore del vento e di zoccoli al galoppo turbò di nuovo i suoi sogni. Il vento sembrava avvolgere la casa e scuoterla; e in lontananza udì un corno suonato all’impazzata. Aprì gli occhi e udì un gallo cantare gagliardamente nel cortile della locanda. Passolungo aveva aperto le tende e spalancato con fragore le imposte. La prima luce grigia del giorno pervase la stanza e dalla finestra aperta entrò aria fredda. Appena Passolungo ebbe svegliato tutti, li condusse alle loro camere. Quando le videro, furono contenti di aver seguito il suo consiglio: le finestre erano state forzate e oscillavano, le tende svolazzavano; i letti erano sottosopra, i capezzali lacerati e gettati in terra; il tappeto marrone fatto a pezzi. Passolungo andò subito a cercare l’oste. Il povero signor Farfaraccio aveva l’aria insonnolita e spaventata. Non aveva chiuso occhio tutta la notte (così diceva), ma non aveva sentito nessun rumore. “Non è mai successa una cosa del genere in tutta la mia vita!” gridò, levando con orrore le mani al cielo. “Clienti che non possono dormire nel loro letto, capezzali buoni rovinati e compagnia bella! Dove andremo a finire?” “Tempi bui,” disse Passolungo. “Ma per il momento potrete avere un po’ di pace quando vi sarete sbarazzati di noi. Ce ne andremo quanto prima. Non preoccupatevi della colazione: dovremo accontentarci di un sorso e di un boccone in piedi. Faremo i bagagli in pochi minuti.” Il signor Farfaraccio corse a far sellare i cavallini e a preparare un “boccone”. Ma si ripresentò ben presto costernato. I cavallini erano spariti! Durante la notte qualcuno aveva aperto le porte della stalla e le bestie erano scappate: non soltanto i cavallini di Merry, ma ogni altro cavallo e animale lì custodito. La notizia sconfortò Frodo. Come sperar di arrivare a Valforra a piedi, inseguiti da nemici a cavallo? Era come andare sulla Luna. Passolungo rimase in silenzio per un po’, guardando gli hobbit, come a soppesarne la forza e il coraggio. “I cavallini non ci aiuterebbero a sfuggire a uomini a cavallo,” disse alla fine, pensoso, come se avesse letto nella mente di Frodo. “Non andremo molto più piano a piedi, almeno sulle strade che ho intenzione di percorrere. Io sarei andato a piedi in ogni caso. A preoccuparmi sono il cibo e le provviste. A parte quello che ci portiamo dietro, non possiamo contare su altro da mangiare, tra qui e Valforra; e dovremo portarne parecchio di riserva, perché potremmo incontrare rallentamenti, o esser costretti a far giri tortuosi, allontanandoci dalla via diretta. Quanto siete pronti a caricarvi sulle spalle?” “Quanto occorre,” disse Pippin con un tuffo al cuore, ma cercando di dare a vedere che era più robusto di quanto non sembrasse (o non credesse). “Io posso portare per due,” disse Sam spavaldo. “Non c’è modo di fare qualcosa, signor Farfaraccio?” domandò Frodo. “Non possiamo trovare un paio di cavallini in paese, o anche uno solo per i bagagli? Magari non ce li darebbero in affitto, però potremmo sempre comprarli,” aggiunse dubbioso, chiedendosi se avesse soldi a sufficienza. “Ne dubito,” disse l’oste sconsolato. “I due o tre cavallini da sella di Bree erano stallati nel mio cortile e sono spariti. Quanto agli altri animali, cavalli o cavallini da tiro, a Bree ce ne sono pochi e non sono in vendita. Ma vedrò di fare il possibile. Ora stano Bob e lo mando di corsa in giro.” “Sì,” disse Passolungo con riluttanza, “sarà meglio. Ci toccherà trovare almeno un cavallino, temo. Così però rinunciamo a ogni speranza di partire presto e di filare via alla chetichella! Tanto valeva annunciare la nostra partenza con il corno. Rientrava senz’altro nei loro piani.” “Una briciola di consolazione c’è,” disse Merry, “e più di una briciola, voglio sperare: nell’attesa avremo modo di far colazione… seduti intorno a una tavola. Troviamo Nob!” Alla fine le ore di ritardo diventarono tre. Bob riportò la notizia che nei paraggi non c’era modo di procurarsi un cavallo o un cavallino neanche a peso d’oro – con una sola eccezione: Bill Felcioso ne aveva uno che eventualmente avrebbe potuto vendere. “Una povera vecchia bestia mezza morta di fame,” disse Bob; “ma non ve la darebbe per meno del triplo del suo valore, visto come siete messi, se è vero che conosco Bill Felcioso.” “Bill Felcioso?” disse Frodo. “Non ci sarà qualche inghippo dietro? Non è che poi l’animale torna di corsa da lui con tutta la nostra roba o li aiuta a mettersi sulle nostre tracce o qualcosa del genere?” “Può anche darsi,” disse Passolungo. “Ma non riesco a immaginare un animale che torna da lui dopo essere andato via. Sarà solo un ripensamento del caro Mastro Felcioso: un modo come un altro per lucrare di più su questa faccenda. Il pericolo maggiore è che la povera bestia sia, com’è probabile, a un passo dalla morte. Mi sa che non abbiamo scelta. Quanto vuole?” Il prezzo di Bill Felcioso era dodici monete d’argento; che in effetti da quelle parti corrispondeva almeno al triplo del valore di un cavallino. Si rivelò un animale pelle e ossa, denutrito e afflitto; ma non sembrava proprio sul punto di tirar le cuoia. Il signor Farfaraccio lo pagò di tasca sua e offrì a Merry altre diciotto monete d’argento per compensare in parte la perdita dei cavallini. Era un uomo onesto e benestante, quantomeno secondo i criteri di Bree; trenta pezzi d’argento però erano un colpo basso per lui, più duro da sopportare per via di quel truffaldino di Bill Felcioso. Ma in fin dei conti a trarne vantaggio fu lui. Più tardi si scoprì che di fatto avevano rubato un solo cavallo. Gli altri, che avevano allontanato o erano filati in preda al terrore, li ritrovarono a vagabondare in angoli diversi della Breelandia. I cavallini di Merry erano proprio scappati e alla fine (essendo dotati di molto buon senso) si erano diretti verso i Poggi in cerca di Ciccio Bozzolo. Per un po’ finirono così sotto la custodia di Tom Bombadil e se la passarono più che bene. Ma quando Tom venne a sapere dei fatti di Bree, li mandò dal signor Farfaraccio, che così ottenne cinque buone bestie a un prezzo più che ragionevole. A Bree avevano molto più da sgobbare, ma Bob li trattava bene; perciò nell’insieme potevano dirsi fortunati: avevano evitato un viaggio oscuro e periglioso. Ma non giunsero mai a Valforra. Comunque, nel frattempo, per quanto ne sapeva il signor Farfaraccio i suoi soldi, una buona (o una cattiva) volta, erano sfumati. E i guai non erano finiti. Appena gli altri ospiti, già in agitazione, vennero a sapere della scorreria alla locanda, si scatenò il putiferio. I viaggiatori del Sud avevano perso parecchi cavalli e incolpavano a gran voce l’oste, finché non si scoprì che quella notte era sparito anche uno di loro, nella fattispecie l’amico strabico di Bill Felcioso. Di colpo tutti i sospetti caddero su di lui. “Se fate comunella con un ladro di cavalli e me lo portate in casa,” disse Farfaraccio inviperito, “dovreste pagar voi tutti i danni anziché prendervela con me. Andate a domandare a Felcioso dov’è quel bell’uomo del vostro amico!” Ma si scoprì che non era amico di nessuno e che nessuno riusciva a ricordare quando si era unito al gruppo. Dopo colazione gli hobbit dovettero rifare i bagagli e raccogliere altre provviste per il viaggio più lungo che ora li aspettava. Erano quasi le dieci quando finalmente partirono. A quel punto tutta Bree era un brusio d’eccitazione. Il trucco della sparizione di Frodo; la comparsa dei Cavalieri Neri; la razzia nelle stalle; e, non ultima, la notizia che Passolungo il Forestale si era unito ai misteriosi hobbit, ne facevano una storia che avrebbe tenuto banco per molti monotoni anni. Quasi tutti gli abitanti di Bree e di Stabbiolo, e molti perfino da Conca e Archet, affollavano la via per assistere alla partenza dei viaggiatori. Gli altri ospiti della locanda erano sulla porta o affacciati alla finestra. Passolungo aveva cambiato idea e deciso di lasciare Bree dalla strada maestra. Qualsiasi tentativo di allontanarsi subito attraverso la campagna avrebbe soltanto peggiorato le cose: metà della popolazione li avrebbe seguiti per vedere che cosa intendevano fare e per impedire la violazione delle proprietà private. Dissero addio a Nob e a Bob e presero congedo dal signor Farfaraccio con molti ringraziamenti. “Spero che un giorno ci rincontreremo, quando il clima sarà tornato sereno,” disse Frodo. “Niente mi piacerebbe di più che trattenermi da voi per qualche tempo in pace.” Si avviarono con passo pesante, ansiosi e avviliti, sotto gli occhi della folla. Non tutti i visi erano amichevoli né tutte le parole gridate. Ma Passolungo sembrava incuter soggezione in quasi tutti i paesani di Bree e quelli che lui fissava chiudevano la bocca e indietreggiavano. Camminava avanti con Frodo; seguito da Merry e Pippin; e per ultimo veniva Sam con il cavallino, carico di quei bagagli che avevano avuto il coraggio di affibbiargli; ma l’animale aveva già un’aria meno abbattuta, come se approvasse il mutamento delle sue sorti. Sam masticava pensoso una mela. Ne aveva una tasca piena: regalo d’addio di Nob e Bob. “Mele per camminare e una pipa per star seduto,” disse. “Ma qualcosa mi dice che ne sentirò la mancanza fra non molto.” Gli hobbit non badarono alle teste dei curiosi che sbirciavano dagli usci o spuntavano dai muretti e dalle recinzioni al loro passaggio. Ma mentre si avvicinavano al cancello più lontano, Frodo scorse una casa scura e dall’aria abbandonata dietro una folta siepe: l’ultima casa del villaggio. A una delle finestre intravide una faccia giallastra dagli occhi infidi, obliqui; ma sparì all’istante. “Ecco dove si nasconde il tipo del Sud!” pensò. “Sembra proprio un goblin.” Da dietro la siepe li fissava sfrontato un altro uomo. Aveva sopracciglia folte e nere e occhi scuri e sprezzanti; la grande bocca era storta in un sogghigno. Fumava una corta pipa nera. Quando furono vicini, la tolse di bocca e sputò. “’Giorno, Zampelunghe!” disse. “Si parte di buon’ora? Trovato finalmente qualche amico?” Passolungo annuì ma non rispose. “’Giorno, miei piccoli amici!” disse agli altri. “Lo sapete, vero, con chi vi siete messi? Quello è Passolungo Capace-di-tutto, non so se c’intendiamo! Anche se ho sentito altri nomignoli meno favorevoli. State attenti stanotte! E tu, Sammie, non maltrattare il mio povero vecchio cavallino! Puh!” Sputò di nuovo. Sam si girò di scatto. “E tu, Felcioso,” disse, “non mettere in mostra la tua brutta faccia o si farà male.” Con un’improvvisa torsione del polso, veloce come un fulmine, una mela partì e colpì Bill dritto sul naso. Lui si ritrasse troppo tardi e da dietro la siepe giunsero improperi. “Una buona mela sprecata,” disse Sam con rammarico, e proseguì. Finalmente si lasciarono il villaggio alle spalle. La scorta di bambini e di sbandati che li aveva seguiti si stancò e all’altezza del cancello Sud tornò indietro. Superato il varco, rimasero per qualche miglio ancora sulla Strada. Voltava a sinistra descrivendo una curva che aggirava le pendici di Colbree prima di riprendere la direzione est e poi iniziare a scendere veloce in una regione boscosa. Alla sinistra, sulle falde più dolci del colle, si scorgevano alcune case e buche degli hobbit di Stabbiolo; da un profondo avvallamento molto lontano a nord della Strada salivano fili di fumo a indicare dove era sita Conca; Archet era nascosto tra gli alberi più in là. Dopo un pezzo di Strada in discesa, lasciatosi alle spalle Colbree, alto e marrone, giunsero a uno stretto sentiero che puntava verso Nord. “Qui lasciamo il terreno aperto e ci mettiamo al riparo,” disse Passolungo. “Non sarà una ‘scorciatoia’, voglio sperare,” disse Pippin. “La nostra ultima scorciatoia attraverso i boschi per poco non finiva in un disastro.” “Ah, ma allora non c’ero io con voi,” rise Passolungo. “Quando taglio, corto o lungo che sia, io non sbaglio.” Guardò la Strada nei due sensi. Non si vedeva nessuno; e li guidò spedito giù verso la valle boscosa. Il suo piano, per quel che ne potevano capire senza conoscere il paese, era dirigersi prima verso Archet, mantenendosi però sulla destra e superandolo a est, per poi puntar più dritto che poteva oltre la Selvalanda su Colle Svettavento. In tal modo, se tutto andava bene, avrebbero evitato una grossa curva della Strada, che più avanti piegava verso sud per evitare le Chiane Moscerine. A loro invece toccava attraversar le chiane e dalla descrizione di Passolungo c’era poco da stare allegri. Nel frattempo, però, camminare non era spiacevole. Anzi, se non fosse stato per i fatti inquietanti della notte prima, avrebbero goduto quella parte del viaggio più di ogni altra fase precedente. Il sole splendeva, luminoso ma non troppo caldo. I boschi nella valle erano ancora coperti di foglie e pieni di colore e sembravano tranquilli e salutari. Passolungo li guidava con sicurezza in mezzo ai tanti sentieri incrociati laddove, abbandonati a se stessi, ci avrebbero messo poco a entrare in crisi. Seguiva un percorso erratico con molte giravolte e improvvise deviazioni per stornare eventuali inseguitori. “Bill Felcioso avrà senz’altro notato dove abbiamo lasciato la Strada,” disse; “anche se non credo che ci seguirà. Conosce il paese qui intorno abbastanza bene, ma sa che non può competere con me in un bosco. Ho paura di quello che potrebbe riferire ad altri. Non devono essere molto lontani. Se pensano che ci dirigiamo verso Archet, tanto meglio.” Vuoi per la perizia di Passolungo, vuoi per qualche altra ragione, non videro traccia né udirono rumore di altre creature viventi durante tutto il giorno: né bipedi, a parte gli uccelli; né quadrupedi, a parte una volpe e pochi scoiattoli. L’indomani si diressero in linea retta verso est; e tutto era sempre calmo e placido. Il terzo giorno dopo aver lasciato Bree uscirono da Bosco Chet. Da quando avevano abbandonato la Strada, il terreno non aveva fatto che scendere regolarmente e adesso erano entrati in una vasta distesa piatta molto più difficile da controllare. Erano ben oltre i confini di Breelandia, in mezzo a un territorio selvaggio e privo di sentieri, ormai prossimi alle Chiane Moscerine. Il suolo si era fatto umido, a momenti acquitrinoso, e qua e là incontrarono stagni e ampi tratti di canne e di giunchi risonanti del cinguettio degli uccellini nascosti. Dovevano farsi strada con cautela per non bagnare i piedi e mantenere la giusta direzione. Sulle prime procedettero spediti ma, andando avanti, il transito divenne più lento e più pericoloso. Gli acquitrini infidi lasciavano disorientati, e neppure i Forestali riuscivano a trovare piste da seguire in mezzo ai loro mutevoli pantani. Gli insetti cominciarono a tormentarli e l’aria era piena di nugoli di moscerini che s’infilavano nelle maniche, nei calzoni e fra i capelli. “Mi stanno mangiando vivo!” gridò Pippin. “Chiane Moscerine! Ci sono più moscerini che chiane!” “Di che cosa campano quando non hanno hobbit a disposizione?” domandò Sam, grattandosi il collo. Trascorsero una giornata penosa in quella contrada solitaria e inospitale. L’accampamento era umido, freddo e scomodo; e gli insetti con le loro punture non li lasciavano dormire. A infestare le canne e i ciuffi d’erba c’erano anche abominevoli creature che, dai suoni emessi, dovevano essere parenti perfidi dei grilli. Ce n’erano a migliaia e stridevano tutt’intorno, niic-briic, briic-niic, ininterrottamente per tutta la notte, lasciando gli hobbit quasi stravolti. Il giorno dopo, il quarto, non andò molto meglio e la notte fu altrettanto spiacevole. Pur essendosi lasciati alle spalle i Nicchibricchi (come li chiamava Sam), i moschini seguitavano a perseguitarli. A Frodo, che giaceva sfinito ma incapace di chiuder occhio, parve di vedere in lontananza una luce in cielo a oriente: si accendeva e si spegneva più e più volte. Non era l’alba, alla quale mancava qualche ora. “Che cos’è quella luce?” disse a Passolungo, che si era alzato in piedi e scrutava nella notte. “Non lo so,” rispose Passolungo. “È troppo distante per capirlo. Sono come lampi che spuntano dalle cime delle colline.” Frodo si stese di nuovo ma continuò a guardare a lungo i bianchi bagliori contro i quali si stagliava l’alta sagoma scura di Passolungo, silenzioso e vigile. Alla fine piombò in un sonno agitato. Il quinto giorno non avevano fatto molta strada quando si lasciarono alle spalle gli ultimi stagni e canneti ancora sparsi. Davanti a loro il terreno riprese a salire regolarmente. In lontananza a est ora si scorgeva una fila di colline. La più alta era sulla destra e un po’ separata dalle altre. Aveva forma conica, leggermente appiattita in cima. “Quella è Svettavento,” disse Passolungo. “La Vecchia Strada, che ci siamo lasciati alle spalle sulla destra, si snoda a sud della collina e passa non lontano dalle sue pendici. Potremmo arrivarci per domani a mezzogiorno, se puntiamo dritto. E sarà meglio far così.” “Che cosa intendi dire?” domandò Frodo. “Che arrivati lì, non sappiamo che cosa troveremo. La collina è vicino alla Strada.” “Ma come, non speravamo d’incontrarci Gandalf?” “Sì; ma è una speranza vaga. Se anche prendesse questa direzione, potrebbe non passar da Bree e perciò non venire a sapere dei nostri movimenti. E in ogni caso, a meno di non aver la fortuna di arrivare sul posto quasi contemporaneamente, non c’incontreremmo; non sarebbe sicuro né per lui né per noi aspettare lì a lungo. Se i Cavalieri non ci trovano nella landa, probabilmente punteranno a loro volta su Svettavento, che offre una vasta visuale su tutto il circondario. A dire il vero, dall’alto di quella collina molti uccelli e altri animali della regione riuscirebbero a individuare la nostra posizione. Non c’è da fidarsi di tutti gli uccelli e ci sono altre spie più infide di loro. Gli hobbit guardarono con apprensione le lontane colline. Sam levò gli occhi al cielo pallido col timore di scorger falchi e aquile librarsi sulla loro testa con occhi scintillanti e ostili. “Mi fate sentire solo e a disagio, Passolungo!” “Che cosa ci consigliate di fare?” domandò Frodo. “Secondo me,” rispose lentamente Passolungo, come se non fosse del tutto convinto, “secondo me la cosa migliore è puntare quanto più possibile dritto a est, verso la linea delle colline però, non su Svettavento. Là conosco un sentiero che corre alle pendici; ci porterà a Svettavento da nord senza esporci troppo. Poi vedremo quel che c’è da vedere.” Arrancarono tutto il giorno, finché presto giunse la fredda sera. La terra diventò più arida e più brulla; ma la foschia e i vapori si stendevano ormai alle loro spalle sulle paludi. Qualche uccello malinconico cinguettava e si lagnava, finché il tondo sole rosso non s’immerse lentamente nelle ombre a occidente; poi scese un vuoto silenzio. Gli hobbit pensavano alla luce soffusa del tramonto che riluceva attraverso le allegre finestre di Casa Baggins così lontano. Sul finire del giorno giunsero a un ruscello che scendeva dalle colline per perdersi nel terreno paludoso stagnante e ne risalirono gli argini finché durò la luce. Era già notte quando finalmente si fermarono per accamparsi sotto qualche ontano rattrappito sulle sponde del ruscello. Ora davanti a loro contro il cielo fosco si stagliavano i dorsi brulli, senza un albero, delle colline. Quella notte montarono la guardia e Passolungo, forse, non dormì nemmeno. Con la luna crescente una grigia luce fredda si sparse sulla terra durante le prime ore della notte. Il mattino seguente si rimisero in marcia appena sorto il sole. L’aria era gelida e il cielo di un pallido ceruleo. Gli hobbit si sentivano ristorati come dopo una notte di sonno ininterrotto. Cominciavano ad abituarsi alle lunghe marce e ai pasti frugali – più frugali in ogni caso di quelli che nella Contea avrebbero ritenuto sì e no sufficienti a farli reggere in piedi. Pippin dichiarò che Frodo sembrava il doppio dello hobbit di prima. “Stranissimo,” disse Frodo, stringendo la cintura, “visto che in realtà sono assai calato di volume. Speriamo che questo dimagrimento non continui a oltranza, o diventerò uno spettro.” “Non fate certi discorsi!” disse Passolungo prontamente, e con sorprendente serietà. Le colline si avvicinavano. Formavano un crinale ondulato, che spesso saliva quasi a mille piedi per poi ridiscendere qua e là in bassi crepacci o valichi che portavano nella terra a est sull’altro lato. Lungo la cima del crinale riuscivano a scorger quelli che sembravano resti di mura e argini coperti di vegetazione e, nei crepacci, sussistevano ancora le rovine di antiche costruzioni in pietra. A notte avevano raggiunto le pendici occidentali, e lì si accamparono. Era la notte del cinque ottobre ed erano partiti da Bree sei giorni prima. Al mattino trovarono, per la prima volta da quando avevano lasciato Bosco Chet, una pista chiaramente visibile. Girarono a destra e la seguirono verso sud. Si snodava con astuzia, secondo un tracciato che sembrava scelto apposta per restar nascosto sia dall’alto delle colline sia dalle spianate a ovest. Si tuffava in piccole valli e rasentava pendii scoscesi; e dove attraversava tratti più pianeggianti e scoperti, a costeggiarlo aveva sui due lati grossi macigni e pietre squadrate che schermavano i viaggiatori quasi come una siepe. “Chissà chi ha fatto questo sentiero, e per quale motivo,” disse Merry, mentre procedevano lungo una di queste arterie dove le pietre erano insolitamente grandi e ravvicinate. “Non posso dire che mi piace: ha un che di… be’, somiglia a certi tumuli. Ci sono tumuli a Svettavento?” “No. Non ci sono tumuli a Svettavento, e neppure sulle altre colline,” rispose Passolungo. “Gli Uomini dell’Ovest non vivevano qui; anche se negli ultimi tempi difesero per un periodo le colline contro il male proveniente da Angmar. Fecero questo sentiero per collegare le fortezze lungo le mura. Ma molto tempo prima, agli albori del Regno del Nord, costruirono una grande torre di guardia in cima a Svettavento, la chiamarono Amon Sûl. Fu bruciata e distrutta, e non ne rimane altro che un anello malridotto, come una grezza corona sul capo del vecchio colle. Eppure un tempo era alta e bella. Dicono che Elendil aspettò lì la venuta di Gil-galad dall’Occidente, ai tempi dell’Ultima Alleanza.” Gli hobbit guardarono Passolungo. Sembrava esperto delle antiche tradizioni, oltre che di percorsi nella natura selvaggia. “Chi era Gil-galad?” domandò Merry; ma Passolungo non rispose, e sembrava immerso nei pensieri. A un tratto una voce bassa mormorò: Gil-galad era il Re degli Elfi. Or trae il menestrello i suoi tristi lai del regno bello e libero, un faro di luce lì tra le Montagne e il Mare. La lancia lunga, la spada tagliente, da lungi si scorgea l’elmo lucente; le mille stelle su nel firmamento riflesse sullo scudo suo d’argento. Ma se n’è andato tanto tempo fa e dove adesso sia nessuno sa; nelle tenebre cadde la sua stella a Mordor dove le ombre hanno ostello. Gli altri si voltarono stupiti, perché la voce era quella di Sam. “Non t’interrompere!” disse Merry. “Non so altro,” balbettò Sam arrossendo. “Me l’ha insegnata il signor Bilbo quand’ero ragazzo. Mi raccontava spesso storie del genere, sapendo che avevo sempre voglia di sentir parlare di Elfi. È stato lui a insegnarmi a leggere e a scrivere. Aveva letto tanti di quei libri il caro vecchio signor Bilbo. E scriveva poesie. Quella che ho appena recitato l’ha scritta lui.” “Non l’ha inventata,” disse Passolungo. “Fa parte del lai intitolato La Caduta di Gil-galad, scritto in una lingua antica. Bilbo deve averlo tradotto. Mai saputo.” “Era molto lungo,” disse Sam, “ma parlava solo di Mordor. Quella parte non l’ho imparata, mi dava i brividi. Chi l’avrebbe mai detto che mi sarei messo su quella strada!” “Sulla strada di Mordor!” gridò Pippin. “Voglio sperare che non arriveremo a tanto!” “Non pronunciar quel nome ad alta voce!” disse Passolungo. Era già mezzogiorno quando giunsero all’estremità meridionale del sentiero e innanzi a loro videro, nella pallida luce del sole ottobrino, una scarpata grigio-verde che come un ponte immetteva sulla falda nord della collina. Decisero di puntare subito verso la cima, mentre era ancora giorno pieno. Nascondersi non era più possibile, e potevano solo sperare di non essere osservati da eventuali nemici o spie. Sulla collina non si muoveva nulla. Se Gandalf era nei paraggi, di lui non c’era traccia. Sul fianco occidentale di Svettavento trovarono una bassura riparata, sul fondo c’era una valletta a forma di scodella tappezzata d’erba. Lasciati lì Sam e Pippin con il cavallino, i bagagli e i fagotti, gli altri tre proseguirono. Dopo una mezz’ora di scalata laboriosa, Passolungo giunse in cima alla collina, seguito da Frodo e Merry, stanchi e trafelati. L’ultima parte del pendio si era rivelata ripida e rocciosa. Sulla vetta trovarono, come aveva detto Passolungo, un ampio anello di costruzioni in pietra ora sfaldate o coperte d’erba sempiterna. Ma al centro avevano ammucchiato un cumulo di pietre sgretolate. Sembravano annerite dal fuoco. Tutt’intorno la cotica era bruciata fino alle radici e all’interno dell’anello l’erba era riarsa e avvizzita, come se le fiamme avessero spazzato la cima della collina; ma non c’era traccia di esseri viventi. Piazzati sull’orlo del cerchio diroccato, la visuale tutt’intorno a loro era vastissima, per lo più terre deserte e monotone, a parte qualche macchia boschiva a sud, e più oltre coglievano qua e là il luccichio di acque lontane. Sotto di loro, su quel lato meridionale, la Vecchia Strada scorreva come un nastro che, emerso da Ovest, serpeggiava su e giù prima di scomparire dietro un crinale di terra scura a est. Non vi si muoveva nulla. Seguendo con gli occhi il tracciato verso est videro le Montagne: le pendici più vicine erano scure e fosche; dietro sorgevano sagome grigie più alte, e dietro ancora svettavano bianchi picchi scintillanti in mezzo alle nuvole. “Be’, eccoci qui!” disse Merry. “E ha un’aria quanto mai tetra e inospitale! Non c’è né acqua né riparo. Né traccia di Gandalf. Ma non posso biasimarlo se non ci ha aspettato… sempre che sia venuto qui.” “Chi lo sa,” disse Passolungo, guardandosi attorno pensieroso. “Anche se avesse avuto un giorno o due di ritardo su di noi a Bree, avrebbe potuto arrivare qui prima. Quando occorre cavalca assai veloce.” All’improvviso si chinò a guardare la prima pietra in cima al cumulo; era più piatta delle altre, e più bianca, come se fosse scampata al fuoco. La raccolse e la esaminò, rigirandola tra le dita. “Qualcuno l’ha maneggiata di recente,” disse. “Che cosa ne pensate di questi segni?” Sulla parte piatta di sotto Frodo vide qualche graffio: “Sembrerebbero una sbarra, un punto e altre tre sbarre,” disse. “La sbarra a sinistra potrebbe essere una runa, una G con dei rami sottili,” disse Passolungo. “Forse un segno lasciato da Gandalf, anche se non ne abbiamo la certezza. I graffi sono precisi e sembrano senz’altro recenti. Ma i segni potrebbero significare qualcosa di completamente diverso e non aver nulla a che fare con noi. I Forestali usano le rune e qualche volta capitano da queste parti.” “Mettiamo che li abbia fatti Gandalf: che cosa potrebbero significare?” domandò Merry. “Direi,” rispose Passolungo, “che stanno per G3, a indicare che Gandalf è stato qui il tre ottobre: cioè tre giorni fa. Sarebbe inoltre la dimostrazione che aveva fretta e il pericolo era vicino, per cui non ha avuto il tempo o non ha osato scrivere niente di più lungo e di più chiaro. Se è così, dobbiamo stare attenti.” “Magari esser sicuri che ha fatto lui quei segni, significato a parte,” disse Frodo. “Sarebbe di gran conforto saperlo in arrivo, che ci segua o ci preceda.” “Forse,” disse Passolungo. “Io però credo che sia stato qui e che fosse in pericolo. Qui c’è stato un incendio, e ora mi torna in mente la luce che abbiamo visto tre notti fa nel cielo a oriente. Devono averlo assalito in cima alla collina, con quale esito non saprei. Qui non è rimasto e ora dobbiamo pensare a noi e dirigerci a Valforra come meglio possiamo.” “Quanto dista Valforra?” domandò Merry, guardandosi stancamente intorno. Da Svettavento il mondo era selvaggio e vasto. “Non so se hanno mai misurato la strada in miglia, oltre la Locanda Abbandonata, a un giorno di viaggio a est di Bree,” rispose Passolungo. “C’è chi dice una cosa e c’è chi ne dice un’altra. È una strada strana e la gente è contenta di arrivare alla fine del viaggio, che abbia molto o poco tempo a disposizione. Posso dirti però quanto c’impiegherei io a piedi, col tempo buono e senza incidenti: dodici giorni da qui al Guado del Bruinen, dove la Strada attraversa il Riorombante che sbocca da Valforra. Abbiamo davanti a noi almeno due settimane di viaggio, perché non credo che avremo modo di usare la Strada.” “Due settimane!” disse Frodo. “Possono succedere un sacco di cose in due settimane.” “Eh sì,” disse Passolungo. Rimasero per un po’ in silenzio in cima alla collina, vicino al margine meridionale. In quel luogo solitario Frodo si rese pienamente conto per la prima volta del pericolo che correva e di non avere più un tetto. Desiderò disperatamente che la sorte l’avesse lasciato vivere in pace nell’amata Contea. Posò lo sguardo sull’odiosa Strada che portava indietro a occidente… verso casa. A un tratto si accorse che due macchie nere procedevano a rilento verso ovest; tornando a guardare ne scorse altre tre che strisciavano verso est incontro a loro. Lanciò un grido e afferrò il braccio di Passolungo. “Guardate,” disse indicando in basso. Passolungo si gettò subito in terra dietro al cerchio in rovina trascinandosi appresso Frodo. Merry si tuffò accanto a loro. “Che cos’è?” sussurrò. “Non lo so, ma temo il peggio,” rispose Passolungo. Strisciarono di nuovo lentamente fino ai bordi dell’anello e sbirciarono attraverso una fessura tra due pietre frastagliate. La luce non era più tanto forte, il mattino limpido era sfumato e le nuvole furtive da est ora avevano coperto il sole, che iniziava a declinare. Le macchie nere le vedevano tutti e tre, ma né Frodo né Merry riuscivano a distinguerne con precisione la forma; eppure qualcosa gli diceva che laggiù i Cavalieri Neri si stavano adunando sulla Strada oltre le pendici della collina. “Sì,” disse Passolungo, la cui vista più acuta non gli lasciava dubbi. “Il nemico è qui!” Strisciarono via rapidi e scivolarono giù dal lato nord della collina per raggiungere i compagni. Sam e Peregrino non erano stati con le mani in mano. Avevano esplorato la valletta e le falde circostanti. Non lontano avevano trovato una fonte d’acqua limpida sul fianco della collina e, lì vicino, orme che non risalivano a più di un paio di giorni prima. Nella valle avevano trovato tracce recenti di un fuoco e altri segni di un accampamento affrettato. Al bordo della valletta più vicino alla collina erano cadute alcune pietre e, dietro, Sam aveva rinvenuto una piccola scorta di legna da ardere accatastata in bell’ordine. “Chissà se il vecchio Gandalf è stato qui,” disse a Pippin. “Chi ha sistemato questa roba intendeva tornare, si direbbe.” Queste scoperte interessarono molto Passolungo. “Avrei dovuto aspettare ed esplorare personalmente il terreno,” disse, avviandosi di corsa verso la fonte per esaminare le orme. “Proprio come temevo,” disse al ritorno. “Sam e Pippin hanno calpestato la terra morbida e le impronte sono rovinate o confuse. Qui di recente ci sono stati i Forestali. Hanno lasciato loro la legna da ardere. Ma ci sono anche varie peste più fresche e non le hanno fatte i Forestali. Almeno un gruppo è opera di stivali pesanti e risalgono al massimo a un paio di giorni fa. Almeno uno. Ormai non posso esserne sicuro ma dovevano essere in molti.” Poi tacque e rimase a riflettere inquieto. Tutti e quattro gli hobbit ebbero come una visione dei Cavalieri con mantello e stivali. Se gli uomini a cavallo avevano scoperto la valletta, prima Passolungo li conduceva altrove e meglio era. Ora che aveva saputo che i nemici erano sulla Strada, soltanto a poche miglia, Sam guardò l’avvallamento con grande ripugnanza. “Non facciamo meglio a filarcela al più presto, signor Passolungo?” domandò con impazienza. “Si è fatto tardi e questo buco non mi piace: non so com’è ma mi si stringe il cuore.” “Sì, dobbiamo senz’altro decidere alla svelta che cosa fare,” rispose Passolungo, alzando gli occhi e considerando l’ora e le condizioni atmosferiche. “Be’, Sam,” disse alla fine, “neanche a me questo posto piace; ma non mi viene in mente niente di meglio da raggiungere prima di notte. Qui almeno per il momento siamo al riparo e, se ci spostassimo, sarebbe assai più facile farci individuare da eventuali spie. Potremmo fare una cosa soltanto, deviare completamente dal nostro itinerario per tornare indietro verso nord su questo lato delle colline, dove il terreno è più o meno come qui. La Strada è sorvegliata, ma ci toccherebbe attraversarla, nel tentativo di rifugiarci nei boschetti a sud. Sul lato nord della Strada, oltre le colline, la campagna è spoglia e piatta per miglia.” “Ma i Cavalieri vedono?” domandò Merry. “Insomma, di solito sembra che usino il naso anziché gli occhi, che per trovarci fiutino, se fiutare è la parola giusta, di giorno almeno. Ma voi ci avete fatto stendere per terra quando li avete visti laggiù; e adesso dite che ci vedrebbero, se ci spostassimo.” “Sono stato troppo incauto in cima alla collina,” rispose Passolungo. “Ero molto ansioso di trovare qualche traccia di Gandalf; ma è stato un errore salire lassù in tre e restarci così a lungo. Perché i cavalli neri vedono e i Cavalieri usano uomini e altre creature come spie, l’abbiamo visto a Bree. Loro non vedono il mondo della luce come noi, ma le nostre sagome proiettano ombre nella loro mente, che solo il sole di mezzogiorno distrugge; e al buio percepiscono molti segni e forme a noi celati: è allora che essi vanno più temuti. E in ogni momento fiutano il sangue degli esseri viventi, desiderandolo e odiandolo. E ci sono altri sensi, oltre la vista e l’odorato. Noi avvertiamo la loro presenza – ci ha turbato l’animo appena giunti qui, e prima ancora di vederli; loro avvertono la nostra più acutamente. E poi,” aggiunse, e la voce s’abbassò a un sussurro, “l’Anello li attira.” “Ma allora non c’è scampo!” disse Frodo, guardandosi intorno sconvolto. “Se mi sposto, mi vedranno e mi daranno la caccia! Se rimango, li attirerò su di me!” Passolungo gli posò la mano sulla spalla. “C’è ancora speranza,” disse. “Voi non siete solo. Prendiamo questa legna pronta da ardere come un segno. Qui non c’è molto riparo né modo di difendersi, ma il fuoco servirà a tutti e due gli scopi. Sauron può piegare il fuoco ai suoi fini malvagi, come fa con tutte le cose, ma questi Cavalieri non lo amano e temono chi lo maneggia. Il fuoco è nostro amico nella landa.” “Sarà,” borbottò Sam. “A me pare un modo come un altro per dire ‘eccoci qui’, a parte urlare.” In fondo all’angolo più basso e riparato della valletta accesero un fuoco e prepararono da mangiare. Le ombre della sera cominciavano a calare e faceva freddo. All’improvviso si accorsero di avere molta fame, dato che non mangiavano niente dalla colazione; ma non osarono consumare altro che una cena frugale. Le terre innanzi a loro erano disabitate, a parte uccelli e animali, luoghi ostili disertati da tutte le razze del mondo. I Forestali a volte superavano le colline, ma erano in pochi e non si trattenevano. Altri viaggiatori erano rari e loschi: a volte poteva capitare qualche troll dalle vallate a nord dei Monti Brumosi. Soltanto sulla Strada s’incontravano viaggiatori, il più delle volte nani, che tutti presi dai loro affari andavano di fretta e non avevano molte parole e meno ancora aiuto da offrire agli sconosciuti. “Non vedo proprio come le provviste possano bastare,” disse Frodo. “Siamo stati piuttosto attenti negli ultimi giorni e questa cena non si può dire un banchetto; ma abbiamo consumato lo stesso più del dovuto, avendo ancora due settimane, se non più, da affrontare.” “Il cibo non manca nelle terre selvagge,” disse Passolungo; “bacche, radici, erbe; e all’occorrenza io sono un cacciatore piuttosto esperto. Non dovete aver paura di morire di fame prima dell’inverno. Ma raccogliere e cacciare è un lavoro lungo e stancante, e noi dobbiamo correre. Perciò stringete la cinta e pensate speranzosi alle tavolate a casa di Elrond!” Con l’arrivo dell’oscurità il freddo aumentò. Sbirciando dal bordo della valle non vedevano altro che una terra grigia scomparire in fretta nell’ombra. Sopra di loro il cielo era tornato a rischiararsi e si andava pian piano riempiendo di stelle scintillanti. Frodo e i suoi compagni si strinsero intorno al fuoco, avvolti in tutti gli indumenti e le coperte che possedevano; Passolungo invece si era accontentato di una sola coperta e sedeva un po’ in disparte, fumando pensoso la pipa. Quando scese la notte e la luce del fuoco cominciò a sfavillare, per allontanare dalla mente la paura si mise a raccontare storie. Conosceva molti episodi e leggende del lontano passato, di Elfi e Uomini e delle gesta nobili o malvagie dei Giorni Antichi. Gli hobbit si chiedevano quanti anni avesse e dove avesse appreso tutte quelle cose della tradizione. “Raccontaci di Gil-galad,” disse di punto in bianco Merry, quando terminò la storia dei regni elfici. “Conosci altre strofe di quel lai di cui parlavi?” “Certo,” rispose Passolungo. “E le conosce anche Frodo, perché ci riguardano assai da vicino.” Merry e Pippin guardarono Frodo, che fissava il fuoco. “So soltanto quel poco che Gandalf mi ha riferito,” disse lentamente Frodo. “Gil-galad fu l’ultimo dei grandi Re degli Elfi della Terra di Mezzo. Gil-galad significa Luce delle Stelle nella loro lingua. Con Elendil, l’Amico degli Elfi, si recò nella terra di…” “No!” disse Passolungo interrompendolo. “Secondo me questa storia non va raccontata con i servi del Nemico in arrivo. Se riusciremo a raggiungere la casa di Elrond, avrete modo di ascoltarla lì, per intero.” “Allora raccontateci un’altra storia dei tempi antichi,” supplicò Sam; “una storia sugli Elfi prima della scomparsa. Vorrei tanto saperne di più sugli Elfi; tutt’intorno il buio sembra quasi schiacciarci.” “Vi racconterò la storia di Tinúviel,” disse Passolungo, “in breve… perché è una storia molto lunga e non se ne conosce la fine; e non c’è più nessuno oggi, tranne Elrond, che la ricordi come veniva raccontata anticamente. È una bella storia, benché triste, come tutte le storie della Terra di Mezzo, eppure potrebbe risollevarvi l’animo.” Rimase in silenzio per qualche istante e poi attaccò non a parlare bensì a salmodiare sommessamente: Le foglie lunghe, l’erba duratura, Le ombrelle di cicuta alte e belle Ed una luce lì nella radura Di stelle che nell’ombra tremolavano. E lì danzava Tinúviel La musica che un flauto assicura, Nei capelli la luce delle stelle E nelle vesti che sbrilluccicavano. Giunse Beren allor dai freddi monti, Tra le foglie vagò come sperduto E dove il fiume elfico discende Solo e dolente seguì la sua via. Sbirciò di tra le foglie di cicuta E con stupore allora vide splendere I fiori d’oro della sua tenuta E i capelli come ombra sulla scia. L’incanto gli curò lo stanco piede Sulle montagne condannato a errare; E forte e lesto eccolo procedere Cogliendo i rai di luna che brillavano. Tra i boschi del regno elfico compare Lei svolazzando sul suo lieve piede E sempre solo poi lo lascia a errare Nella muta foresta che ascoltava. Beren udiva spesso il rumore Di piedi lievi come sulle foglie O musica sgorgante dagli umori Di ascose cavità che tremolavano. I fasci di cicuta come spoglie E ad una ad una con fioco rumore Anche del faggio cedono le foglie Che nel bosco invernale fluttuavano. La cercò sempre, la cercò lontano Dove le foglie annuali erano sparse Ai raggi delle stelle ed alla luna Che nei cieli ghiacciati abbrividivano. Luceva il manto suo sotto la luna, Come in cima a un colle erto e lontano Lei danzava e ai suoi piedi era cosparsa Una nebbia d’argento che fremeva. Passò l’inverno e lei tornò di nuovo E al suo canto la primavera apparve Come l’allodola o quando piove E l’acqua ribollendo gorgogliava. Lui vide i fiori elfici saltare Ai suoi piedi e guarito ecco di nuovo Danzar con lei desiderò e cantare Sull’erba che per nulla si turbava. Di nuovo lei fuggì, lui la rincorse. Tinúviel! Tinúviel! La chiamò con il suo elfico nome; E lei si era fermata e lo ascoltava. E indugiò un istante e proprio in quel Momento la sua voce la incantò: E la sorte calò poi su Tinúviel Che tra le braccia sue sbrilluccicava. Beren negli occhi la guardò irruente, Nell’ombra dei capelli, Dei cieli la stellar luce fremente Vi scorse che specchiata tremolava. Tinúviel l’elfica bella, Immortale fanciulla elficamente Lo avvolse negli umbratili capelli Che adesso come argento luccicavano. Lunga la via che il fato serbò loro Su montagne petrose grigie e aride, Tra saloni di ferro e porte scure E boschi di buior senza dimane. I Mari Divisori a separarli Pur s’incontrarono alla fine ancora E molto tempo fa essi trapassarono Nella foresta in canti senza pena. Passolungo sospirò e s’interruppe prima di riprendere a parlare. “Questa è una canzone,” disse, “nel modo che tra gli Elfi ha nome ann-thennath, ma è difficile da rendere nella nostra Lingua Comune, e la mia ne è soltanto un’eco approssimativa. Parla dell’incontro di Beren figlio di Barahir e Lúthien Tinúviel. Beren era un mortale, mentre Lúthien era la figlia di Thingol, un Re degli Elfi nella Terra di Mezzo, quando il mondo era giovane; e lei era la fanciulla più leggiadra mai esistita tra le creature di questo mondo. Pari alle stelle sopra le brume delle terre Nordiche era la sua beltà e nel suo volto splendeva una luce. In quei giorni il Grande Nemico, di cui Sauron di Mordor non era che un servitore, aveva dimora ad Angband, nel Nord, e gli Elfi dell’Ovest, di ritorno nella Terra di Mezzo, mossero guerra contro di lui per riconquistare i Silmaril che aveva rubato; e i padri degli Uomini aiutarono gli Elfi. Ma il Nemico ebbe la meglio e Barahir fu trucidato e Beren, scampato a grandi pericoli, valicò le Montagne del Terrore e penetrò nel Regno nascosto di Thingol, nella foresta di Neldoreth. Lì vide Lúthien che cantava e danzava in una radura vicino al fiume incantato Esgalduin; e la chiamò Tinúviel, cioè Usignolo nella lingua antica. Molte traversie incontrarono e rimasero a lungo separati. Tinúviel trasse in salvo Beren dalle segrete di Sauron e assieme superarono grandi pericoli, riuscendo perfino a detronizzare il Grande Nemico e a prender dalla sua corona di ferro uno dei tre Silmaril, le gemme più splendenti, come prezzo della sposa per suo padre Thingol. Ma alla fine Beren venne ucciso dal Lupo venuto dai cancelli di Angband e spirò tra le braccia di Tinúviel. Ma, per poterlo seguire, lei scelse la mortalità e di morir dal mondo; e si canta che si ritrovarono al di là dei Mari Divisori e, dopo un breve periodo trascorso a camminar di nuovo vivi in mezzo ai verdi boschi, superarono insieme, tanto tempo fa, i confini di questo mondo. Talché Lúthien Tinúviel è stata invero l’unica del lignaggio elfico a morire e a lasciare il mondo, e loro han perso quella che più amavano. Ma da lei la stirpe dei signori elfici di un tempo si è tramandata in mezzo agli uomini. Vivono ancora quelli che hanno Lúthien come antenata e si dice che mai si estinguerà la sua progenie. Elrond di Valforra è di quella Schiatta. Perché da Beren e Lúthien nacque Dior, erede di Thingol; e da lui Elwing la Bianca che sposò Eärendil, colui che portò la sua nave fuori dalle brume del mondo nei mari del cielo con il Silmaril sulla fronte. E da Eärendil discesero i Re di Númenor, cioè dell’Occidenza.” Mentre Passolungo parlava, gli hobbit osservavano il suo strano viso fervido, fiocamente illuminato dai rossi bagliori del fuoco. Gli occhi brillavano e la voce era profonda e pastosa. Sopra di lui il cielo era nero e stellato. A un tratto alle sue spalle sulla corona di Svettavento apparve un pallido lucore. La luna crescente s’inerpicava lenta sulla collina che li sovrastava e le stelle sopra la vetta si estinguevano. La storia finì. Gli hobbit si mossero, stiracchiandosi. “Guardate!” disse Merry. “Sorge la Luna: si dev’esser fatto tardi.” Gli altri sollevarono lo sguardo. Nel farlo, scorsero in cima alla collina una cosa piccola e nera contro il baluginio della luna, forse soltanto una grossa pietra o un masso sporgente che risaltava nel pallido lucore. Sam e Merry si alzarono e si allontanarono dal fuoco. Frodo e Pippin rimasero seduti in silenzio. Passolungo osservava attentamente la luce della luna sopra la collina. Tutto sembrava cheto e silenzioso, ma Frodo sentì un gelido terrore impossessarsi del suo cuore, ora che Passolungo aveva smesso di parlare. Si raccolse più vicino al fuoco. In quella, Sam tornò di corsa dal bordo della valle. “Non so come mai,” disse, “ma tutt’a un tratto ho avuto paura. Non m’azzarderei a uscir da questa valle per tutto l’oro del mondo; ho avuto l’impressione che qualcosa strisciasse su per il pendio.” “Hai visto qualcosa?” domandò Frodo, balzando in piedi. “Nossignore. Non ho visto niente, ma non mi sono fermato a guardare.” “Ho visto io qualcosa,” disse Merry; “o così mi è parso… in lontananza, verso ovest, dove la luce della luna cadeva sulla piana, oltre l’ombra proiettata dalla cima delle colline, mi è parso di vedere due o tre sagome nere. Sembravano venire in questa direzione.” “State vicini al fuoco, con il viso verso l’esterno!” gridò Passolungo. “Tenetevi pronti, con i bastoni più lunghi in mano!” Rimasero lì seduti, silenziosi e vigili, la schiena rivolta verso il fuoco, a scrutare con il fiato sospeso nelle ombre che li circuivano. Non accadde nulla. Non ci furono rumori o movimenti nella notte. Frodo si mosse, sentendo che doveva rompere il silenzio: aveva voglia di gridare. “Ssh!” sussurrò Passolungo. “Che cos’è?” boccheggiò Pippin nello stesso istante. Sul bordo della valletta, dalla parte opposta della collina, più che vederla sentirono ergersi un’ombra, una o forse più di una. Strizzarono gli occhi per lo sforzo e le ombre sembrarono ingrandirsi. Ben presto non ebbero più dubbi: tre o quattro alte figure nere erano in piedi sul pendio e li guardavano dall’alto. Erano così nere che sembravano buchi neri nell’ombra densa alle loro spalle. Frodo credette di sentire un fioco sibilo come un respiro venefico e un brivido sottile lo passò da parte a parte. Poi le forme lentamente avanzarono. Il terrore sopraffece Pippin e Merry, che si gettarono a terra bocconi. Sam si ritrasse accanto a Frodo, che non era meno terrorizzato dei compagni; tremava come se avesse molto freddo, ma il terrore fu risucchiato dall’improvvisa tentazione d’infilar l’Anello. Il desiderio di farlo s’impossessò di lui, e non riusciva più a pensare ad altro. Non aveva dimenticato il Tumulo né il messaggio di Gandalf; ma qualcosa sembrava istigarlo a ignorare ogni avvertimento e lui voleva solo arrendersi. Non con la speranza di cavarsela o di fare alcunché di buono o di cattivo: sentiva semplicemente il bisogno di prendere l’Anello e infilarlo al dito. Non riusciva a parlare. Sentiva che Sam lo stava guardando, come se sapesse che il padrone era in un grosso guaio, ma non riusciva a girarsi verso di lui. Chiuse gli occhi e lottò per qualche istante; ma resistere divenne intollerabile e alla fine tirò fuori lentamente la catenella e infilò l’Anello al dito indice della mano sinistra. Immediatamente, pur se tutto il resto rimase come prima, opaco e oscuro, le forme diventarono chiarissime. Riusciva a vedere sotto i neri vestimenti. Erano cinque alte figure: due sul bordo della valle, tre che avanzavano. Nei bianchi visi ardevano occhi acuti e spietati; sotto il mantello avevano una lunga tunica grigia; sui capelli grigi un elmo d’argento; nella mano scarna una spada d’acciaio. I loro occhi puntati su di lui lo trapassarono mentre gli piombavano addosso. Disperato, estrasse anche lui la spada, che gli parve guizzare rossa come un tizzo. Due delle figure si arrestarono. La terza era più alta delle altre: aveva i capelli lunghi e lucidi e sull’elmo ostentava una corona. In una mano stringeva una lunga spada, nell’altra un coltello; il coltello e la mano che l’impugnava erano di un pallido lucore. Con un balzo in avanti si avventò su Frodo. In quella Frodo si tuffò in avanti per terra e sentì la propria voce gridare a squarciagola: O Elbereth! Gilthoniel! Al tempo stesso colpiva il nemico ai piedi. Un grido lancinante risuonò nella notte; e Frodo sentì una fitta come un dardo di ghiaccio avvelenato che gli trafiggeva la spalla sinistra. Già sul punto di perdere i sensi intravide, come attraverso un vortice di nebbia, Passolungo che balzava fuori dall’oscurità con un tizzone fiammeggiante per mano. Con un ultimo sforzo Frodo, lasciata cadere la spada, si tolse l’Anello e lo strinse con forza nella mano destra. CAPITOLO XII FUGA AL GUADO Quando Frodo riprese i sensi, stringeva ancora disperatamente l’Anello. Era disteso accanto al fuoco, che ora divampava per la tanta legna accatastata. I suoi tre compagni erano chini su di lui. “Che cosa è successo? Dov’è il re pallido?” domandò stravolto. Al momento erano troppo felici di sentirlo parlare per rispondere; peraltro non capivano la domanda. Alla fine venne a sapere da Sam che loro non avevano visto altro che vaghe forme umbratili avvicinarsi. A un tratto Sam si era accorto con orrore che il padrone era scomparso; in quel mentre un’ombra nera gli era passata accanto e lui era caduto. Aveva udito la voce di Frodo ma sembrava giungere da molto lontano, o da sotto terra, e urlava strane parole. Non avevano visto nient’altro, finché non erano inciampati sul corpo di Frodo, disteso come morto con il viso contro l’erba e la spada sotto di sé. Passolungo aveva ordinato di sollevarlo e di stenderlo vicino al fuoco, e poi era sparito. Questo un po’ di tempo prima. Chiaramente Sam ricominciava ad avere dubbi su Passolungo; ma, proprio mentre parlavano, eccolo di ritorno sbucare all’improvviso dalle ombre. Trasalirono e Sam sguainò la spada piazzandosi davanti al padrone; ma Passolungo si affrettò a inginocchiarsi accanto a Frodo. “Non sono un Cavaliere Nero, Sam,” disse affabilmente, “né in combutta con loro. Cercavo di scoprir qualcosa sui loro movimenti; ma non ho trovato niente. Non capisco perché se ne siano andati senza più assalirci. Ma nelle vicinanze non si sente la loro presenza.” Quando udì quel che Frodo aveva da raccontare, si mostrò preoccupato e, con un sospiro, scosse il capo. Poi ordinò a Pippin e a Merry di scaldare più acqua possibile nel loro pentolino e di lavarci la ferita. “Tenete il fuoco vivo e Frodo al caldo!” disse. Poi si alzò e allontanandosi chiamò Sam. “Ora credo di capire meglio la situazione,” disse a bassa voce. “I nemici non dovevano esser più di cinque. Perché non ci fossero tutti, non lo so; ma secondo me non si aspettavano d’incontrare resistenza. Per il momento si sono allontanati. Ma non molto, temo. Torneranno di nuovo la notte, se non riusciamo a fuggire. Si limitano ad aspettare, perché ritengono di aver quasi raggiunto l’obiettivo, e che l’Anello non possa andare più molto lontano. Credono, temo, di aver inferto al tuo padrone una ferita mortale che lo sottometterà al loro volere. Lo vedremo!” Le lacrime soffocavano Sam. “Non disperare!” disse Passolungo. “Il tuo Frodo è fatto di una pasta più dura di quanto non credessi, anche se già Gandalf non ne escludeva l’eventualità. Non è ferito a morte e credo che resisterà all’azione malefica della ferita più a lungo di quanto non si aspettino i suoi nemici. Farò tutto quanto è in mio potere per aiutarlo a guarire. Sorvegliatelo bene mentre sono assente!” E si affrettò ad allontanarsi, sparendo nuovamente nelle tenebre. Frodo sonnecchiava, anche se il dolore della ferita pian piano aumentava e un freddo mortale si diffondeva dalla spalla al braccio e al fianco. Gli amici facevano la guardia, lo tenevano al caldo e gli pulivano la ferita. La notte passò, lenta e stremante. L’alba si spandeva nel cielo e la valletta si andava riempiendo di luce grigia quando finalmente ricomparve Passolungo. “Guardate!” esclamò; e, chinatosi, raccolse da terra un mantello nero che l’oscurità aveva tenuto nascosto. Aveva uno squarcio a una spanna dall’orlo in basso. “Questo è il colpo di spada di Frodo,” disse. “L’unica lesione inflitta al nemico, purtroppo; perché la spada è intatta, mentre tutte le lame che trafiggono quello spaventoso Re vanno in frantumi. Più micidiale per lui è stato il nome di Elbereth. “E più micidiale per Frodo è stato questo!” Si chinò di nuovo e raccolse un lungo coltello sottile. Racchiudeva un freddo bagliore. Quando Passolungo lo sollevò, videro che vicino al filo era intaccato e aveva la punta rotta. Ma mentre lo teneva in alto sotto la luce crescente, si accorsero con stupore che la lama sembrava sciogliersi per poi svanire come fumo nell’aria, lasciando solo l’elsa in mano a Passolungo. “Ahimè!” gemette. “È stato questo maledetto pugnale a procurargli la ferita. Pochi hanno ormai in materia di guarigione una competenza tale da contrastare armi così malefiche. Ma farò quanto è in mio potere.” Si sedette in terra e, posata l’elsa del pugnale sulle ginocchia, ci cantò sopra una lenta canzone in una strana lingua. Poi la mise da parte, si girò verso Frodo e in tono sommesso disse parole che gli altri non capivano. Dalla sacca appesa alla cintola estrasse le lunghe foglie di una pianta. “Queste foglie,” disse, “sono andato a cercarle lontano; non è una pianta che cresce sulle colline brulle; ma nei boschetti a sud della Strada l’ho trovata nell’oscurità per via del profumo che hanno le foglie.” Schiacciò una foglia tra le dita e ne esalò una fragranza dolce e penetrante. “Ho avuto fortuna a trovarla perché è una pianta medicinale che gli Uomini dell’Ovest portarono nella Terra di Mezzo. La chiamavano athelas e ora cresce qua e là e soltanto vicino a luoghi dove essi abitarono o si accamparono in antico; al Nord non la conoscono, a parte qualcuno che gira per la Selvalanda. Ha grandi virtù, ma su una ferita del genere i suoi poteri curativi potrebbero non bastare.” Gettò le foglie nell’acqua bollente e la usò per lavar la ferita di Frodo. La fragranza del vapore era tonificante e chi non era ferito sentì la mente calma e purificata. L’erba ebbe anche un certo effetto sulla ferita, perché Frodo sentì il dolore e anche il senso di freddo glaciale diminuire sul fianco; ma il braccio rimaneva inerte e non riusciva ad alzare o usare la mano. Si rammaricava amaramente della propria stupidità e si rimproverava per la mancanza di carattere dimostrata: ora si rendeva conto che, infilando l’Anello, aveva obbedito non al proprio desiderio bensì alla volontà imperiosa dei nemici. Si chiedeva se sarebbe rimasto menomato per sempre e come avrebbe fatto adesso a continuare il viaggio. Era troppo debole per reggersi in piedi. Gli altri discutevano appunto di questo. Decisero rapidamente di lasciare Svettavento al più presto. “Secondo me,” disse Passolungo, “il nemico tiene d’occhio questo posto da giorni. Se mai Gandalf è stato qui, lo hanno costretto a prendere la fuga, e non tornerà. In ogni caso qui, una volta sceso il buio, siamo in grande pericolo dopo l’attacco della scorsa notte e dovunque andremo non correremo rischi maggiori.” Non appena fu giorno pieno mangiarono un boccone alla svelta e fecero fagotto. Per Frodo era impossibile camminare, perciò divisero la maggior parte dei bagagli tra loro quattro e misero Frodo sul cavallino. Negli ultimi giorni la povera bestia aveva fatto mirabili progressi; sembrava già più grassa e più forte; e aveva cominciato a dar segni d’affetto verso i nuovi padroni, specie verso Sam. Bill Felcioso doveva averlo trattato davvero molto male se il viaggio nella natura selvaggia gli sembrava tanto migliore della vita precedente. Partirono in direzione sud. Questo significava attraversar la Strada, ma era il modo più veloce per raggiungere zone più boscose. E avevano bisogno di combustibile perché, a detta di Passolungo, Frodo doveva stare al caldo, specie di notte, mentre il fuoco avrebbe protetto anche tutti loro. Nel suo piano rientrava fra l’altro l’idea di accorciare il viaggio tagliando un’altra grande svolta della Strada che a est, oltre Svettavento, cambiava direzione e descriveva un’ampia curva verso nord. Procedettero a rilento e con prudenza attorno alle pendici sud-occidentali della collina e in breve giunsero ai bordi della Strada. Dei Cavalieri non c’era traccia. Ma proprio mentre si affrettavano a traversare, in lontananza udirono due grida: una fredda voce che chiamava e una fredda voce che rispondeva. Balzarono in avanti tremando e puntarono ai boschetti dall’altro versante. Il terreno declinava verso sud ma era selvaggio e privo di sentieri; cespugli e alberi stenti crescevano a macchie fitte con grandi spazi spogli nel mezzo. L’erba era scarsa, scabra e grigia; e nei boschetti cadevano le foglie scolorite. Era una terra tetra e il viaggio proseguì lento e uggioso. Parlavano poco mentre scarpinavano. A Frodo si stringeva il cuore a vederli camminare accanto a lui a testa bassa, la schiena curva sotto il carico. Perfino Passolungo sembrava stanco e avvilito. Il primo giorno di marcia non era ancora finito e già aumentavano i dolori di Frodo, che a lungo non ne fece parola. Quattro giorni passarono senza che il terreno o lo scenario cambiassero molto, se non per il fatto che Svettavento lentamente si ritraeva alle loro spalle mentre innanzi le montagne distanti si stagliavano un po’ più vicino. Comunque, a parte quel richiamo in lontananza, non avevano visto né sentito nulla a segnalare che il nemico aveva notato la loro fuga o li inseguiva. Temevano le ore buie e la notte montavano la guardia a due a due, aspettandosi a ogni istante di vedere nere sagome in agguato nella notte grigia fiocamente illuminata dalla luna dietro un velario di nuvole; ma non videro nulla e non udirono altro rumore che il murmure di foglie vizze e d’erba. Mai una volta ebbero la sensazione di una presenza malefica come quella che li aveva assaliti prima dell’attacco nella valletta. Sembrava troppo sperar che i Cavalieri avessero riperso già le loro tracce. Forse si disponevano a tendere un’imboscata in qualche luogo angusto? Alla fine del quinto giorno il terreno riprese di nuovo a salire dalla vasta vallata poco profonda dov’erano scesi. A questo punto Passolungo orientò di nuovo la marcia verso nord-est e il sesto giorno giunsero in vetta a un lungo pendio che rimontava lento e, molto distante, videro un grappolo di colline boscose. In basso scorgevano la Strada che aggirava le pendici delle colline; e sulla destra un fiume grigio baluginava pallido alla tenue luce del sole. In lontananza s’intravedeva anche un altro fiume in una valle rocciosa semivelata dalla foschia. “Ho paura che ci toccherà tornare sulla Strada per un tratto,” disse Passolungo. “Siamo arrivati al Fiume Pollagrigia, che gli Elfi chiamano Mitheithel. Scende dalle brughiere di Etten, le alture dei troll a nord di Valforra, e affluisce nel Riorombante più a sud. Da lì in poi qualcuno lo chiama Pienagrigia. Prima di sfociar nel Mare è diventato un grande corso d’acqua. Per attraversarlo più giù della sorgente sulle brughiere di Etten c’è solo l’Ultimo Ponte sul quale passa la Strada.” “Che fiume è quell’altro che si vede laggiù in fondo?” domandò Merry. “Quello è Riorombante, il Bruinen di Valforra,” rispose Passolungo. “La Strada corre lungo il ciglio delle colline per molte miglia dal Ponte al Guado del Bruinen. Ma non ho ancora pensato a come attraversare quel corso d’acqua. Un fiume alla volta! Saremo invero fortunati se non troveremo l’Ultimo Ponte in mano nemica.” L’indomani, di primo mattino, calarono di nuovo fino ai bordi della Strada. Sam e Passolungo andarono in avanscoperta ma non trovarono traccia di viaggiatori o cavalieri. Lì, all’ombra delle colline, aveva piovuto. A detta di Passolungo era successo due giorni prima e aveva cancellato tutte le impronte. Da allora, per quanto gli era dato di vedere, non era transitato nessun cavaliere. Accelerarono il passo e, dopo un paio di miglia, videro l’Ultimo Ponte innanzi a loro in fondo a un breve e ripido pendio. Temevano di trovar nere figure in attesa, ma non c’era nessuno. Passolungo li fece nascondere in un boschetto sul lato della Strada, mentre lui andava avanti in esplorazione. Poco dopo eccolo tornare in fretta. “Non vedo traccia del nemico,” disse, “e mi domando che cosa mai significhi. Ma ho trovato qualcosa di assai strano.” Allungò la mano per mostrare un gioiello verde pallido. “L’ho trovato nel fango in mezzo al Ponte,” disse. “È un berillo, una gemma elfica. Se l’hanno messa lì apposta o se è caduta per caso, non saprei dirlo; ma m’infonde speranza. Voglio prenderla come un segno che possiamo attraversare il Ponte; ma una volta dall’altra parte, senza qualche contrassegno più chiaro, eviterei di restare sulla Strada.” Si rimisero subito in marcia. Attraversarono il Ponte in tutta sicurezza, accompagnati soltanto dal rumore dell’acqua vorticante contro le tre arcate. Un miglio più avanti giunsero a un’angusta forra che menava a nord attraverso i terreni scoscesi sulla sinistra della Strada. Lì Passolungo deviò e ben presto eccoli persi in una cupa regione di alberi scuri serpeggianti alle pendici di fosche colline. Gli hobbit erano lieti di lasciarsi alle spalle le tetre terre e la Strada pericolosa; ma la nuova contrada sembrava minacciosa e inospitale. Man mano che avanzavano, le colline intorno a loro diventarono sempre più alte. Qua e là su cime e creste intravedevano resti di antiche mura e ruderi di torri: avevano un aspetto ominoso. Frodo, che non camminava, aveva modo di guardare avanti e di pensare. Ricordava il racconto del viaggio compiuto da Bilbo e le minacciose colline a nord della Strada, nella zona vicino al bosco dei Troll, dove gli era capitata la prima avventura seria. Frodo capì che ora si trovavano nella stessa regione e si domandò se per caso non sarebbero passati da quelle parti. “Chi vive in queste terre?” domandò. “E chi ha costruito queste torri? È forse terra dei Troll?” “No!” disse Passolungo. “I Troll non costruiscono. Nessuno vive in queste terre. Una volta, secoli fa, ci abitavano gli Uomini; ma non è rimasto più nessuno. Diventarono un popolo malvagio, come narrano le leggende, perché caddero sotto l’ombra di Angmar. Ma furono tutti annientati nella guerra che segnò la fine del Regno del Nord. Ma ormai è passato tanto di quel tempo che le colline li hanno dimenticati, pur se un’ombra si stende ancora sul paese.” “Dove avete appreso queste storie, se tutto il paese è deserto e immemore?” domandò Peregrino. “Gli uccelli e gli altri animali non raccontano certe storie.” “Gli eredi di Elendil non dimenticano tutte le cose del passato,” disse Passolungo; “e molte altre cose che potrei raccontare le ricordano ancora a Valforra.” “Siete stato spesso a Valforra?” disse Frodo. “Sì,” disse Passolungo. “Un tempo ci abitavo e, quando posso, ci torno ancora. Il mio cuore è lì; ma non è mio destino sedere in pace, neppure nella bella casa di Elrond.” Le colline ora iniziavano a stringersi intorno a loro. Dietro, la Strada proseguiva verso il Fiume Bruinen, ma ora sia l’una sia l’altro si celavano alla vista. I viaggiatori subentrarono in una lunga valle; stretta, profondamente infossata, buia e silenziosa. Alberi dalle radici vecchie e contorte incombevano dai dirupi e, dietro, si abbarbicavano in pendii ascendenti di pinete. Gli hobbit erano molto stanchi. Avanzavano a rilento, dovevano farsi strada in un terreno privo di sentieri, ostacolati da alberi caduti e rocce franate. Potendo, evitavano di arrampicarsi, vuoi per favorire Frodo, vuoi perché di fatto era difficile trovare una via che dall’alto li portasse fuori dalle strette valli. Erano da due giorni nella regione quando il tempo divenne piovoso. Il vento iniziò a soffiare con assiduità da Ovest e a riversare l’acqua dei mari lontani sulle cime scure delle colline in pioggia fina, violenta e penetrante. Arrivata la sera erano tutti fradici e il campo fu mesto perché non trovarono legna da ardere. L’indomani le colline erano ancora più alte e scoscese innanzi a loro e furono costretti a deviare dal tracciato verso nord. Passolungo cominciava a preoccuparsi: erano partiti da Svettavento quasi dieci giorni prima e la scorta di provviste cominciava a scarseggiare. La pioggia non cessava. Quella notte si accamparono su uno zoccolo di pietra con, alle spalle, una parete rocciosa dove c’era un antro poco profondo, appena una cavità nella falesia. Frodo era irrequieto. Il freddo e l’umidità avevano reso la ferita più dolorosa che mai e la sofferenza e la sensazione di gelo mortale gli toglievano il sonno. Si agitava e si girava ascoltando timoroso i furtivi rumori notturni: il vento nelle crepe della roccia, il gocciolio dell’acqua, uno schianto, l’improvviso rumore di una pietra che cedeva. Sentì che nere sagome avanzavano per sopprimerlo; ma quando si sollevò vide soltanto la schiena di Passolungo che, sempre vigile, sedeva curvo in avanti fumando la pipa. Tornò a sdraiarsi e piombò in un sogno agitato nel quale camminava sull’erba del suo giardino nella Contea, che sembrava però vago e indistinto, meno chiaro delle alte ombre nere che lo guardavano da dietro la siepe. La mattina dopo, al risveglio, scoprì che aveva smesso di piovere. Le nuvole erano ancora dense ma si andavano aprendo squarci che lasciavano intravedere pallide strisce d’azzurro. Il vento stava di nuovo girando. Non partirono presto. Subito dopo una colazione fredda e sconfortante, Passolungo si avviò da solo, dicendo agli altri di restare al riparo del dirupo fino a che non ritornava. Lui avrebbe cercato di arrampicarsi per dare uno sguardo alla configurazione del terreno. Al ritorno non fu molto rassicurante. “Ci siamo spinti troppo a nord,” disse, “e dobbiamo trovare il modo di riprendere la direzione sud. Proseguendo arriveremo alle Ettenvalli molto a nord di Valforra. È terra di troll, a me poco nota. Forse ce la faremmo anche a traversarlo e a raggiungere Valforra passando da nord; ma ci metteremmo troppo tempo, perché non so la strada e le provviste non basterebbero. Perciò in un modo o nell’altro dobbiamo trovare il Guado del Bruinen.” Passarono il resto della giornata a inerpicarsi sul terreno roccioso. Trovarono un valico tra due colline che li condusse in una valle orientata a sud-est, la direzione che desideravano prendere; ma sul finire del giorno trovarono di nuovo la strada sbarrata dal crinale di un altopiano; il ciglio scuro contro il cielo si frastagliava in molte punte spoglie simili ai denti di una sega smussata. Dovevano scegliere se tornare indietro o scalare il versante. Decisero di tentar la scalata, che si rivelò oltremodo difficile. Ben presto Frodo fu costretto a smontare e arrancare a piedi. Anche così disperarono spesso di riuscire a far salire il cavallino, o almeno di trovare un sentiero per loro, carichi com’erano. La luce era sparita quasi del tutto e quando finalmente giunsero in cima erano esausti. Erano saliti fino a una stretta sella tra due picchi più alti e il terreno, a poca distanza innanzi a loro, ricominciava a scendere ripido. Frodo si gettò a terra e lì rimase, tremante. Il braccio sinistro era inerte, e il fianco e la spalla come presi nella morsa di gelidi artigli. Alberi e rocce intorno a lui gli sembravano oscuri e indistinti. “Non possiamo proseguire oltre,” disse Merry a Passolungo. “Per Frodo è stato troppo, ho paura. Sono terribilmente preoccupato per lui. Che cosa dobbiamo fare? Secondo voi saranno in grado di curarlo a Valforra, sempre che ci arriviamo?” “Si vedrà,” rispose Passolungo. “Non posso fare nient’altro per lui in questa desolazione; ed è soprattutto a causa della sua ferita che insisto tanto per andare avanti. Ma devo ammetter che stasera non possiamo proseguire.” “Che cos’ha il mio padrone?” domandò Sam a bassa voce, guardando con aria implorante Passolungo. “La ferita era piccola e ormai è rimarginata. Sulla spalla è rimasto soltanto un segno bianco e freddo.” “Le armi del Nemico hanno colpito Frodo,” disse Passolungo, “e ci dev’essere un veleno o un che di malefico all’opera che non sono in grado di estirpare. Ma non perder la speranza, Sam!” La notte era fredda sull’alta cresta. Accesero un fuocherello nascosto sotto le radici nodose di un vecchio pino che dominava una cava non molto profonda: un tempo dovevano averci estratto la pietra. Si strinsero intorno al fuoco. Il vento soffiava gelido nel valico e udivano le cime degli alberi piegarsi gemendo e mormorando. Nel dormiveglia Frodo immaginava nere ali senza fine che sbattevano sopra di lui cavalcate da inseguitori che lo cercavano in tutti gli anfratti delle colline. L’alba spuntò luminosa e bella; l’aria era tersa e la luce pallida e chiara in un cielo lavato dalla pioggia. Il loro cuore ne trasse giovamento, ma desideravano che il sole riscaldasse le fredde membra anchilosate. Con l’arrivo della luce Passolungo portò Merry con sé e insieme andarono a controllare il territorio dall’altura a est del valico. Il sole era sorto e splendeva quando tornò con notizie più confortanti. Ora avevano preso più o meno la direzione giusta. Se proseguivano così, in fondo all’altro versante del crinale, sulla sinistra, avrebbero avuto le Montagne. Un po’ più avanti Passolungo aveva di nuovo intravisto Riorombante e sapeva che, sebbene celata alla vista, la Strada per il Guado non era lontana dal Fiume e si trovava sul lato a loro più vicino. “Dobbiamo rimetterci sulla Strada,” disse. “Non possiamo sperar di scoprire un sentiero che attraversi queste colline. A dispetto dei pericoli in agguato, non abbiamo che un modo per arrivare al Guado: la Strada.” Non appena mangiato, si rimisero in marcia. Discesero a rilento il versante sud del crinale; ma il tragitto fu molto più facile di quanto non si aspettassero, perché su quel lato il pendio era assai meno scosceso, e ben presto Frodo fu in grado di montare a cavallo. Il povero vecchio cavallino di Bill Felcioso aveva cominciato a sviluppare un talento inaspettato nella scelta del percorso, risparmiando così al cavaliere la maggior parte degli sballottamenti. L’umore della comitiva si risollevò. Perfino Frodo si sentiva meglio con la luce del mattino, anche se ogni tanto una nebbia sembrava offuscargli la vista e si passava le mani sugli occhi. Pippin era un poco più avanti degli altri. A un tratto si girò e li chiamò. “Qui c’è un sentiero!” gridò. Quando lo raggiunsero videro che non si era sbagliato: lì aveva chiaramente inizio un sentiero che con molte giravolte s’inerpicava, emergendo dai boschi sottostanti, per scomparire dietro la cima della collina. Ora a tratti era vago e coperto di vegetazione, o sommerso da pietre e alberi caduti; ma un tempo dovevano averlo usato parecchio. Era un sentiero fatto da braccia forti e piedi pesanti. Qua e là avevano tagliato o abbattuto vecchi alberi e spaccato o spostato grossi massi per tracciarlo. Seguirono il tragitto per un po’, dato che offriva il modo più facile per arrivare in fondo, ma procedevano con prudenza, e l’apprensione crebbe quando s’inoltrarono nell’oscurità dei boschi e il sentiero diventò più piano e largo. All’improvviso, usciti da una fascia di abeti, eccolo scendere ripido giù per un pendio e girare bruscamente a sinistra intorno all’angolo di una falda rocciosa della collina. Giunti all’angolo si guardarono intorno e videro che il sentiero seguiva una striscia piana ai piedi di una bassa rupe ricoperta di alberi. Nella parete rocciosa era socchiusa una porta sbilenca sostenuta da un unico cardine. Davanti alla porta si fermarono tutti. Dietro c’era una caverna o antro ricavato dalla roccia, ma nell’oscurità all’interno non si vedeva niente. Passolungo, Sam e Merry, spingendo con tutte le forze, riuscirono ad aprire un po’ di più la porta e Passolungo e Merry entrarono. Non andarono lontano, perché il pavimento era coperto di ossa e vicino all’ingresso non si vedeva altro che qualche grossa giara vuota e qualche vaso rotto. “Dev’essere un antro di troll, che cos’altro sennò?” disse Pippin. “Venite fuori, voi due, e andiamocene. Ora sappiamo chi ha fatto il sentiero… e faremmo bene a lasciarlo in fretta.” “Non è necessario, credo,” disse Passolungo uscendo. “È senz’altro un antro di troll, ma sembra abbandonato da tempo. Non c’è da aver paura, direi. Ma proseguiamo nella nostra discesa e si vedrà.” Il sentiero ripartiva dalla porta e, girato nuovamente a destra attraverso lo spazio pianeggiante, si tuffava in un pendio di bosco fitto. Pippin, intenzionato a non far vedere a Passolungo che aveva ancora paura, camminava in testa con Merry. Seguivano Sam e Passolungo, ai lati del cavallino di Frodo, perché il sentiero adesso era abbastanza largo da permettere a quattro o cinque hobbit di camminare affiancati. Ma non avevano fatto molta strada che Pippin tornò indietro di corsa, seguito da Merry. Avevano un’aria terrorizzata. “I troll ci sono!” disse Pippin trafelato. “In una radura nel bosco non molto più giù. Li abbiamo intravisti da dietro i tronchi d’albero. Sono grandissimi!” “Verremo a dare un’occhiata,” disse Passolungo raccogliendo un bastone. Frodo non disse niente ma Sam sembrava spaventato. Il sole era ormai alto e brillava tra i rami semispogli degli alberi illuminando la radura con accese chiazze di luce. Sul limitare gli hobbit si fermarono e sbirciarono tra i tronchi, trattenendo il fiato. Ecco i troll: tre grandi troll. Uno era chino e gli altri due lo guardavano. Passolungo si fece avanti con noncuranza. “Tirati su, vecchia pietra!” disse, e ruppe il bastone sulla schiena del troll che stava chino. Non successe niente. Ci fu un’esclamazione di sorpresa da parte degli hobbit, e poi perfino Frodo scoppiò a ridere. “Però!” disse. “Abbiamo dimenticato la storia di famiglia! Questi devono essere proprio quei tre sorpresi da Gandalf a litigare sul modo migliore di cucinar tredici nani e uno hobbit.” “Non avevo idea che ci trovassimo da quelle parti!” disse Pippin. Conosceva bene la storia. Bilbo e Frodo gliel’avevano raccontata spesso ma, a dire il vero, ci aveva creduto solo in parte. Perfino ora guardava i troll di pietra con sospetto, domandandosi se qualche magia non potesse all’improvviso riportarli in vita. “Non solo avete dimenticato la storia di famiglia, ma anche tutto ciò che sapevate dei troll,” disse Passolungo. “In pieno giorno, con un sole così, e voi tornate qui cercando di spaventarmi con una storiella di troll vivi che ci aspettano in questa radura! Avreste pur dovuto accorgervi che uno di loro ha un vecchio nido d’uccelli dietro l’orecchio. Sarebbe un ornamento quanto mai insolito per un troll vivo!” Scoppiarono tutti a ridere. Frodo aveva l’animo rinfrancato: il ricordo della prima avventura coronata da successo di Bilbo era incoraggiante. Anche il sole era caldo e confortevole, e la nebbia davanti agli occhi sembrava cominciare a diradarsi. Si riposarono un po’ nella radura e consumarono il pasto di mezzogiorno proprio all’ombra delle grandi gambe dei troll. “Perché qualcuno non ci canta una canzone, mentre il sole è ancora alto nel cielo?” disse Merry, quand’ebbero finito. “Sono giorni che non sentiamo una storia o una canzone.” “È da Svettavento,” disse Frodo. Gli altri lo guardarono. “Non preoccupatevi per me!” aggiunse. “Mi sento molto meglio, ma non credo di farcela a cantare. Magari Sam potrebbe attingere ai ricordi.” “Forza, Sam!” disse Merry. “Nella tua testa c’è più di quello che vuoi farci credere.” “Non so mica,” disse Sam. “Ma che ne dite di questa? Non è proprio quella che io chiamo poesia, non so se ci capiamo: solo un po’ di assurdità. Ma quei vecchi figuri me l’han fatta tornare in mente.” In piedi, con le mani dietro la schiena come se fosse a scuola, cominciò a cantare su un vecchio motivo. Troll a ridosso del seggio di osso Scrocchia e sgranocchia un vecchio osso; Son anni e anni che lui lo azzanna Perché la carne era scarsa. Era sparsa! Riarsa! Solo solingo su un colle o su un fosso, E la carne, anche scarna, era scarsa. Ed ecco Tom con i suoi stivalon Fare a Troll: “Cosa, scusa, hai in man? Perché par lo stinco di mio zio Tim? Che dovrebbe star al camposan. Tempiosan! Antrosan! Ma Tim ci ha lasciato anni or son, Lo credevo ormai al camposan.” Fa Troll: “Dell’osso ho preso possesso. Che ci fa un osso in fondo a un recesso? Tuo zio era secco come uno stecco Ancor pria di trovare lo stinco. Il pinco! Lo zinco! Per un troll avrà pure un tocco in eccesso: Non gli serve lo stinco.” Tom disse: “Per me, non vedo perché Può far come vuole chi è come te Con la tibia o lo stinco dello zio o dello zinco; Perciò molla l’osso! Bardosso! Gaglioffo! Non spetta a te, pur morto com’è; Perciò molla l’osso!” “Per un par di pigne,” fa Troll e sogghigna, “Mangerei pure te e la tua tigna. Della carne un po’ fresca giù nella ventresca! Comincerò adesso. Permesso? Concesso! Mi scoccia spolpare carnaccia asprigna; Con te io pasteggerò adesso.” Ma come ebbe in mente il pranzo imminente Si ritrovò in mano un bel niente. Poi su ci pensò e Tom lo aggirò E gli fece assaggiar lo stivale. Brutale! Letale! Così impara anche lui, Tom ha in mente, Assaggiato che avrà lo stivale. Più duri d’un sasso la carne e l’osso Di un troll sol solingo su un fosso. Come dare un calcio a un blocco di selcio: Il sedere d’un troll non lo sente. Per niente? Per niente! Rise Troll quando Tom restò scosso E capì che il suo piede lo sente. Tom ora è a casa e il piede offeso E senza stivale per sempre è leso; E Troll or così se ne sta sempre lì Con l’osso scroccato al padrone. Ladrone! Predone! E il seggio di Troll resta illeso, Con l’osso scroccato al padrone! “Be’, questo è un avvertimento per tutti noi!” rise Merry. “Meno male che hai usato un bastone, Passolungo, e non la mano!” “Dove l’hai pescata, Sam?” domandò Pippin. “Non avevo mai sentito quelle parole.” Sam bofonchiò qualcosa tra i denti. “Nella sua testa, ovviamente,” disse Frodo. “Sto imparando un sacco di cose sul conto di Sam Gamgee durante questo viaggio. Prima era un cospiratore, adesso è un menestrello. Finirà per diventare mago… o guerriero!” “Spero di no,” disse Sam. “Non voglio esser né l’uno né l’altro!” Nel pomeriggio proseguirono attraverso i boschi. Probabilmente seguivano la stessa pista usata da Gandalf, Bilbo e i nani tanti anni prima. Dopo qualche miglio giunsero in cima a un’alta scarpata sopra la Strada. A questo punto la Strada, lasciatosi dietro il Pollagrigia nella sua stretta valle, si teneva vicinissima alle pendici delle colline, serpeggiando ondulata verso est tra boschi e pendii coperti d’erica in direzione del Guado e delle Montagne. A una certa altezza della scarpata Passolungo indicò una pietra in mezzo all’erba. Rozzamente incisi e consumati ormai dalle intemperie si vedevano ancora rune dei nani e segni segreti. “Ecco!” disse Merry. “Quella dev’esser la pietra che segnalava il luogo dov’era nascosto l’oro dei troll. Frodo, secondo te quanto ne sarà rimasto di quello toccato a Bilbo?” Frodo guardò la pietra e avrebbe tanto voluto che Bilbo non avesse riportato un tesoro così pericoloso e così difficile da cedere. “Neanche un po’,” disse. “Bilbo ha dato via tutto. Siccome veniva da ladri, mi confessò, sentiva che non era per davvero suo.” La Strada si stendeva silenziosa sotto le lunghe ombre della prima sera. Non c’era traccia di altri viaggiatori. Non potevano prender nessun’altra direzione, perciò scesero giù per la scarpata e, girato a sinistra, procedettero di gran lena. Ben presto una falda delle colline coprì la luce del sole che declinava rapido a ponente. Un vento freddo soffiava dalle montagne incontro a loro. Avevano iniziato a cercare un posto lontano dalla Strada dove accamparsi per la notte, quando udirono un rumore che riportò all’istante la paura in cuore: lo scalpitio di zoccoli alle spalle. Si guardarono dietro ma le tante giravolte e ondulazioni della Strada impedivano di vedere. Si allontanarono in tutta fretta dalla via battuta inerpicandosi in mezzo al fitto sottobosco d’erica e mirtillo su per le pendici, finché giunsero a una piccola e folta macchia di noccioli. Sbirciando di tra i cespugli scorsero la Strada, indistinta e grigia nella luce calante trenta piedi sotto di loro. Lo scalpitio di zoccoli si avvicinava. Andavano veloci, con un leggero cloppete-cloppete-clop. Poi più fievole, come portato via dalla brezza, credettero di percepire un vago tintinnio, come di campanellini. “Non si direbbe il cavallo di un Cavaliere Nero!” disse Frodo, ascoltando attentamente. Gli altri hobbit, speranzosi, confermarono, restando tuttavia assai diffidenti. Temevano da così tanto tempo d’essere inseguiti che qualsiasi rumore alle spalle sembrava minaccioso e ostile. Ma ora Passolungo si era proteso in avanti, chinandosi verso terra, con una mano all’orecchio e un’espressione raggiante in viso. La luce scemava e le foglie dei cespugli stormivano sommesse. I campanelli adesso tintinnavano più chiari e più vicini, e le zampe cloppete-clop trotterellavano veloci. All’improvviso ecco spuntare luccicante in mezzo alle ombre un cavallo bianco che correva ratto. Nel crepuscolo la testiera balenava e baluginava come tempestata di gemme simili a stelle accese. Il mantello del cavaliere fluttuava alle sue spalle e il cappuccio era gettato all’indietro; i capelli d’oro ondeggiavano brilluccicando al vento della corsa. A Frodo parve che una luce bianca emanasse dalla figura e dalla tenuta del cavaliere, come attraverso un velo sottile. Passolungo balzò fuori dal nascondiglio e si precipitò giù verso la Strada, saltellando tra le grida in mezzo all’erica; ma ancor prima di muoversi o chiamare, il cavaliere aveva tirato le redini e fermato il cavallo, portando lo sguardo verso il boschetto dove si trovavano. Alla vista di Passolungo scese dalla sella e gli corse incontro gridando: Ai na vedui Dúnadan! Mae govannen! Quelle parole e la chiara voce squillante non lasciarono dubbi in cuor loro: il cavaliere apparteneva al popolo elfico. Nessun altro al mondo aveva una voce così bella. Ma nel suo richiamo sembrava esserci una nota di fretta o di paura e videro che si era messo a parlare veloce e incalzante con Passolungo. Poco dopo Passolungo fece un cenno e gli hobbit uscirono dai cespugli e si affrettarono a raggiungere la Strada. “Costui è Glorfindel, che risiede nella casa di Elrond,” disse Passolungo. “Salve, finalmente c’incontriamo!” disse l’elfico sire a Frodo. “Mi hanno mandato da Valforra a cercarvi. Temevamo che sareste stati in pericolo lungo il tragitto.” “Allora Gandalf è arrivato a Valforra?” esultò Frodo. “No. Non ancora, almeno finché sono partito io; però parliamo di nove giorni fa,” rispose Glorfindel. “Elrond ha ricevuto notizie che lo hanno turbato. Qualcuno dei miei, in viaggio nel vostro paese oltre il Baranduin,1 è venuto a sapere che le cose non andavano e si è affrettato a inviarci messaggi. C’informavano che i Nove erano in circolazione e che voi vi eravate smarriti col peso di un grave fardello e senza guida, perché Gandalf non era tornato. Anche a Valforra pochi sono in grado di cavalcare apertamente contro i Nove; ma quelli che ha trovato, Elrond li ha inviati a nord, a ovest e a sud. Si pensava che per sfuggire agli inseguitori vi sareste forse spinti troppo lontano finendo per smarrirvi nella Selvalanda. “Era mio compito mettermi sulla Strada e più o meno sette giorni fa sono giunto al Ponte di Mitheithel, dove ho lasciato un contrassegno. Tre servi di Sauron erano sul Ponte ma si sono ritirati e io li ho inseguiti verso ovest. Mi sono imbattuto in altri due, che però hanno preso la direzione sud. Da allora non ho fatto che cercar le vostre tracce. Due giorni fa le ho trovate e le ho seguite al di là del Ponte; e oggi ho rintracciato dove siete ridiscesi dalle colline. Ma andiamo! Non c’è tempo per altre notizie. Dato che siete qui dobbiamo affrontare i rischi della Strada e proseguire. Ne abbiamo cinque alle calcagna e, quando troveranno le vostre tracce sulla Strada, c’inseguiranno veloci come il vento. E non sono tutti. Dove siano gli altri quattro non lo so. Temo che troveremo il Guado già in mano nemica.” Mentre Glorfindel parlava, le ombre della sera s’infittirono. Frodo si sentì pervadere da una grande stanchezza. Da quando il sole aveva iniziato a calare, la nebbia davanti agli occhi si era fatta più scura, e aveva la sensazione che tra lui e i visi degli amici s’interponesse un’ombra. Ora lo assalì il dolore e sentì freddo. Barcollò e si avvinghiò al braccio di Sam. “Il mio padrone è ferito e sta male,” disse Sam con rabbia. “Non può continuare a cavalcare ora ch’è notte. Ha bisogno di riposo.” Glorfindel afferrò Frodo che stava per cadere e lo prese delicatamente in braccio osservandolo con grande apprensione. Passolungo riferì in breve dell’attacco subìto quando si erano accampati sotto Svettavento e del coltello micidiale. Tirò fuori l’elsa, che aveva conservato, e la porse all’Elfo. Glorfindel rabbrividì a toccarla, ma la osservò attentamente. “Ci sono scritte cose malefiche su quest’elsa,” disse; “anche se forse i vostri occhi non riescono a vederle. Conservala, Aragorn, finché non giungeremo alla casa di Elrond! Ma sii prudente ed evita se puoi di toccarla! Ahimè! Non è nelle mie capacità guarire le ferite inferte da quest’arma. Farò quanto è in mio potere… ma tanto più ora vi esorto a proseguire senza posa.” Con le dita cercò la ferita sulla spalla di Frodo e la faccia si fece più seria, come se quel che aveva scoperto lo preoccupasse. Ma Frodo sentì diminuire il gelo nel fianco e nel braccio; un po’ di calore strisciò dalla spalla alla mano alleviando il dolore. L’ombra della sera parve farsi più lieve intorno a lui, come se avessero tolto una nuvola. Ora distingueva di nuovo più chiaramente i visi degli amici e gli tornò una punta di speranza e di vigore. “Monterete il mio cavallo,” disse Glorfindel. “Accorcerò le staffe fino ai bordi della sella e voi dovrete tenervi saldamente. Ma non avete niente da temere: il mio cavallo non lascia cadere un cavaliere che gli ordino di portare. Ha un passo leggero e regolare; e se il pericolo dovesse farsi troppo vicino, vi porterà via a una velocità tale che neppure i neri destrieri del nemico riusciranno a emulare.” “No, non lo farà!” disse Frodo. “Io non intendo montarlo, se deve portarmi a Valforra o in qualsiasi altro posto, lasciando i miei amici in pericolo.” Glorfindel sorrise. “Dubito assai,” disse, “che i vostri amici sarebbero in pericolo se voi non foste con loro! Gli inseguitori correrebbero appresso a voi, credo, lasciando noi in pace. Siete voi, Frodo, e quel che portate a metterci tutti in pericolo.” A questo Frodo non seppe che cosa rispondere e si convinse a montare il bianco cavallo di Glorfindel. Caricarono invece sul cavallino gran parte dei fardelli degli altri, che adesso procedevano più leggeri e per un po’ mantennero un buon ritmo; ma gli hobbit cominciarono a trovare difficile tener dietro ai piedi veloci e instancabili dell’Elfo. Che li guidava nelle fauci delle tenebre, sempre avanti nella notte coperta di nuvole. Non c’erano le stelle né la luna. Concesse una sosta solo ai primi grigiori dell’alba. A quel punto Pippin, Merry e Sam dormivano quasi in piedi e procedevano barcollando; perfino Passolungo, a giudicare dalle spalle curve, sembrava stanco. Frodo, seduto a cavallo, era immerso in un oscuro sogno. Si gettarono in mezzo all’erica a pochi passi dal ciglio della strada e si addormentarono subito. Credevano di aver appena chiuso gli occhi quando Glorfindel, che aveva montato la guardia mentre dormivano, li svegliò di nuovo. Il sole mattutino era ormai alto in cielo e sparite eran le nuvole e le brume. “Bevete questo!” disse Glorfindel, versando a ognuno un po’ di liquore dalla sua fiaschetta di pelle decorata d’argento. Era limpido come acqua sorgiva e insapore, e in bocca non sembrava né caldo né freddo; ma mentre bevevano sentirono forza e vigore fluire nelle membra. Il pane raffermo e la frutta secca (che ormai erano tutto ciò che rimaneva) dopo quella sorsata parvero placar la fame meglio di molte abbondanti colazioni alla Contea. Si erano riposati per cinque ore scarse quando si rimisero sulla Strada. Glorfindel continuava a incalzarli e concesse soltanto due brevi soste durante la giornata di marcia. In questo modo coprirono quasi venti miglia prima di notte e giunsero dove la Strada piegava a destra e scendeva fino in fondo alla valle, puntando poi diritto verso il Bruinen. Fino a quel momento gli hobbit non avevano visto traccia né sentito rumor d’inseguimento; ma spesso Glorfindel si era fermato un attimo in ascolto, se erano rimasti indietro, e un’aria preoccupata gli offuscava il viso. Un paio di volte aveva parlato a Passolungo in lingua elfica. Ma per quanto le loro guide fossero preoccupate, era chiaro che gli hobbit non ce la facevano più a proseguire quella notte. Avanzavano barcollando ubriachi di stanchezza e incapaci di pensare ad altro che alle gambe e ai piedi. Il dolore di Frodo era raddoppiato e durante il giorno le cose intorno a lui sfumavano in ombre di un grigio spettrale. Accolse quasi con sollievo l’arrivo della notte perché allora il mondo sembrava meno smorto e vuoto. Gli hobbit erano ancora stanchi quando il mattino dopo si rimisero in marcia di buon’ora. Le miglia da coprire tra loro e il Guado erano ancora molte e arrancavano col passo più spedito possibile. “Il pericolo sarà maggiore poco prima di arrivare al fiume,” disse Glorfindel; “il cuore mi dice che abbiamo gli inseguitori ormai alle costole e che altre insidie forse ci aspettano al Guado.” La Strada continuava a scendere con regolarità e adesso a tratti cresceva ai lati molta erba dove gli hobbit, quando ne avevano modo, camminavano per lenire i piedi stanchi. Nel tardo pomeriggio giunsero nel punto dove la Strada penetrava all’improvviso sotto l’ombra scura di alti pini per poi tuffarsi in uno spacco profondo dalle pareti di pietra rossa erte e umide. L’eco li accompagnava nella corsa e sembrava di sentire il rumore di molti passi sulle loro peste. A un tratto, come attraverso un cancello di luce, la Strada riemerse dalla fine del tunnel all’aperto. Lì, in fondo a un ripido pendio, si stendeva un lungo miglio pianeggiante e, al di là, il Guado di Valforra. Sulla sponda opposta l’argine marrone era scosceso, corso da un sentiero sinuoso; e dietro salivano le alte montagne, falda su falda, picco dopo picco, nel cielo recedente. Nello spacco restava un’eco, come di passi al loro inseguimento; un rombo impetuoso come di vento che si alza e si riversa in mezzo ai rami dei pini. A un certo punto Glorfindel si girò per ascoltare, poi fece un balzo in avanti con un gran grido. “Volate!” esclamò. “Volate! Il nemico ci è addosso!” Il cavallo bianco balzò in avanti. Gli hobbit corsero giù per il pendio. Glorfindel e Passolungo facevano da retroguardia. Erano soltanto a metà del tratto pianeggiante quando all’improvviso udirono il rumore di cavalli al galoppo. Dal varco appena superato spuntò un Cavaliere Nero. Tirò le redini e si fermò, oscillando sulla sella. Un altro lo seguì, poi un altro; e poi ancora altri due. “Andate avanti! Andate!” gridò Glorfindel a Frodo. Che, colto da una strana riluttanza, non obbedì all’istante. Messo il cavallo al passo, si girò a guardare. I Cavalieri sembravano seduti sui grandi destrieri come statue minacciose su una collina, neri e solidi, mentre tutt’intorno i boschi e la terra si ritraevano come in una nebbia. A un tratto capì in cuor suo che gli ordinavano in silenzio di aspettare. Poi di colpo in lui si risvegliarono l’odio e la paura. La mano lasciò la briglia e afferrò l’impugnatura della spada e con un rosso baleno la sguainò. “Cavalcate! Cavalcate!” gridava Glorfindel, e poi forte e chiaro si rivolse al cavallo in lingua elfica: noro lim, noro lim, Asfaloth! Di colpo il cavallo scattò, lanciandosi come il vento sull’ultimo tratto della Strada. Nello stesso istante i cavalli neri piombarono giù dalla collina all’inseguimento e dai Cavalieri si levò un grido spaventoso, che Frodo aveva udito riempire i boschi d’orrore nel lontano Quartiero Est. Il grido ebbe risposta; e per lo sgomento di Frodo e dei suoi amici dagli alberi e dalle rocce sulla sinistra ecco giungere volando altri quattro Cavalieri. Due puntavano su Frodo; due galoppavano all’impazzata verso il Guado per tagliargli la via di fuga. Gli sembrava che corressero come il vento diventando rapidamente sempre più grandi e più scuri man mano che i loro tracciati convergevano col suo. Frodo si girò un istante a guardare. Non vedeva più i suoi amici. I Cavalieri dietro di lui perdevano terreno: neppure i loro grandi destrieri potevano competere in velocità col bianco cavallo elfico di Glorfindel. Riportò lo sguardo avanti e la speranza svanì. Non sembrava esserci modo di arrivare al Guado prima che quelli che gli avevano teso l’imboscata gli tagliassero la strada. Ora li vedeva distintamente: accantonati cappucci e neri mantelli, erano vestiti di bianco e di grigio. La spada snudata in pugno; sulla testa l’elmo. Un lampo negli occhi freddi, lo chiamavano con fera voce. Ora la paura pervase l’animo di Frodo. Non pensava più alla spada. Non lanciò un grido. Chiuse gli occhi e si avvinghiò alla criniera. Il vento gli fischiava nelle orecchie e i campanelli sulla bardatura risuonavano striduli e frenetici. Una folata di freddo mortale lo trapassò come una spada quando, con un ultimo scatto, come un baleno di fuoco bianco il cavallo elfico passò correndo come sulle ali proprio davanti alla faccia del cavaliere più avanzato. Frodo udì il tonfo nell’acqua. Spumeggiava ai suoi piedi. Sentì il pronto slancio e la spinta del cavallo che emergeva dal fiume e s’inerpicava su per il sentiero pietroso. Frodo stava risalendo l’argine scosceso. Aveva attraversato il Guado. Ma gli inseguitori erano alle calcagna. In sommità dell’argine il cavallo si fermò e si girò nitrendo furiosamente. In basso, al bordo dell’acqua, c’erano Nove Cavalieri e, di fronte alla minaccia dei loro visi sollevati, Frodo si perse d’animo. Niente avrebbe impedito loro di guadare con la sua stessa facilità; e si rese conto che era inutile cercar di fuggire dal lungo, incerto sentiero che andava dal Guado ai margini di Valforra, una volta che i Cavalieri avevano attraversato. In ogni caso sentì che gli ordinavano perentoriamente di fermarsi. L’odio si riaccese in lui ma non aveva più la forza di opporsi. A un tratto il Cavaliere più avanzato spronò il cavallo, che saggiò l’acqua e s’impennò. Con grande sforzo Frodo si sollevò a sedere e brandì la spada. “Andate via!” gridò. “Tornate nella Terra di Mordor e non seguitemi più!” La voce suonava flebile e stridula alle sue stesse orecchie. I Cavalieri si fermarono, ma Frodo non aveva il potere di Bombadil. I nemici gli risero in faccia con un ghigno aspro e raggelante. “Torna indietro! Torna indietro!” sbraitavano. “Ti porteremo a Mordor!” “Andate via!” bisbigliò. “L’Anello! L’Anello!” gridavano con voci implacabili; e subito il loro capo spinse il cavallo in acqua seguito da presso da altri due. “Per Elbereth e Lúthien la Bella,” disse Frodo sollevando con un ultimo sforzo la spada, “non avrete né l’Anello né me!” Allora il capo, che adesso era a metà del Guado, si rizzò minaccioso sulle staffe e levò la mano. Frodo restò ammutolito. Sentiva la lingua appiccicata alla bocca e il cuore in affanno. La spada si spezzò e gli cadde dalla mano tremante. Il cavallo elfico s’impennò e nitrì. Il primo dei neri cavalli aveva quasi messo piede sulla sponda. In quella si udirono un rombo e uno scroscio: il fragore di acque tonanti che trascinavano molte pietre. Frodo vide vagamente il fiume sollevarsi sotto di lui e lungo il corso ecco sopraggiungere una cavalleria piumata di onde. Bianche fiamme gli parvero guizzare sulla cresta e s’immaginò quasi di scorgere nell’acqua bianchi cavalieri su bianchi cavalli dalla criniera spumeggiante. I tre Cavalieri ancora in mezzo al Guado vennero travolti: scomparvero di colpo, sepolti sotto una schiuma furibonda. Quelli rimasti indietro si ritrassero sgomenti. Prima di perdere completamente i sensi Frodo udì delle grida e gli parve di scorgere, di là dai Cavalieri che esitavano a riva, una figura sfavillante di luce bianca; dietro, piccole forme umbratili correvano agitando fiammelle che divampavano rosse nella grigia foschia che stava calando sul mondo. I cavalli neri, presi da follia, balzarono in avanti terrorizzati portando con sé i cavalieri nella piena impetuosa. Il rombo del fiume che li trascinava via ne soffocò le grida laceranti. Poi Frodo si sentì cadere e il rombo e la confusione parvero levarsi e inghiottirlo insieme ai nemici. Non udì e non vide più niente. 1 Il Fiume Brandivino. LIBRO SECONDO CAPITOLO I MOLTI INCONTRI Frodo si svegliò e si ritrovò steso su un letto. Sulle prime pensò di aver dormito fino a tardi, dopo un lungo sogno angoscioso che ancora lambiva l’orlo della memoria. O forse era stato male? Ma il soffitto aveva un’aria strana; era piatto, con travi scure riccamente intagliate. Rimase ancora un po’ a guardare le chiazze del sole sulla parete e ad ascoltare il rumore di una cascata. “Dove mi trovo, e che ore sono?” disse a voce alta rivolto al soffitto. “Nella casa di Elrond, e sono le dieci del mattino,” disse una voce. “E se vuoi saperlo, è il mattino del 24 ottobre.” “Gandalf!” gridò Frodo, sollevandosi. Ed ecco, su una sedia accanto alla finestra aperta, il vecchio mago. “Sì,” disse, “sono qui. E sei fortunato a esser qui anche tu, dopo tutte le assurdità che hai combinato da quando sei partito.” Frodo si riallungò. Era troppo sereno e rilassato per mettersi a discutere, e comunque non avrebbe avuto la meglio in caso di discussione. Adesso era completamente sveglio e gli tornavano in mente i ricordi del viaggio: la disastrosa “scorciatoia” attraverso la Vecchia Foresta; l’“incidente” al Cavallino Inalberato; e la follia d’infilare l’Anello nella valletta sotto Svettavento. Mentre pensava a tutte quelle cose e cercava invano di concentrar la mente sull’arrivo a Valforra, regnò il silenzio, rotto soltanto dai soffici sbuffi di fumo della pipa di Gandalf, che soffiava bianchi anelli fuori dalla finestra. “Dov’è Sam?” domandò infine Frodo. “E gli altri stanno tutti bene?” “Sì, sono tutti sani e salvi,” rispose Gandalf. “Sam è stato qui fino a mezz’ora fa, quando l’ho mandato a riposarsi un po’.” “Che cosa è successo al Guado?” disse Frodo. “Sembrava tutto così vago; e lo sembra ancora.” “Per forza. Tu cominciavi a spegnerti,” rispose Gandalf. “La ferita aveva finito per prendere il sopravvento. Tempo poche ore e non avremmo potuto più aiutarti. Ma la forza non ti manca, mio caro hobbit! Come hai dimostrato sul Tumulo. La situazione era critica: forse il momento più pericoloso di tutti. Se soltanto avessi resistito a Svettavento.” “Vedo che sai già molte cose,” disse Frodo. “Agli altri non ho parlato del Tumulo. Dapprima era troppo orribile, e poi abbiamo avuto altro a cui pensare. Come fai a saperlo?” “Nel sonno hai parlato a lungo, Frodo,” disse Gandalf con dolcezza, “e non mi è stato difficile leggerti nella mente e nella memoria. Non ti preoccupare! Anche se un attimo fa ho parlato di ‘assurdità’, non dicevo sul serio. Vi siete comportati bene, tu e gli altri. Non è stata impresa da poco arrivare fin qui, in mezzo a tanti pericoli, e aver conservato l’Anello.” “Senza Passolungo non ce l’avremmo mai fatta,” disse Frodo. “Ma avevamo bisogno di te. Senza di te non sapevo che cosa fare.” “Mi hanno trattenuto,” disse Gandalf, “e per poco non si è rivelato fatale. Eppure non so: forse è stato meglio così.” “Dovresti proprio raccontarmi che cosa è successo!” “Ogni cosa a suo tempo! Oggi, per ordine di Elrond, non devi parlare né preoccuparti di nulla.” “Ma parlando smetterei di pensare e d’interrogarmi, due cose che sono altrettanto stancanti,” disse Frodo. “Adesso sono completamente sveglio e ricordo tantissime cose che aspettano una spiegazione. Perché ti hanno trattenuto? Almeno questo puoi dirmelo.” “Saprai presto tutto quel che vuoi sapere,” disse Gandalf. “Terremo un Consiglio, non appena ti sarai rimesso. Per il momento ti dirò soltanto che mi hanno tenuto prigioniero.” “Te?” esclamò Frodo. “Sì, me, Gandalf il Grigio,” disse il mago in tono solenne. “Al mondo ci sono potenze buone o malvagie, alcune più grandi di me. Contro altre non mi sono ancora misurato. Ma l’ora s’avvicina. Il Signore di Morgul e i suoi Cavalieri Neri si sono fatti avanti. Si prepara la guerra!” “Allora sapevi già dei Cavalieri Neri… prima che io li incontrassi?” “Sì, sapevo di loro. A dire il vero una volta te ne ho anche parlato; perché i Cavalieri Neri sono gli Spettri dell’Anello, i Nove Servi del Signore degli Anelli. Ma non sapevo che si fossero ripresentati, altrimenti sarei fuggito con te seduta stante. Ho avuto notizia di loro solo dopo esser partito, a giugno; ma quella storia dovrà aspettare. Per il momento Aragorn ci ha salvato dal disastro.” “Sì,” disse Frodo, “è stato Passolungo a salvarci. Eppure all’inizio mi metteva paura. Sam non si è mai fidato completamente di lui, credo, e in ogni caso non prima d’incontrare Glorfindel.” Gandalf sorrise. “So tutto di Sam,” disse. “Ormai non ha più dubbi.” “Mi fa piacere,” disse Frodo. “Mi sono molto affezionato a Passolungo. Be’, affezionato non è il termine giusto. Voglio dire che mi è caro; anche se è strano, e a volte torvo. Spesso, in realtà, mi ricorda te. Non sapevo che tra la Grossa Gente esistessero tipi come lui. Credevo che fossero, be’, appunto grossi, e assai stupidi: buoni e stupidi come Farfaraccio; o stupidi e cattivi come Bill Felcioso. Ma in fondo noi della Contea non sappiamo molto degli Uomini, tranne forse quelli di Bree.” “Non sai molto neppure di loro se credi che Omorzo sia stupido,” disse Gandalf. “Nel suo campo è saggio quanto basta. Pensa meno di quanto non parli, e più lentamente; però dagli tempo e quello riesce a vedere attraverso un muro di mattoni (come dicono a Bree). Ma come Aragorn figlio di Arathorn ne restano pochi nella Terra di Mezzo. La stirpe dei Re venuti di là dal Mare è quasi estinta. Forse questa Guerra dell’Anello sarà la loro ultima avventura.” “Non mi dirai che Passolungo appartiene al ceppo degli antichi Re?” disse Frodo stupito. “Credevo che fossero scomparsi tanto tempo fa. Credevo che fosse soltanto un Forestale.” “Soltanto un Forestale!” esclamò Gandalf. “Mio caro Frodo, è proprio quel che sono i Forestali: le ultime vestigia al Nord del grande popolo, gli Uomini dell’Ovest. Mi hanno aiutato in precedenza; e avrò bisogno del loro aiuto nei giorni a venire; abbiamo raggiunto Valforra, ma l’Anello non è ancora a riposo.” “Ho idea di no,” disse Frodo. “Ma finora non ho avuto che un pensiero: arrivare qui; e spero di non dover andare oltre. Non far altro che riposarsi è piacevolissimo. Dopo un mese d’esilio e di avventure scopro di averne abbastanza.” Tacque e chiuse gli occhi. Dopo un po’ riprese a parlare. “Stavo facendo i conti,” disse, “e non quadrano con la data del 24 ottobre. Dovrebbe essere il 21. Abbiamo raggiunto il Guado il 20.” “Non ti fa bene parlare e calcolare tanto,” disse Gandalf. “Come vanno adesso il fianco e la spalla?” “Non lo so,” rispose Frodo. “Non li sento nemmeno: che è un miglioramento, ma” – fece uno sforzo – “riesco di nuovo a muovere un po’ il braccio. Sì, riprende vita. Non è freddo,” aggiunse, toccando la mano sinistra con la destra. “Bene!” disse Gandalf. “Sta guarendo in fretta. Fra poco sarai tornato a posto. Ti ha curato Elrond: ti ha assistito per giorni, da quando ti hanno portato qui.” “Giorni?” disse Frodo. “Be’, quattro notti e tre giorni, per essere precisi. Gli Elfi ti hanno portato dal Guado la notte del 20: è da allora che hai perso il conto. Siamo stati terribilmente in ansia, e Sam non si è quasi mai allontanato dal capezzale, notte e giorno, se non per consegnar messaggi. Elrond è maestro nel curare, ma le armi del nostro Nemico sono micidiali. A dirti la verità, avevo pochissime speranze; sospettavo che nella ferita rimarginata fosse rimasto qualche frammento della lama. Ma siamo riusciti a trovarlo solo ieri sera. E allora Elrond ha tolto la scheggia. Era scesa in profondità e avanzava verso l’interno.” Frodo rabbrividì al ricordo dell’atroce pugnale dalla lama dentellata che era svanito in mano a Passolungo. “Non spaventarti!” disse Gandalf. “Ormai non c’è più. Lo hanno fuso. E gli Hobbit, a quanto pare, sono assai restii a sbiadire. Conosco forti guerrieri della Grossa Gente che sarebbero stati sopraffatti in men che non si dica da quella scheggia che tu hai sopportato per diciassette giorni.” “Che cosa mi avrebbero fatto?” domandò Frodo. “Che cosa cercavano di fare i Cavalieri?” “Cercavano di trafiggerti il cuore con un pugnale Morgul che rimane nella ferita. Se ci fossero riusciti, saresti diventato come loro, ma più debole e sottomesso. Saresti diventato uno spettro sotto il dominio dell’Oscuro Signore; e lui ti avrebbe tormentato per aver cercato di tenere il suo Anello, se mai fosse possibile un tormento più grande che esserne derubati e vederlo sulla sua mano.” “Grazie al cielo non mi sono reso conto dell’orribile pericolo!” disse Frodo con voce fioca. “Certo, ero spaventato a morte; ma se avessi saputo di più, non avrei neppure osato muovermi. È un prodigio averla scampata!” “Sì, la fortuna o il destino ti hanno aiutato,” disse Gandalf, “per non parlare del coraggio. Non ti hanno sfiorato il cuore, soltanto trafitto la spalla; e per questo hai resistito fino all’ultimo. Ma te la sei cavata proprio per un pelo, se vogliamo. Il pericolo maggiore l’hai corso mentre indossavi l’Anello, perché in quel momento tu stesso eri per metà nel mondo spettrale e avrebbero potuto catturarti. Tu vedevi loro e loro vedevano te.” “Lo so,” disse Frodo. “Una visione terrificante! Ma come mai vedevamo tutti i loro cavalli?” “Perché sono cavalli veri; come i mantelli scuri sono mantelli veri che indossano per dare forma alla loro inesistenza quando hanno a che fare con i vivi.” “E allora perché quei cavalli scuri sopportano certi cavalieri? Tutti gli altri animali sono terrorizzati quando si avvicinano, perfino il cavallo elfico di Glorfindel. I cani ululano e le oche starnazzano.” “Perché quei cavalli sono nati e cresciuti al servizio dell’Oscuro Signore di Mordor. Non tutti i suoi servi e le sue bestie sono spettri. Ci sono orchi, troll, warg e lupi mannari; e ci sono stati e ci sono ancora molti Uomini, guerrieri e re, che camminano vivi sotto il sole, eppure son sotto la sua potestà. Il loro numero aumenta di giorno in giorno.” “E che mi dici di Valforra e degli Elfi? Valforra è un posto sicuro?” “Sì, per il momento, finché non avranno conquistato tutto il resto. Gli Elfi potranno anche temere l’Oscuro Signore, e fuggire al suo cospetto, mai più però lo ascolteranno o lo serviranno. Qui a Valforra vivono tuttora alcuni dei suoi principali nemici: i Saggi Elfi, signori degli Eldar al di là dei mari più lontani. Non temono gli Spettri dell’Anello, perché chi ha dimorato nel Regno Beato vive al contempo in entrambi i mondi, e grande è il suo potere sia contro il Visibile sia contro l’Invisibile.” “Mi è parso di vedere una figura bianca che splendeva senza offuscarsi come le altre. Era per caso Glorfindel?” “Sì, l’hai intravisto per un attimo com’è dall’altra parte: uno dei potenti tra i Primogeniti. È un Signore elfico di un casato principesco. In verità a Valforra c’è un potere in grado di resistere alla forza di Mordor, per un po’: e altri poteri sussistono anche altrove. C’è altresì un potere di diversa specie nella Contea. Ma tutti questi luoghi presto diventeranno isole sotto assedio, se le cose vanno come stanno andando. L’Oscuro Signore ha messo in campo tutte le sue forze. “Però,” disse, alzandosi all’improvviso con il mento proteso, mentre la barba s’irrigidiva come fil di ferro irsuto, “non dobbiamo perderci d’animo. Tu fra poco starai bene, se non ti faccio morire io a furia di parlare. Sei a Valforra e non devi preoccuparti di niente per il momento.” “E chi ne ha di animo da perdere?” disse Frodo. “Ma ora come ora non sono preoccupato. Dammi solo notizie dei miei amici e raccontami com’è andata a finire al Guado, non faccio altro che chiedertelo, e per il momento mi accontenterò. Dopo farò un’altra dormita, credo; ma se prima non finisci di raccontarmi la storia, non riuscirò a chiuder occhio.” Gandalf avvicinò la sedia al capezzale e osservò attentamente Frodo. Il viso aveva ripreso colore e gli occhi erano limpidi e perfettamente svegli e coscienti. Frodo sorrideva e tutto sembrava a posto. Ma l’occhio del mago coglieva un lieve cambiamento, una minima traccia di diafanità, in lui e specialmente nella mano sinistra posata sul copriletto. “C’era da aspettarselo,” disse Gandalf tra sé. “Non è ancora a metà strada e dove arriverà alla fine neanche Elrond può prevederlo. Non al male, però. Forse diventerà come un bicchiere pieno di una limpida luce per occhi in grado di vederla.” “Hai un aspetto stupendo,” disse a voce alta. “Proverò con un breve racconto, senza consultare Elrond. Brevissimo però, bada bene, e poi dovrai dormire. Ecco com’è andata, da quanto ho appurato. Non appena ti sei dato alla fuga, i Cavalieri hanno puntato dritto su di te. Non avevano più bisogno d’essere guidati dai cavalli: essendo già sulla soglia del loro mondo, tu eri ormai visibile per loro. E poi c’era il richiamo dell’Anello. Per non farsi travolgere, i tuoi amici si son tolti d’un balzo dalla strada. Sapevano che, se non ci riusciva il cavallo bianco, niente avrebbe potuto salvarti. Troppo veloci per pensar di superarli, i Cavalieri erano anche troppo numerosi per contrastarli. A piedi, neppure unendo le forze Glorfindel e Aragorn avrebbero resistito a tutti e Nove assieme. “Dopo che gli Spettri dell’Anello erano sfrecciati, i tuoi amici gli son corsi appresso. Vicino al Guado c’è una piccola depressione che costeggia la strada, nascosta da qualche albero nano. Lì hanno acceso in fretta e furia un fuoco: Glorfindel sapeva che, se i Cavalieri avessero cercato di guadare, ci sarebbe stata un’inondazione e che lui avrebbe dovuto affrontare quelli rimasti eventualmente a riva. All’arrivo della piena è corso fuori, seguito da Aragorn e dagli altri, brandendo tizzoni. Presi tra il fuoco e l’acqua, alla vista di un Signore elfico in tutta la sua ira eccoli sgomenti, mentre i loro cavalli sono impazziti. Tre li ha trascinati via il primo assalto della piena; gli altri, scaraventati in acqua dai cavalli, sono stati travolti.” “E questa è la fine dei Cavalieri Neri?” domandò Frodo. “No,” disse Gandalf. “I cavalli devono essere morti e, senza quelli, sono paralizzati. Ma non è così facile distruggere gli Spettri dell’Anello. Al momento, però, da parte loro non c’è nulla da temere. Dopo la piena, i tuoi amici hanno guadato il fiume e ti hanno trovato in terra sulla sommità dell’argine con una spada in frantumi sotto il corpo e il cavallo di guardia al tuo fianco. Eri pallido e freddo e temevano che fossi morto, o peggio. Gli uomini di Elrond li hanno incontrati mentre ti trasportavano lentamente verso Valforra.” “Chi ha provocato l’inondazione?” domandò Frodo. “L’ha ordinata Elrond,” rispose Gandalf. “Il fiume di questa vallata è sotto la sua potestà, se lui ha gran bisogno di sbarrare il Guado è sempre pronto a gonfiarsi d’ira. La piena ha preso il via non appena il capitano degli Spettri dell’Anello è entrato in acqua. Io ho aggiunto, se posso dirlo, qualche tocco: forse non l’avrai notato, ma certe onde avevano la forma di grandi cavalli bianchi montati da fulgidi cavalieri bianchi; e poi un gran rovinìo di massi. Per un attimo ho temuto che avessimo scatenato una furia troppo violenta e che la piena ci sfuggisse di mano e vi trascinasse via tutti. Grande è l’energia sprigionata dalle acque provenienti dalle nevi dei Monti Brumosi.” “Sì, ora mi torna tutto in mente,” disse Frodo: “il tremendo boato. Ho creduto di annegare con gli amici, i nemici e tutto il resto. Ma adesso siamo al sicuro!” Gandalf gli lanciò un’occhiata, ma Frodo aveva chiuso gli occhi. “Sì, per il momento siete tutti al sicuro. Presto ci saranno festeggiamenti e baldorie per celebrar la vittoria al Guado del Bruinen e tutti voi occuperete i posti d’onore.” “Magnifico!” disse Frodo. “È meraviglioso che Elrond e Glorfindel e grandi signori così, per non parlare di Passolungo, si diano tanta pena e mi coprano di gentilezze.” “Be’, i motivi sono tanti,” disse Gandalf, sorridendo. “Uno, ottimo, il sottoscritto. Un altro, l’Anello: tu sei il Portatore dell’Anello. E sei l’erede di Bilbo, lo Scopritore dell’Anello.” “Caro Bilbo!” disse Frodo insonnolito. “Chissà dove si trova. Vorrei che fosse qui per sentire tutta la vicenda. Le risate che si farebbe. La mucca che sale sulla Luna! E il povero vecchio troll!” Dopo di che piombò in un sonno profondo. Frodo si trovava ora al sicuro nell’Ultima Casa Accogliente a est del Mare. Come aveva riferito Bilbo tanto tempo prima, era “una casa perfetta, se vi piace mangiare o dormire o cantare o ascoltare storie, o anche solo star seduti a riflettere, o una piacevole mescolanza di tutte queste cose”. Bastava star lì per curare la stanchezza, la paura e la tristezza. Nel tardo pomeriggio Frodo si risvegliò e si accorse che non sentiva più il bisogno di riposare o dormire, ma che aveva voglia di cibo e di bevande e poi probabilmente di canzoni e di racconti. Scese dal letto e scoprì che il braccio era tornato quasi come prima. Trovò indumenti puliti di stoffa verde che gli calzavano a pennello. Guardandosi allo specchio fu sorpreso nel vedere il proprio riflesso molto più magro di quanto ricordasse: somigliava incredibilmente al giovane nipote di Bilbo che girovagava con lo zio per la Contea; ma gli occhi lo guardavano pensosi. “Sì, ne hai viste di cose dall’ultima volta che hai sbirciato da uno specchio,” disse al riflesso. “Ora però ci aspetta un allegro incontro!” Spalancò le braccia e fischiettò un motivo. In quel mentre bussarono alla porta e Sam entrò. Corse da Frodo e gli prese la mano sinistra, impacciato e timido. La carezzò delicatamente e poi arrossì, voltandosi subito dall’altra parte. “Ciao, Sam!” disse Frodo. “È calda!” disse Sam. “La mano voglio dire, signor Frodo. Era così fredda durante quelle lunghe notti. Ma gloria e squilli di tromba!” gridò, girandosi di nuovo con gli occhi lucidi e ballando per la stanza. “È bello vedervi nuovamente in piedi e in salute, signore! Gandalf mi ha detto di venire a vedere se eravate pronto per scendere e io credevo che scherzasse.” “Sono pronto,” disse Frodo. “Andiamo a cercare il resto della compagnia!” “Vi accompagno io, signore,” disse Sam. “È una casa grande, e assai bizzarra. C’è sempre qualcosa da scoprire, senza mai sapere che cosa troverai girato l’angolo. E gli Elfi, signore! Elfi qua, Elfi là! Alcuni come re, tremendi e splendidi; altri allegri come bambini. E la musica e i canti… non che abbia avuto tempo o voglia di ascoltare molto dal nostro arrivo. Ma sto imparando a conoscere certe usanze del posto.” “So quel che hai fatto, Sam,” disse Frodo, prendendolo per un braccio. “Ma stasera devi stare allegro e ascoltare a piacimento. Andiamo, guidami dietro gli angoli!” Sam lo condusse lungo vari corridoi, gli fece scendere molti gradini e poi lo portò fuori in un giardino sospeso sull’erto argine del fiume. Frodo trovò gli amici seduti sotto un portico sul lato della casa prospiciente est. Le ombre erano scese sulla valle sottostante, ma una luce bagnava ancora le pareti dei monti lontani. L’aria era tiepida. Il rumore dell’acqua che scorreva e scrosciava era forte, e la sera era impregnata di un lieve aroma di alberi e di fiori, come se l’estate indugiasse ancora nei giardini di Elrond. “Urrà!” gridò Pippin, balzando in piedi. “Ecco il nostro nobile cugino! Fate largo a Frodo, Signore dell’Anello!” “Ssst!” disse Gandalf dall’ombra in fondo al portico. “Le cose malvagie non entrano in questa valle; ma non per questo è il caso di nominarle. Il Signore dell’Anello non è Frodo ma il padrone della Torre Oscura di Mordor, il cui potere va di nuovo diffondendosi sul mondo. Noi siamo in una fortezza. Fuori abbuia.” “Gandalf ha raccontato molte altre amenità del genere,” disse Pippin. “Secondo lui vado tenuto sotto controllo. Senonché, come si fa a essere mesti o avviliti in un posto così? Avrei voglia di cantare, se conoscessi la canzone adatta per l’occasione.” “Ho voglia anch’io di cantare,” rise Frodo. “Pur se al momento ho ancor più voglia di mangiare e di bere.” “A questo si rimedia subito,” disse Pippin. “Hai mostrato una volta di più la tua furbizia alzandoti giusto in tempo per l’ora del pasto.” “Altro che pasto! Un banchetto!” disse Merry. “I preparativi sono iniziati non appena Gandalf ci ha informato che ti eri rimesso.” Non fece in tempo a finire che lo squillar di molte campane li chiamò a raccolta nel salone. Il salone della casa di Elrond era pieno di gente: Elfi per lo più, a parte qualche invitato d’altro genere. Elrond, com’era sua abitudine, stava in una grande sedia a capo della lunga tavola posta su una pedana e aveva Glorfindel da un lato e dall’altro Gandalf. Frodo li guardava sbalordito; perché non aveva mai visto Elrond, protagonista di tante storie; e seduti alla sua destra e alla sua sinistra Glorfindel e perfino Gandalf, che credeva di conoscer tanto bene, si rivelavano per signori di rango e di potere. Gandalf era più basso degli altri due; ma la lunga chioma bianca, la fluente barba argentea e le spalle possenti facevano pensare al saggio re di un’antica leggenda. Nel volto segnato dagli anni, gli occhi scuri sotto le folte sopracciglia nivee erano incastonati come carboni pronti a prender fuoco. Glorfindel era alto e dritto; d’oro lucente aveva i capelli, e il volto bello e giovane e impavido e pieno di gioia; gli occhi luminosi e penetranti, e la voce come musica; sulla fronte albergava saggezza e in mano forza. Né giovane né vecchio, il viso di Elrond non aveva età, pur se iscritto c’era il ricordo di molte cose liete e dolorose. Aveva i capelli scuri come le ombre del crepuscolo e sopra era poggiato un diadema d’argento; gli occhi, grigi come una sera limpida, avevano una luce come la luce delle stelle. Venerabile parea siccome un re da molti inverni incoronato, gagliardo eppure come un guerriero provato nel pieno delle forze. Era il Signore di Valforra, potente sia tra gli Elfi sia tra gli Uomini. Al centro della tavola, contro le stoffe intrecciate appese alla parete, c’era un baldacchino: sotto sedeva una dama grata alla vista e così simile, in versione femminile, a Elrond che Frodo capì che era una sua parente stretta. Giovane era, e pur non tanto. Non tocche da brina le trecce della nera chioma; le bianche braccia e il chiaro volto lisci e senza pecche, e negli occhi luminosi, grigi come una notte senza nubi, avea la luce delle stelle; e pur regale era nel portamento, e nello sguardo avea sapienza e riflessione, il portato degli anni e delle tante cose conosciute. Sul capo una cuffia d’argento contesta di piccole gemme che luccicavano bianche; ma la morbida veste grigia come ornamento avea solo una cintola di foglie d’argento. Fu così che Frodo vide colei che pochi avevan visto; Arwen, figlia di Elrond, che si diceva avesse riportato sulla terra le sembianze di Lúthien; l’avevano chiamata Undómiel, dacché era la Stella del Vespro del suo popolo. Aveva a lungo dimorato nella terra della famiglia materna a Lórien, di là dai monti, e tornata era da poco a Valforra nella casa paterna. Assenti, da quei cavalieri erranti ch’erano, i fratelli, Elladan ed Elrohir; spesso lontani in compagnia dei Forestali del Nord, mai dimentichi dei patimenti inflitti alla madre nei covi degli orchi. Mai Frodo aveva visto né immaginato prima tanta leggiadria in una creatura vivente; ed era sorpreso e imbarazzato di trovarsi seduto al tavolo di Elrond in mezzo a tutta quella gente così nobile e bella. Pur con la sedia adatta, assiso su vari cuscini, si sentiva molto piccolo e alquanto fuori posto; ma quella sensazione passò in fretta. Il banchetto era allegro e il cibo esaudiva ogni desiderio della fame. Ne passò di tempo prima che tornasse a guardarsi in giro o anche solo si rivolgesse ai commensali più vicini. Prima cercò con lo sguardo gli amici. Sam aveva chiesto di servire il padrone ma gli avevano detto che in quell’occasione era anche lui un ospite d’onore. Frodo lo vide, seduto tra Pippin e Merry, all’estremità più lontana di uno dei tavoli laterali vicini alla pedana. Di Passolungo non c’era traccia. Alla destra Frodo aveva un nano dall’aria importante, riccamente abbigliato. Aveva una barba lunghissima e biforcuta, bianca quasi quanto la candida stoffa dei vestiti. Indossava una cintura d’argento e al collo gli pendeva una catena d’argento e di diamanti. Frodo smise di mangiare per guardarlo. “Benvenuto e ben incontrato!” disse il nano, girandosi verso di lui. Poi si alzò dalla sedia e fece un inchino. “Glóin, al vostro servizio,” disse, e s’inchinò più profondamente ancora. “Frodo Baggins al servizio vostro e della vostra famiglia,” disse Frodo formalmente, alzandosi sorpreso e sparpagliando i cuscini. “Sbaglio o voi siete quel Glóin, uno dei dodici compagni del grande Thorin Scudodiquercia?” “Esatto,” rispose il nano, raccogliendo i cuscini e aiutando gentilmente Frodo a sistemarsi sulla sedia. “Io non farò domande, perché mi han detto già che siete il congiunto e l’erede adottato del nostro amico Bilbo il rinomato. Permettetemi di felicitarmi con voi per la guarigione.” “Grazie mille,” disse Frodo. “Ho saputo che avete avuto avventure stranissime,” disse Glóin. “Mi son chiesto che cosa spinga mai quattro hobbit a fare un viaggio così lungo. Non è successo niente di simile da quando Bilbo venne con noi. Ma forse non dovrei far domande troppo indiscrete, visto che Elrond e Gandalf non sembrano disposti a parlarne?” “Direi che non è il caso di affrontare la questione, non ancora almeno,” disse educatamente Frodo. Si rendeva conto che anche in casa di Elrond la faccenda dell’Anello non si prestava a chiacchiere informali; e in ogni caso desiderava scordare per un po’ i suoi guai. “Ma io sono altrettanto curioso di sapere,” aggiunse, “che cosa spinga un nano così importante così lontano dalla Montagna Solitaria.” Glóin lo guardò. “Se non ve l’hanno detto, direi di non parlar neanche di questo. Fra non molto Elrond ci convocherà tutti, credo, e allora verremo a sapere molte cose. Ma son tanti gli argomenti da affrontare.” Durante il resto del pasto chiacchierarono tra loro, ma Frodo più che parlare ascoltava; perché le notizie della Contea, a parte quelle riguardanti l’Anello, sembravano piccole, remote e prive d’importanza, mentre Glóin aveva molto da raccontare a proposito di quanto succedeva nelle regioni settentrionali della Selvalanda. Frodo venne a sapere che Grimbeorn il Vecchio, figlio di Beorn, era adesso il capo di molti uomini robusti e che nel loro territorio tra le Montagne e Boscuro né orco né lupo osava entrare. “A dire il vero,” disse Glóin, “se non fosse per i Beorniani, il passaggio da Vallea a Valforra sarebbe da tempo impraticabile. Sono uomini coraggiosi e tengono aperto l’Alto Passo e il Guado di Rupetra. Ma il pedaggio è salato,” aggiunse scuotendo il capo; “e, come una volta Beorn, non è che amino molto i nani. Però di loro ci si può fidare e di questi tempi è già tanto. Ma nessuno è così cordiale con noi come gli Uomini di Vallea. Sono brava gente, i Bardini. Li governa il nipote di Bard l’Arciere, Brand figlio di Bain figlio di Bard. È un re potente e il suo regno ora si estende fino all’estremo sud-est di Esgaroth.” “E che mi dite della vostra gente?” domandò Frodo. “Ci sarebbe molto da dire, in bene o in male,” disse Glóin; “ma per lo più in bene: finora siamo stati fortunati, anche se non sfuggiamo all’ombra di questi tempi. Se davvero volete sapere di noi, sarò lieto di darvi notizie. Ma interrompetemi quando siete stanco! Si dice che quando i nani attaccano a parlare del loro operato, la lingua non si ferma più.” Dopodiché Glóin s’imbarcò in una lunga descrizione delle attività del regno nanesco. Era felice di avere un ascoltatore così ammodo: Frodo infatti non dava segni di stanchezza né faceva tentativi di cambiare argomento, anche se in realtà aveva iniziato ben presto a smarrirsi in mezzo a tutti quegli strani nomi di persone e luoghi che non aveva mai sentito nominare. Lo interessò comunque sapere che Dáin era ancora Re sotto la Montagna e adesso era vecchio (avendo superato i duecentocinquant’anni), venerabile e favolosamente ricco. Dei dieci compagni sopravvissuti alla Battaglia dei Cinque Eserciti sette erano ancora con lui: Dwalin, Glóin, Dori, Nori, Bifur, Bofur e Bombur. Bombur era ormai così grasso che non riusciva a spostarsi da solo dal divano alla sedia della tavola e ci volevano sei giovani nani per sollevarlo. “E che ne è stato di Balin, Ori e Óin?” domandò Frodo. Un’ombra passò sul viso di Glóin. “Non lo sappiamo,” rispose. “È soprattutto per via di Balin che sono venuto a chiedere consiglio a coloro che dimorano a Valforra. Ma parliamo di cose più allegre stasera!” Glóin si mise quindi a decantar le opere del suo popolo, raccontando a Frodo dei grandi lavori a Vallea e sotto la Montagna. “Abbiamo lavorato bene,” disse. “Ma nella lavorazione dei metalli non possiamo competere con i nostri padri: molti dei loro segreti sono andati perduti. Facciamo buone corazze e spade taglienti, ma non sappiamo più fare cotte o lame che reggano il confronto con quelle fabbricate prima della venuta del drago. Solo in fatto di miniere e costruzioni abbiamo superato i vecchi tempi. Dovreste vedere i canali di Vallea, Frodo, e le fontane, e i laghi! Dovreste veder le strade lastricate con pietre di vario colore! E le sale e le strade cavernose sotto terra con archi scolpiti come alberi; e le terrazze e le torri sui fianchi della Montagna! Allora vedreste che non siamo stati con le mani in mano.” “Verrò a vederli, se mai sarà possibile,” disse Frodo. “Come avrebbe sorpreso Bilbo vedere tutti i cambiamenti nella Desolazione di Smaug!” Glóin guardò Frodo e sorrise. “Volevate molto bene a Bilbo, vero?” gli domandò. “Sì,” rispose Frodo. “Preferirei vedere lui che tutte le torri e i palazzi del mondo.” Finalmente il banchetto giunse al termine. Elrond e Arwen si alzarono e attraversarono il salone seguiti ordinatamente dal resto della compagnia. Aprirono le porte e percorsero un ampio corridoio, superarono altre porte e giunsero in un’altra sala. Lì non c’erano tavoli, ma un fuoco vivace ardeva in un grande focolare posto tra due colonne scolpite. Frodo si trovò a camminare al fianco di Gandalf. “Questa è la Sala del Fuoco,” disse il mago. “Qui sentirai molte canzoni e storie… se riesci a star sveglio. Ma, tranne che nei giorni festivi, in genere è vuoto e tranquillo, e ci si viene a cercare un po’ di pace e di concentrazione. Qui il fuoco è sempre acceso, durante tutto l’anno, ma non c’è altra luce.” All’ingresso di Elrond, che si diresse verso il seggio preparato per lui, i menestrelli elfici attaccarono a suonare una musica soave. Lentamente la sala si riempì, e Frodo guardava con piacere tanti bei visi riuniti tutti assieme; la luce dorata del fuoco giocava su di loro e tremolava tra i capelli. A un tratto notò, quasi all’altra estremità del fuoco, una piccola sagoma scura su uno sgabello con la schiena appoggiata a una colonna. Lì accanto in terra c’erano una coppa e un po’ di pane. Frodo si domandò se non fosse malato (ammesso che qualcuno si fosse mai ammalato a Valforra) e perciò non in condizioni di partecipare al banchetto. La testa sembrava piegata sul petto nel sonno e un lembo dello scuro mantello gli copriva il volto. Elrond si fece avanti e si accostò alla figura silenziosa. “Sveglia, piccolo maestro!” disse con un sorriso. Poi, rivolto a Frodo, lo chiamò con un cenno. “Ecco finalmente giunta l’ora che desideravi, Frodo,” disse. “Abbiamo qui un amico che ti manca da gran tempo.” La scura figura alzò la testa e scoprì il viso. “Bilbo!” gridò Frodo, riconoscendolo di colpo, e gli si lanciò incontro. “Ciao, Frodo, ragazzo mio!” disse Bilbo. “Ce l’hai fatta finalmente ad arrivare. Ci speravo proprio. Bene, bene! Sicché tutti questi festeggiamenti sono in tuo onore, ho saputo. Ti sarai divertito, spero.” “Perché non c’eri anche tu?” esclamò Frodo. “E perché non mi hanno permesso di vederti prima?” “Perché dormivi. Io invece ho visto te molto a lungo. Sono stato al tuo capezzale con Sam ogni giorno. Per quanto riguarda il banchetto, ormai a certe cose non tengo più molto. E poi avevo altro da fare.” “Che cosa?” “Mah, sedevo e pensavo. È una cosa che ormai faccio spesso e questo, di norma, è il posto migliore per farlo. Sveglia, come no!” disse, strizzando l’occhio a Elrond. Quell’occhio, si accorse Frodo, aveva un guizzo acceso e nessuna traccia di sonnolenza. “Sveglia! E chi dormiva, Mastro Elrond? Se volete saperlo, avete terminato il vostro banchetto troppo presto e mi avete disturbato… proprio mentre componevo una canzone. Mi ero bloccato su un paio di versi e cercavo una soluzione; adesso però come potrei riuscirci? A furia di sentir cantare mi si svuoterà la testa. Dovrò chiedere al mio amico Dúnadan di aiutarmi. Dov’è?” Elrond rise. “Lo troveremo,” disse. “Poi voi due vi metterete in un angolo e finirete la canzone, così avremo modo di ascoltarla e giudicarla prima della chiusura dei festeggiamenti.” Inviarono messi alla ricerca dell’amico di Bilbo, anche se nessuno sapeva dove fosse, né perché non fosse presente al banchetto. Nel frattempo, Frodo e Bilbo si erano seduti vicini e Sam si era andato subito a piazzare accanto a loro. Chiacchieravano a bassa voce, incuranti dell’allegria e della musica nella sala. Bilbo non aveva molto da riferire sul proprio conto. Una volta lasciata Hobbiton si era messo a girovagare senza meta, lungo la Strada o nella campagna ai lati; ma, chissà come, aveva sempre fatto rotta verso Valforra. “Sono arrivato qui senza grandi avventure,” disse, “e dopo essermi riposato sono partito con i nani per Vallea: il mio ultimo viaggio. Non mi muoverò più. Il vecchio Balin se n’era andato. Allora sono tornato qui, e qui sono rimasto. Ho fatto un po’ questo e un po’ quello. Ho scritto un altro pezzo del mio libro. E, ovviamente, ho composto qualche canzone. Ogni tanto le cantano: solo per farmi piacere, credo; perché, ovviamente, non sono abbastanza belle per Valforra. E ascolto e penso. Qui il tempo sembra non passare: è e basta. Un posto straordinario, tutto sommato. “Mi arrivano notizie da tutte le parti, di là dalle Montagne e dal Sud, ma quasi mai dalla Contea. Ho saputo dell’Anello, ovviamente. Gandalf è stato qui spesso. Non che mi abbia detto molto, negli ultimi anni è diventato sempre più chiuso. Mi ha raccontato di più il Dúnadan. Tutta questa buriana per via di quell’anello, ma scherziamo! Peccato che Gandalf abbia scoperto troppo tardi certe cose. Avrei potuto portarlo qui io stesso a suo tempo senza tante seccature. Ho pensato varie volte di tornare a Hobbiton per prenderlo, ma sto diventando vecchio e loro non me l’avrebbero permesso: Elrond e Gandalf, voglio dire. Secondo loro il Nemico mi cercava in lungo e in largo e avrebbe fatto polpette del sottoscritto se mi avesse beccato a incespicare nella Selva. “E Gandalf disse: ‘L’Anello è passato di mano, Bilbo. Non ci guadagnereste niente né tu né altri, se cercassi di rimetterci le mani.’ Strana uscita, tipica di Gandalf. Ma mi assicurò che si prendeva cura di te, così ho lasciato perdere. Non puoi sapere come son contento di vederti sano e salvo.” S’interruppe e guardò dubbioso Frodo. “Ce l’hai qui con te?” domandò in un sussurro. “Non posso fare a meno di essere curioso, sai, dopo tutto quello che ho saputo. Mi piacerebbe molto dargli solo un’altra occhiata.” “Sì, ce l’ho,” rispose Frodo, avvertendo una strana riluttanza. “È tal e quale a prima.” “Be’, mi piacerebbe solo vederlo per un attimo,” disse Bilbo. Mentre si vestiva, Frodo aveva scoperto che nel sonno gli avevano appeso al collo l’Anello con una nuova catenella, leggera ma solida. Lentamente lo tirò fuori. Bilbo allungò la mano. Ma Frodo ritrasse subito l’Anello. Con angoscia e stupore si accorse di non veder più Bilbo; un’ombra sembrava scesa tra di loro e attraverso quella si ritrovò a squadrare una piccola creatura raggrinzita dal viso allupato e dalle mani ossute e brancicanti. Gli venne voglia di colpirlo. La musica e i canti intorno a loro parvero affievolirsi e scese il silenzio. Bilbo lanciò un’occhiata a Frodo e si passò la mano sugli occhi. “Ora capisco,” disse. “Mettilo via! Mi spiace: mi spiace che questo peso ricada su di te; mi spiace per tutto. Le avventure non hanno dunque mai fine? Mi sa di no. Qualcun altro deve sempre portare avanti la storia. Be’, non c’è niente da fare. Varrà la pena di terminare il mio libro? Ma adesso non preoccupiamoci di questo… dammi qualche vera Notizia! Parlami della Contea!” Frodo nascose l’Anello e l’ombra sparì, lasciando appena traccia di un ricordo. E si ritrovò attorniato dalla luce e dalla musica di Valforra. Bilbo sorrideva e rideva contento. Ogni notizia della Contea che gli riferiva Frodo – aiutato e corretto ogni tanto da Sam – era del massimo interesse per lui, dall’abbattimento dell’albero più insignificante alle birichinate del bimbetto più piccolo di Hobbiton. Erano così presi dalle attività dei Quattro Quartieri che non si accorsero dell’arrivo di un uomo vestito di verde scuro. Che rimase per molti minuti a guardarli col sorriso sulle labbra. A un tratto Bilbo alzò lo sguardo. “Ah, eccoti finalmente, Dúnadan!” esclamò. “Passolungo!” disse Frodo. “Sembrate avere un sacco di nomi.” “Be’, io però Passolungo non l’avevo mai sentito,” disse Bilbo. “Perché lo chiami così?” “Mi chiamano così a Bree,” disse Passolungo ridendo, “ed è con questo nome che mi hanno presentato a lui.” “E tu perché lo chiami Dúnadan?” domandò Frodo. “Il Dúnadan,” disse Bilbo. “Qui lo chiamano spesso così. Ma credevo che tu conoscessi abbastanza l’elfico da capire dún-adan: Uomo dell’Ovest, Númenóreano. Ma non è questo il momento delle lezioni!” E si rivolse a Passolungo. “Dove sei stato, amico mio? Perché non eri al banchetto? Era presente Dama Arwen.” Passolungo guardò Bilbo con espressione grave. “Lo so,” disse. “Ma spesso devo rinunciare all’allegria. Elladan ed Elrohir sono tornati inaspettatamente dalla Selva, riportando notizie che desideravo sapere subito.” “Bene, mio caro,” disse Bilbo, “ora che hai saputo le notizie, puoi dedicarmi un attimo? Mi occorre il tuo aiuto per una cosa urgente. Elrond dice che questa mia canzone dev’esser pronta prima che finisca la serata, e io sono bloccato. Mettiamoci in un angolo e aggiustiamola!” Passolungo sorrise. “Allora andiamo!” disse. “Fammela sentire!” Frodo rimase in disparte per un po’, perché Sam si era addormentato. Era solo e si sentiva quasi abbandonato, anche se riunita intorno a lui aveva tutta la popolazione di Valforra. Ma quelli più vicini stavano in silenzio, concentrati sulla musica delle voci e degli strumenti, e non si curavano d’altro. Frodo si mise ad ascoltare. Sulle prime la bellezza delle melodie intrecciate alle parole della lingua elfica, pur capendo poco, non appena cominciò a prestarvi attenzione lo avvolse in un incantesimo. Sembrava quasi che le parole prendessero forma e che visioni di terre lontane e creature radiose da lui mai immaginate si schiudessero davanti ai suoi occhi; e la sala illuminata dal fuoco diventò come una nebula dorata su mari di spuma che sospiravano ai margini del mondo. Poi divenne la malìa sempre più simile a sogno, fino a che sentì che un incessante fiume d’oro e argento si riversava su di lui in un crescendo dall’andamento troppo dovizioso, incontenibile; divenne parte dell’aria vibrante intorno a lui e l’intrise, lo sommerse. Sotto quel peso lucente affondò in un batter d’occhio nel profondo reame del sonno. Dove a lungo vagò in un sogno di musica che mutava in acqua corrente e poi all’improvviso in una voce. Sembrava la voce di Bilbo salmodiante versi. Vaghe dapprima e poi sempre più chiare le parole. Il marinaro Eärendil in Arvernien a oziare costruì una barca a Nimbrethil per poi prendere il mare; d’argento ordì le vele e le lanterne argentee, la prua a mo’ di cigno, il garrir d’insegne al vento. Dei re antichi la panoplia gli fornì propria armatura; dallo scudo inciso a rune reso immune, duro e puro. Corno di drago l’arco, le frecce tagliate da ebano, d’argento era l’usbergo, di calcedonio il fodero; d’acciaro il brando e prode, sul capo l’elmo saldo, in cima piuma d’aquila, sul petto uno smeraldo. Sotto la Luna e le stelle via dai nordici litorali per incantati corsi oltre i dì dei paesi mortali. Dai digrigni dell’Angusto Ghiaccio dove l’ombra gela i colli, da vampate e bruciamenti sulle acque senza stelle fuggì via in fretta errante fino alla Notte del Nulla, avanzò senza mai scorgere apriche sponde, evitò lumi. Spinto da venti d’ira filò alla cieca da ovest a est senza missione né annuncio verso casa. Volando accorse Elwing e s’accese fiamma al buio; vivo più del diamante il fuoco sul monile. Lei il Silmaril gl’impose e l’incoronò di luce e lui la fronte in fiamme volse la prua; e a notte d’oltremar da Altromondo tempestoso e assai violento esplose un vento a Tarmenel; per corsi che il mortale scansa con soffio acuto forte come la morte il legno su acque grigie addusse: da est a ovest Eärendil trascorse. Poi a Sempernotte tratto su onde nere e buie leghe sopra lidi inabissati pria che i Giorni principiassero finché udì su piagge pèrlee ove muore il mondo musica, ove i marosi rollano il giallo oro e gemme stingono. Vide alzarsi la Montagna con il vespro sui ginocchi di Valinor e lontano oltre i mari Eldamar. L’errante ora scampato alfine approdò in porto, in terra d’Elfi verde, all’aria dove vitrei sotto il Colle d’Ilmarin nella valle accesi a picco i torrioni di Tirion sul Lagombroso specchiano. Lì da erranza indugiò imparando melodie, mirabilia udì dai saggi, in dono ebbe arpe d’oro. Di bianco elfico adorno, sette luci a fargli strada percorse il Calacirian per recondita contrada. In sedi intemporali trascorrono anni innumeri e regna il Vecchio Re a Ilmarin sul Monte; e sugli Uomini e sugli Elfi udì cose inaudite e visioni ultramondane a chi vive lì proibite. Nuova nave gli hanno fatto di vetro elfico e mithril: prua lucente; niente remo né vela sull’albero d’argento: il Silmaril insegna di viva fiamma acceso lì da Elbereth riposta che poi due immortali ali per lui fece apposta e fato imperituro inflisse: di solcare cieli senza scali dietro Sole e Luna. Dalle alture a Sempersera dove spiccia argentea fonte lo portarono le ali oltre la Muraglia Mòntica. Da Finismondo si distolse e si volse poi a trovare la sua casa fra le ombre e acceso come stella d’isola alto sulle brume venne, una fiamma innanzi al Sole, un portento pria dell’alba dove scorron le acque nordiche. Sulla Terra poi di Mezzo udì il pianto delle donne e delle fanciulle elfiche negli Antichi Giorni, un dì. Ma su lui gravava il fato finché durerà la Luna di trascorrer, mai posare sulle Prode Citeriori dove albergano i mortali; nuncio sempre in missione che non gode di quiescenza per lungi portare il lume, Flammifer dell’Occidenza. La salmodia cessò. Frodo aprì gli occhi e vide Bilbo seduto sullo sgabello e circondato dagli ascoltatori che sorridevano e applaudivano. “Ora vorremmo sentirla di nuovo,” disse un Elfo. Bilbo si alzò e fece un inchino. “Sono lusingato, Lindir,” disse. “Ma sarebbe troppo faticoso ripetere tutto.” “Non certo per te,” risposero gli Elfi ridendo. “Lo sai che non ti stanchi mai di recitare i tuoi versi. Ma non possiamo mica rispondere alla tua domanda al primo ascolto!” “Come?” esclamò Bilbo. “Non sapete riconoscere le parti composte da me e quelle composte dal Dúnadan?” “Non è facile per noi dire qual è la differenza tra due mortali,” disse l’Elfo. “Sciocchezze, Lindir,” sbottò Bilbo. “Se non sai distinguere tra un Uomo e uno Hobbit, il tuo discernimento è peggiore di quanto immaginassi. Sono diversi come i piselli e le mele.” “Può darsi. A una pecora le altre pecore sembreranno senz’altro diverse,” rise Lindir. “O ai pastori. Ma per noi i Mortali non sono stati oggetto di studio. Abbiamo altro da fare.” “Non discuterò con te,” disse Bilbo. “Dopo tanta musica e tanti canti mi è venuto sonno. Lascio indovinare a voi, se vi va.” Si alzò e si avvicinò a Frodo. “Be’, è finita,” disse a bassa voce. “È andata meglio del previsto. Non capita spesso che mi chiedano di ripetere un brano. A te com’è sembrato?” “Vuoi che tiri a indovinare?” disse Frodo sorridendo. “Non è necessario,” disse Bilbo. “A dire il vero è tutta farina del mio sacco. Tranne la pietra verde che ho messo solo perché Aragorn insisteva. Sembrava ritenerla importante. Non so perché. Altrimenti è ovvio che giudicasse il tutto alquanto pretenzioso da parte mia, e ha detto che se avevo la faccia tosta di comporre versi su Eärendil nella casa di Elrond, era affar mio. E mi sa che non aveva tutti i torti.” “Non so,” disse Frodo. “Non so come spiegarlo ma a me è parso che non stonasse. Ero mezzo addormentato quando hai cominciato e sembrava collegarsi a qualcosa che stavo sognando. Mi sono reso conto che la voce era la tua solo verso la fine.” “Eh sì, è difficile restar svegli qui, bisogna prima farci l’abitudine,” disse Bilbo. “Anche se gli hobbit non avranno mai la stessa passione degli Elfi per la musica, la poesia e le storie. A quanto pare le amano come il cibo, se non di più. La cosa andrà avanti ancora per un pezzo. Che ne dici di svignarcela e fare quattro chiacchiere in pace?” “Possiamo?” disse Frodo. “Come no. Si tratta di festeggiamenti, mica di affari. Puoi andare e venire a piacimento, basta evitare di far rumore.” Si alzarono e si ritrassero in silenzio nell’ombra e poi si avviarono verso la porta. Lasciarono lì Sam, profondamente addormentato e col sorriso ancora sulle labbra. Pur contento di stare in compagnia di Bilbo, Frodo sentì una punta di rimpianto nel lasciare la Sala del Fuoco. Mentre varcavano la soglia una singola voce limpida intonò una canzone. A Elbereth Gilthoniel, silivren penna míriel o menel aglar elenath! Na-chaered palan-díriel o galadhremmin ennorath, Fanuilos, le linnathon nef aear, sí nef aearon! Frodo si fermò un istante per voltarsi a guardare. Elrond era seduto e il fuoco si rifletteva sul suo viso come la luce estiva sugli alberi. Vicino a lui sedeva Dama Arwen. Frodo vide con sorpresa che Aragorn era in piedi accanto a lei; aveva gettato indietro il manto scuro e sembrava vestito della cotta elfica; sul petto gli splendeva una stella. Parlavano tra loro e poi a un tratto Frodo ebbe l’impressione che Arwen si girasse verso di lui e che la luce dei suoi occhi lo investisse da lontano trafiggendogli il cuore. Rimase lì incantato mentre le soavi sillabe della canzone elfica ricadevano come limpide gemme commiste di parole e melodia. “È una canzone per Elbereth,” disse Bilbo. “Stanotte canteranno molte volte questa e altre canzoni del Regno Beato. Andiamo!” Condusse Frodo nella sua stanzetta. Dava sul giardino ed era esposta a sud, faccia al burrone del Bruinen. Rimasero lì per un po’ ad ammirare dalla finestra le stelle luminose sopra i boschi scoscesi e a chiacchierare sottovoce. Non parlarono più delle notiziole dalla Contea lontana, né delle scure ombre e dei pericoli che li accerchiavano, ma delle cose belle che avevano visto assieme per il mondo, degli Elfi, delle stelle, degli alberi e della dolce caducità autunnale nei boschi di quell’anno luminoso. Alla fine sentirono bussare alla porta. “Chiedo scusa,” disse Sam, facendo capolino, “ma volevo solo sapere se avevate bisogno di qualcosa.” “Son io a chiederti scusa, Sam Gamgee,” replicò Bilbo. “Tu intendi forse dire che è ora che il tuo padrone vada a letto.” “Be’, signore, domattina presto, ho inteso, c’è un Consiglio e lui si è alzato per la prima volta solo oggi.” “Giustissimo, Sam,” rise Bilbo. “Puoi correr di filato da Gandalf e riferirgli che è andato a letto. Buonanotte, Frodo! Non sai che piacere mi ha fatto rivederti! Nessuno batte gli hobbit quando si tratta di fare una bella chiacchierata. Sto diventando sempre più vecchio e comincio a domandarmi se vivrò abbastanza da vedere i tuoi capitoli della nostra storia. Buonanotte! Io farò una passeggiata, credo, e guarderò le stelle di Elbereth in giardino. Dormi bene!” CAPITOLO II IL CONSIGLIO DI ELROND L’indomani Frodo si svegliò presto, sentendosi bene e riposato. Passeggiò sulle terrazze sopra il rumoroso Bruinen e osservò il sole sorgere freddo e pallido da dietro le montagne lontane e irradiare la luce obliqua attraverso la rarefatta foschia d’argento; baluginava sulle foglie gialle la rugiada e su ogni cespuglio luccicavano le maglie ordite dalle ragnatele. Accanto a lui camminava Sam in silenzio, ma respirava a pieni polmoni e ogni tanto lanciava occhiate piene di stupore alle grandi vette a Oriente. La neve imbiancava le cime. A una svolta del sentiero, su un sedile ricavato dalla pietra, incontrarono Gandalf e Bilbo immersi nei discorsi. “Ciao! Buongiorno!” disse Bilbo. “Sei pronto per il gran consiglio?” “Sono pronto a tutto,” rispose Frodo. “Ma più che altro oggi mi piacerebbe andare a spasso ed esplorare la valle. Mi piacerebbe arrivare a quelle pinete laggiù.” Indicò in lontananza le pendici settentrionali di Valforra. “Forse ne avrai modo in seguito,” disse Gandalf. “Ma non è il caso di far programmi, per il momento. Oggi c’è molto da sentire e da decidere.” Mentre parlavano ecco squillare all’improvviso acuta una campana. “Ci avverte che ha inizio il Consiglio di Elrond,” disse Gandalf. “Andiamo! Tu e Bilbo dovete partecipare.” Frodo e Bilbo si affrettarono a seguire il mago lungo il sentiero sinuoso fino alla casa; dietro di loro, non invitato e per il momento dimenticato, trotterellava Sam. Gandalf li condusse al portico dove la sera prima Frodo aveva trovato gli amici. Ora la luce del limpido mattino autunnale risplendeva sulla valle. Dal letto spumante del fiume montava il gorgoglio dell’acqua. Cantavano gli uccelli e una pace balsamica si stendeva sulla terra. La fuga perigliosa, le voci sulle tenebre crescenti nel mondo esterno, a Frodo già sembravano i ricordi di un sogno turbato; ma i volti che si girarono al loro ingresso erano seri. Elrond era presente, circondato da varie altre persone sedute in silenzio. Frodo vide Glorfindel e Glóin; e seduto in un angolo da solo c’era Passolungo, di nuovo nella vecchia tenuta logora da viaggio. Elrond fece sedere Frodo accanto a sé e lo presentò al consesso dicendo: “Ecco, amici, lo hobbit Frodo, figlio di Drogo. Pochi son giunti qui affrontando pericoli più grandi o con una missione più pressante.” Poi indicò e presentò a Frodo quelli che ancora non aveva conosciuto. Accanto a Glóin c’era un giovane nano: il figlio Gimli. Vicino a Glorfindel sedevano vari altri consiglieri del casato di Elrond: a capo avevano Erestor; e con lui era Galdor, un Elfo venuto dai Grigi Approdi su incarico di Círdan, Maestro d’ascia. Era presente anche uno strano Elfo vestito di verde e marrone, Legolas, inviato dal padre Thranduil, Re degli Elfi a Boscuro Settentrionale. E leggermente discosto dagli altri stava un uomo alto dal volto bello e nobile, dai capelli scuri, dagli occhi grigi e dall’espressione fiera e severa. Indossava mantello e stivali, come se fosse reduce da un viaggio a cavallo; e invero gli indumenti, pur sfarzosi, e il mantello foderato di pelliccia, recavano i segni di un lungo tragitto. Aveva una collana d’argento ornata da un’unica pietra bianca; i capelli erano tagliati all’altezza delle spalle. Sul balteo aveva un grande corno dalla punta d’argento che ora teneva posato sulle ginocchia. Fissò Frodo e Bilbo con improvviso stupore. “Questi,” disse Elrond rivolto a Gandalf, “è Boromir, un uomo del Sud. È giunto nel grigio mattino e chiede consiglio. Gli ho chiesto io di presenziare perché qui le sue domande avranno una risposta.” Non occorre riferire tutto ciò che dissero e discussero durante il Consiglio. Si parlò a lungo dei fatti avvenuti nel mondo esterno, specie al Sud, e nelle vaste terre a est delle Montagne. In materia Frodo aveva già sentito molte dicerie; ma il racconto di Glóin gli giungeva nuovo e quando il nano prese la parola ascoltò attentamente. Pur in mezzo alla magnificenza del loro operato, a quanto pareva il cuore dei Nani della Montagna Solitaria era turbato. “Sono ormai molti anni,” disse Glóin, “che un’ombra d’apprensione è calata sul nostro popolo. Sulle prime non capivamo da dove venisse. Sussurrate in segreto cominciarono a circolare voci: si diceva che eravamo costretti in uno spazio angusto e che in un mondo più vasto avremmo trovato maggior ricchezza e magnificenza. Qualcuno tirò in ballo Moria: le opere grandiose dei nostri padri chiamate nella nostra lingua Khazad-dûm, sostenendo che ormai avevamo finalmente la potenza e i numeri per tornarci.” Glóin sospirò. “Moria! Moria! Meraviglia del mondo Nordico! Troppo a fondo scavammo, ridestando la paura senza nome. Da gran tempo, dalla fuga dei figli di Durin sono rimaste vuote le sue vaste dimore. Ora però ne abbiamo riparlato con nostalgia, e pur con tema; perché nessun nano ha osato varcare le porte di Khazad-dûm per molte vite di re, se non il solo Thrór, e lui perì. Alla fine, tuttavia, Balin prestò orecchio ai sussurri e decise di partire; e anche se Dáin non gli diede volentieri il permesso, portò con sé Ori e Óin e molti dei nostri e insieme si diressero a sud. “Questo avveniva una trentina d’anni fa. Per un po’ giunsero notizie che sembravano buone: i messaggi riferivano che erano entrati a Moria e avevano avviato grandi opere. Dopo di che scese il silenzio e da allora non abbiamo più avuto notizie da Moria. “Poi circa un anno fa ecco giungere a Dáin un messaggero, non da Moria però… da Mordor: un cavaliere nella notte che attese Dáin alle porte. Il Signore Sauron il Grande, così disse, desiderava la nostra amicizia. In cambio avrebbe dato anelli, come faceva un tempo. E chiese con insistenza notizie sugli hobbit, di che razza fossero, e dove vivessero. ‘Perché Sauron sa,’ disse, ‘che un tempo ne conoscevate uno.’ “Questo ci turbò enormemente e non rispondemmo. E allora lui abbassò la fera voce e, potendo, l’avrebbe addolcita. ‘Come piccolo pegno della vostra amicizia Sauron chiede questo,’ disse: ‘trovate il ladro’ questa la parola usata, ‘e prendetegli, volente o nolente, un piccolo anello, un anello da niente, che un tempo rubò. È solo un gingillo che piace a Sauron, a garanzia della vostra buona volontà. Trovatelo e tre anelli che i Re dei nani possedevano in antico vi saranno restituiti e il regno di Moria sarà vostro per sempre. Trovate anche solo informazioni sul ladro, se vive ancora e dove, e otterrete una grande ricompensa e un’amicizia duratura da parte del Signore. Rifiutate e le cose non si prospetteranno così rosee. Rifiutate?’ “Dicendolo il respiro gli uscì come il sibilo di un serpente e tutti i presenti rabbrividirono, ma Dáin disse: ‘Non dico né sì né no. Devo rifletter sul messaggio e sul significato che nasconde dietro la bella veste.’ “‘Rifletti bene, ma non troppo a lungo,’ disse. “‘Il tempo da dedicarvi sono io a deciderlo,’ disse Dáin. “‘Per ora,’ disse il messaggero allontanandosi a cavallo nell’oscurità. “Da quella notte afflitti sono gli animi dei nostri capi. Non avevamo bisogno della fera voce del messaggero per avvertirci che le sue parole contenevano minaccia e inganno; sapevamo già che la potenza rientrata a Mordor non è cambiata, e in passato ci ha sempre tradito. Due volte il messaggero è tornato e ripartito senza una risposta. La terza e ultima volta, a detta sua, è imminente, prima che termini l’anno. “E così alla fine Dáin mi ha mandato per avvertire Bilbo che il Nemico lo cerca e per sapere, se è possibile, perché desidera quest’anello, quest’anello da niente. Imploriamo altresì il parere di Elrond. Perché l’Ombra aumenta e s’avvicina. Sappiamo che hanno inviato messaggeri anche a Re Brand di Vallea e che lui ha paura. Temiamo che possa cedere. Alle sue frontiere orientali già cova la guerra. Se non diamo risposta, il Nemico potrebbe inviare Uomini al suo comando ad assalire Re Brand, e anche Dáin.” “Hai fatto bene a venire,” disse Elrond. “Oggi sentirai tutto quel ch’è necessario per comprendere le mire del Nemico. Non potete far altro che resistere, con o senza speranza. Ma non siete soli. Apprenderai che i vostri problemi sono solo una parte dei problemi di tutto il mondo occidentale. L’Anello! Che cosa fare dell’Anello, un anello da niente, il gingillo che piace a Sauron? Questo è il giudizio che dobbiamo esprimere. “Questo lo scopo che vi ha chiamato qui. Chiamato, dico, pur se non vi ho chiamato io, stranieri da paesi lontani. Siete venuti e vi siete incontrati qui, proprio all’ultimo momento, quasi per caso. Così non è, però. Noi qui riuniti, noi e non altri, abbiamo ricevuto l’ordine, sappiatelo, di porre riparo al pericolo che corre il mondo. “Ora pertanto parleremo apertamente di cose tenute fino a oggi nascoste a tutti, o quasi. Prima, in modo che tutti possan rendersi conto del pericolo, vi racconteremo la Storia dell’Anello dall’inizio al momento attuale. E sarò io a cominciare, anche se altri la porterà a termine.” Poi tutti ascoltarono mentre Elrond con la sua voce chiara parlava di Sauron e degli Anelli del Potere, della loro forgiatura nella Seconda Era, tanto tempo addietro. Qualcuno conosceva già parte della storia, nessuno tuttavia la storia intera, e molti erano gli occhi rivolti a Elrond con paura e stupore mentre raccontava dei Fabbri Elfi di Eregion e della loro amicizia con Moria, della loro brama di conoscenza, che permise a Sauron di abbindolarli. All’epoca non si presentava ancora come malvagio ed essi ricevettero il suo aiuto e s’imposero nella loro arte, mentre lui apprese tutti i loro segreti e li tradì e in segreto forgiò nella Montagna di Fuoco l’Anello Unico per dominarli. Ma Celebrimbor non lo perdeva d’occhio e nascose i Tre che aveva fatto; e ci fu guerra e il paese fu messo a ferro e fuoco e le porte di Moria furono chiuse. Poi ripercorse le vicende dell’Anello in tutti gli anni successivi; ma siccome quella storia è raccontata altrove, scritta di suo pugno da Elrond nei libri che raccolgono le antiche tradizioni, qui non è riportata. È una storia lunga, piena di gesta grandiose e terribili, e per quanto Elrond fosse conciso nel narrare, il sole era alto nel cielo e la mattina stava per finire prima che giungesse a conclusione. Di Númenor parlò, della sua gloria e della sua caduta, e del ritorno del Re degli Uomini nella Terra di Mezzo dagli abissi marini, trasportato sulle ali della tempesta. Poi Elendil l’Alto e i suoi potenti figli, Isildur e Anárion, divennero grandi signori; e statuirono ad Arnor il Regno del Nord e a Gondor, sopra le foci dell’Anduin, il Regno del Sud. Ma Sauron di Mordor li assalì ed essi fecero l’Ultima Alleanza tra Elfi e Uomini e gli eserciti di Gil-galad e di Elendil si adunarono ad Arnor. Dopo di che Elrond s’interruppe per un attimo e sospirò. “Ricordo bene lo splendore dei loro vessilli,” disse. “Mi rammentava la gloria dei Giorni Antichi e le schiere di Beleriand, coi tanti capitani e principi a raccolta. Non così tanti tuttavia, non così belli come quando distrussero Thangorodrim e gli Elfi ritennero che il male fosse annientato per sempre, e non lo era.” “Voi ricordate?” disse Frodo, esprimendo con stupore ad alta voce il suo pensiero. “Ma io pensavo,” balbettò quando Elrond si girò verso di lui, “pensavo che la caduta di Gil-galad fosse avvenuta in epoca lontanissima.” “Così è, infatti,” rispose Elrond in tono grave. “Ma la mia memoria risale perfino ai Giorni Antichi. Eärendil era mio padre, che nacque a Gondolin prima della sua caduta; e mia madre era Elwing, figlia di Dior, figlio di Lúthien di Doriath. Ho visto tre ere a Occidente del mondo, e molte sconfitte, e molte vittorie inutili. “Fui araldo di Gil-galad e marciai con le sue schiere. Partecipai alla Battaglia di Dagorlad davanti alle Porte Nere di Mordor, dove avemmo la meglio: poiché all’Asta di Gil-galad, Aeglos, e alla Spada di Elendil, Narsil, nessuno poteva resistere. Vidi l’ultimo combattimento alle pendici dell’Orodruin, dove morì Gil-galad e cadde Elendil e Narsil andò in frantumi sotto di lui; ma Sauron fu sconfitto e Isildur gli tagliò l’Anello dalla mano con l’elsa della spada di suo padre e lo prese per sé.” Al che lo straniero, Boromir, interloquì. “Sicché questo accadde all’Anello!” esclamò. “Quand’anche raccontarono questa storia a Sud, l’hanno dimenticata ormai da tempo. Ho sentito parlar del Grande Anello di colui che noi non nominiamo; ma credevamo che fosse scomparso dal mondo con la distruzione del primo regno. Lo prese Isildur! Questa sì che è una notizia.” “Ahimè! sì,” disse Elrond. “Lo prese Isildur, e non avrebbe dovuto. Bisognava gettarlo nel vicino fuoco dell’Orodruin dove lo avevano forgiato. Ma pochi si accorsero di quanto aveva fatto Isildur. Era solo a fianco del padre nel combattimento all’ultimo sangue; e a fianco di Gil-galad c’eravamo solamente io e Círdan. Ma Isildur non volle ascoltare il nostro consiglio. “‘Terrò questo come guidrigildo per mio padre, e mio fratello,’ disse; e poi, lo volessimo o no, lo custodì gelosamente. Ma ben presto quello lo tradì, provocando la sua morte; pertanto al Nord lo chiamarono il Flagello d’Isildur. Anche se la morte fu forse la cosa meno brutta che potesse capitargli. “Soltanto a Nord giunsero queste notizie, e soltanto a pochi. Non ti meravigliare, Boromir, se non ne sei al corrente. Dalla catastrofe dei Campi Iridati, dove Isildur perì, solo tre uomini tornarono varcando le montagne dopo lungo vagare. Uno di loro era Ohtar, lo scudiero di Isildur, che riportò i frammenti della spada di Elendil; e li consegnò a Valandil, l’erede di Isildur, rimasto qui a Valforra perché ancora bambino. Ma Narsil era rotta, estinta la sua luce, e non l’han più forgiata di nuovo. “Ho definito inutile la vittoria dell’Ultima Alleanza? Non lo fu del tutto, pur senza raggiungere lo scopo. Sauron era indebolito, ma non distrutto. Il suo Anello era perduto ma non distrutto. La Torre Oscura venne demolita, rimasero però le fondamenta, fatte con il potere dell’Anello e, finché quello perdura, sopravvivranno. Molti Elfi e molti uomini potenti, e molti loro amici erano periti nella guerra. Anárion fu trucidato, e fu trucidato Isildur; e Gil-galad ed Elendil non c’erano più. Non ci sarà mai più una lega simile tra Elfi e Uomini; gli Uomini si moltiplicano e i Primogeniti diminuiscono, e le due stirpi sono in rotta. E da quel giorno la razza di Númenor è decaduta e la durata dei suoi anni si è accorciata. “Al Nord, dopo la guerra e la carneficina dei Campi Iridati gli Uomini d’Occidenza erano calati e la loro città di Annúminas vicino al Lago Evendim cadde in rovina; e gli eredi di Valandil si trasferirono a Fornost sulle alte Dune Settentrionali, e anche lì ora regna la desolazione. Gli Uomini la chiamano Rocca dei Morti e hanno paura di passarci. Perché la popolazione di Arnor scemò e i suoi nemici la divorarono, e passò il suo dominio, lasciando solo verdi tumuli sulle colline erbose. “Al Sud il regno di Gondor durò a lungo; e per un certo tempo crebbe il suo splendore, ricordando in parte la potenza di Númenor, prima del crollo. Alte torri costruite dalla gente, e roccaforti, e porti dalle molte navi; e la corona alata dei Re degli Uomini metteva soggezione a popoli di lingua diversa. Il capoluogo era Osgiliath, Cittadella delle Stelle, attraversata al centro dalle acque del Fiume. E costruirono Minas Ithil, Torre della Luna Nascente, a est su una falda delle Montagne dell’Ombra; e a ovest, ai piedi dei Monti Bianchi, edificarono Minas Anor, Torre del Sole Calante. Lì nelle corti del Re cresceva un albero bianco, nato dal seme della pianta riportata da Isildur attraverso le acque profonde, e il seme della pianta proveniva a sua volta da Eressëa e prima ancora dall’Estremo Occidente, nel Giorno prima dei giorni quando il mondo era giovane. “Ma col consumarsi rapido degli anni della Terra di Mezzo la discendenza di Meneldil figlio di Anárion si esaurì e l’Albero seccò e il sangue dei Númenóreani si mescolò con quello di uomini inferiori. Poi la guardia s’allentò sulle mura di Mordor e cose oscure s’insinuarono di nuovo a Gorgoroth. A un certo punto si fecero avanti cose malvagie e s’impadronirono di Minas Ithil e vi presero dimora, facendone un luogo di terrore; e lo chiamano Minas Morgul, la Torre della Stregoneria. Poi Minas Anor prese il nome di Minas Tirith, la Torre di Guardia; e le due città rimasero perennemente in guerra, ma Osgiliath che si trovava nel mezzo venne abbandonata e tra le rovine s’aggiravano ombre. “Così è stato per molte vite d’uomo. Ma i Signori di Minas Tirith continuano a battersi, sfidando i nostri nemici, difendendo la traversata del Fiume da Argonath al Mare. E ora la parte della storia da me raccontata è giunta a conclusione. Perché ai tempi di Isildur l’Anello Dominante svanì dalla faccia della terra e i Tre furono liberati dal suo predominio. Ma in questi ultimi tempi sono di nuovo in pericolo giacché, purtroppo per noi, han ritrovato l’Unico. Altri parleranno del ritrovamento, perché in quel caso ho svolto un ruolo secondario.” Tacque, ma tosto si levò Boromir, alto e fiero. “Datemi licenza, Messer Elrond,” disse, “di aggiungere prima qualcosa su Gondor, perché è proprio da Gondor ch’io vengo. E sarà bene che tutti sappiano che cosa succede lì. Pochi, ritengo, sanno delle nostre imprese e pertanto non hanno idea del pericolo che correrebbero, se noi finissimo per cedere. “Non dovete creder che nella terra di Gondor il sangue di Númenor sia esaurito né siano dimenticate fierezza e dignità. È il nostro valore che ancora trattiene le genti selvagge dell’Est e tiene a bada il terrore di Morgul; solo così si conservano la pace e la libertà nelle terre alle nostre spalle, baluardo dell’Occidente. Ma che accadrebbe se conquistassero i punti di traversata del Fiume? “Eppure quel momento, forse, ormai non è lontano. Il Nemico Senza Nome è risorto. Il fumo s’alza di nuovo dall’Orodruin, che noi chiamiamo Monte Fato. Il potere della Terra Nera aumenta e noi siamo seriamente minacciati. Quando il Nemico tornò la nostra gente venne cacciata da Ithilien, il nostro bel feudo a est del Fiume, anche se conserviamo una posizione solida e la forza delle armi. Senonché proprio quest’anno, nel mese di giugno, la guerra ci piombò addosso da Mordor, travolgendoci. Erano numericamente superiori, perché Mordor si è alleato con gli Easterling e i crudeli Haradrim; ma non è stato il numero a sconfiggerci. Era presente un potere che non avevamo mai avvertito prima. “Secondo certi era dato vederlo come un grande cavaliere nero, un’ombra nera sotto la luna. Ogni volta che si presentava i nemici erano presi da frenesia, mentre la paura piombava sui nostri elementi più coraggiosi, talché uomo e cavallo cedevano e si davano alla fuga. Solo i resti delle nostre forze orientali fecero ritorno, distruggendo l’ultimo ponte ancora in piedi in mezzo alle rovine di Osgiliath. “Io facevo parte del gruppo che teneva il ponte, finché dietro di noi non lo abbatterono. Ci salvammo a nuoto solo in quattro: io, mio fratello e altri due. Ma continuiamo a combattere, presidiando tutta la sponda occidentale dell’Anduin; e coloro che si tengono al riparo dietro di noi ci lodano ogni volta che sentono pronunciare il nostro nome: lodi molte ma aiuto poco. Solo da Rohan vengono ancora uomini a cavallo quando li chiamiamo. “In quest’ora funesta mi hanno incaricato di venir qui da Elrond superando molte leghe perigliose: ho viaggiato da solo per centodieci giorni. Ma non cerco alleati per la guerra. La potenza di Elrond sta nella saggezza, dicono, e non nelle armi. Vengo a chieder consiglio e la delucidazione di difficili parole. Alla vigilia di un assalto improvviso mio fratello fece un sogno durante un sonno agitato; e in seguito un sogno simile gli si ripresentò più volte, una anche a me. “Nel sogno credevo che il cielo a Oriente diventasse scuro mentre il tuono rombava, ma a Occidente permaneva un fioco lucore e da lì mi giunse una voce, remota ma chiara, che gridava: Cerca la Spada che ha subìto il danno: A Imladris si trova; I consigli lì presi metteranno Morgul a dura prova. Lì mostreranno un segno che il Giorno Del Giudizio è imminente: Il Flagello d’Isildur farà ritorno, Col Mezzomo presente. “Di queste parole capivamo poco e ne abbiamo parlato a nostro padre, Denethor, Signore di Minas Tirith, gran conoscitore delle tradizioni di Gondor. Ci ha detto solo che Imladris era il nome dato in antico dagli Elfi a una lontana valle del nord, residenza di Elrond il Mezzelfo, il sommo esperto in materia di tradizione. Al che mio fratello, visto quanto disperato fosse il nostro bisogno, era prontissimo a prendere sul serio il sogno e a partire alla ricerca di Imladris; ma siccome la via era irta di dubbi e di pericoli, mi sono assunto io il compito. Restio era mio padre a lasciarmi andare e a lungo ho vagato strade dimenticate in cerca della casa di Elrond, che molti avevano sentito nominare, ma pochi sapevan dove fosse.” “E qui nella casa di Elrond riceverai anche altri chiarimenti,” disse Aragorn alzandosi. Gettò la spada sul tavolo davanti a Elrond e la lama era in due pezzi. “Ecco la Spada che ha subìto il danno!” disse. “E voi chi siete, e che rapporti avete con Minas Tirith?” domandò Boromir, guardando con stupore il volto adusto del Forestale e il suo mantello segnato dalle intemperie. “È Aragorn figlio di Arathorn,” disse Elrond; “e discende attraverso molti padri da Isildur, figlio di Elendil di Minas Ithil. È il Capo dei Dúnedain del Nord, dei quali ormai pochi ne restano.” “Allora appartiene a te e non a me!” gridò Frodo sbalordito, balzando in piedi, quasi aspettandosi che gli chiedessero là per là l’Anello. “Non appartiene a nessuno dei due,” disse Aragorn; “ma hanno ordinato che lo tenga tu per qualche tempo.” “Tira fuori l’Anello, Frodo!” disse solennemente Gandalf. “È giunto il momento. Mostralo, e allora Boromir capirà il resto dell’indovinello.” Scese il silenzio e tutti gli sguardi conversero su Frodo. Che a un tratto tremava per la vergogna e la paura; e sentiva una grande riluttanza a mostrare l’Anello e ripugnanza nel toccarlo. Desiderava essere lontano. L’Anello scintillava baluginando mentre lo teneva alto nella mano tremante. “Guardate il Flagello d’Isildur!” disse Elrond. Gli occhi di Boromir brillavano mentre fissava l’oggetto d’oro. “Il Mezzomo!” mormorò. “È dunque giunto alfine il giorno del giudizio di Minas Tirith? Ma perché allora dovremmo cercare una spada rotta?” “Le parole non erano il giorno del giudizio di Minas Tirith,” disse Aragorn. “Ma giudizio e grandi imprese sono in verità imminenti. La Spada che ha subìto il danno è la Spada di Elendil, che si spezzò sotto il suo peso quando cadde. Gli eredi l’hanno custodita anche dopo aver perso tutti gli altri cimeli; un tempo avevamo detto tra noi che sarebbe stata forgiata di nuovo una volta ritrovato l’Anello, il Flagello d’Isildur. Ora che hai visto la spada che cercavi, cosa vorresti? Desideri che la Casa di Elendil torni nella Terra di Gondor?” “Non mi hanno mandato a impetrar favori, ma soltanto a scoprire il significato di un indovinello,” replicò con fierezza Boromir. “Però la pressione è forte e la Spada di Elendil sarebbe un aiuto insperato… sempre che un tale oggetto invero possa riemergere dalle ombre del passato.” Guardò di nuovo Aragorn con gli occhi pieni di dubbio. Frodo sentì Bilbo accanto a sé agitarsi impaziente. Era senz’altro seccato per l’amico. Alzatosi all’improvviso in piedi proruppe: Non tutto quel che è oro poi risplende, Non si smarriscon tutti gli errabondi, Il vecchio che ha la forza non s’arrende, Non gelan le radici più profonde. Rinascerà un fuoco dalle ceneri, Una favilla dall’ombre sprigiona; La lama infranta nuova vita ottiene, Tornerà re chi è senza corona. “Non sarà forse granché come poesia, ma fa al caso… se non ti basta la parola di Elrond. Se ha meritato un viaggio di centodieci giorni per sentirla, faresti bene a prestarle ascolto.” E si sedette sbuffando. “L’ho scritta io,” sussurrò a Frodo, “per il Dúnadan, quando mi parlò di sé la prima volta, tanto tempo fa. Desidererei quasi che le mie avventure non fossero finite per poter andare con lui quando verrà la sua ora.” Aragorn gli sorrise; poi si rivolse nuovamente a Boromir. “Da parte mia ti perdono i dubbi,” disse. “Poco somiglio alle figure di Elendil e Isildur scolpite nella loro maestà nelle sale di Denethor. Io son soltanto l’erede d’Isildur, non Isildur in persona. Ho avuto una vita difficile, e lunga; e le leghe tra qui e Gondor rappresentano una piccola fetta dei miei viaggi. Molti monti ho attraversato e molti fiumi, e percorso molte pianure, fino a paesi lontani come Rhûn e Harad dove le stelle sono strane. “Ma la mia casa, se ho una casa, è al Nord. Qui hanno sempre vissuto gli eredi di Valandil, una lunga linea ininterrotta di padre in figlio per molte generazioni. I nostri giorni si sono oscurati e siamo diminuiti; sempre però la Spada è passata a un nuovo custode. E questo voglio dirti, Boromir, prima di concludere. Siamo uomini solitari, Forestali delle zone selvagge, cacciatori… ma sempre cacciatori dei servi del Nemico, che si trovano in molti luoghi, non soltanto a Mordor. “Se Gondor è stata una torre salda, Boromir, noi abbiamo svolto un altro ruolo. Molte sono le cose malvagie che le vostre forti mura e le vostre spade rutilanti non tengono a freno. Sapete poco dei paesi oltre i vostri confini. Pace e libertà, tu dici? Se non fosse per noi, il Nord le avrebbe conosciute assai poco. La paura le avrebbe distrutte. Ma quando oscure cose vengono dalle colline senza case o emergono furtive da boschi senza sole, è da noi che fuggono. Quali strade osereste percorrere, quale sicurezza avreste nelle campagne silenziose o nelle case degli uomini semplici quando annotta, se i Dúnedain dormissero o fossero finiti tutti nella tomba? “Eppure riceviamo meno ringraziamenti di voi. I viaggiatori ci guardano accigliati e i contadini ci affibbiano nomi spregiativi. Io sono ‘Passolungo’ per un grassone che vive a un giorno di marcia da nemici che gli paralizzerebbero il cuore o metterebbero a ferro e fuoco la sua cittadina, se non fosse costantemente protetto. Ma a noi sta bene così. Se la gente semplice è libera da preoccupazioni e timori, semplice resterà, e perché tale resti noi dobbiamo star nascosti. Questo è stato il compito della mia genia, mentre gli anni si allungavano e cresceva l’erba. “Ma ora il mondo sta cambiando di nuovo. Una nuova ora è in arrivo. Ritrovato è il Flagello d’Isildur. La Battaglia è imminente. La Spada sarà riforgiata. Io verrò a Minas Tirith.” “Ritrovato è il Flagello d’Isildur, tu dici,” disse Boromir. “Io ho visto risplendere un anello nella mano del Mezzomo; ma Isildur, dicono, è perito prima dell’inizio di quest’era del mondo. Come fanno i Saggi a sapere che quest’anello è il suo? E come è pervenuto nel corso degli anni a questo strano messaggero che lo ha portato qui?” “Verrà raccontato,” disse Elrond. “Non ancora però, Signore, te ne prego!” gridò Bilbo. “Già il Sole è quasi giunto a mezzogiorno e io sento il bisogno di rifocillarmi.” “Non avevo fatto il tuo nome,” disse Elrond sorridendo. “Ma lo faccio ora. Coraggio! Raccontaci la tua storia. E se ancora non l’hai messa in versi, raccontala in parole povere. Più conciso sarai, prima potrai ristorarti.” “Benissimo,” disse Bilbo. “Farò come ordinato. Ma stavolta racconterò la storia vera, e se qualcuno di voi me l’ha sentita raccontare in versione diversa” – con la coda dell’occhio guardò Glóin – “lo prego di dimenticare e di perdonarmi. All’epoca desideravo solo rivendicare come esclusivamente mio il tesoro e sbarazzarmi dell’appellativo di ladro che mi avevano affibbiato. Ora però credo di capire un po’ meglio le cose. In ogni caso, ecco che cosa accadde.” Per qualcuno dei presenti la storia di Bilbo era del tutto nuova e ascoltarono stupiti mentre il vecchio hobbit, tutt’altro che seccato in verità, raccontava da cima a fondo l’avventura con Gollum. Non omise neppure un indovinello. Avrebbe anche dato una descrizione della festa e della sua scomparsa dalla Contea, se glielo avessero permesso; ma Elrond levò la mano. “Ben detto, amico mio,” disse, “ma a questo punto può bastare. Per il momento è sufficiente sapere che l’Anello è passato a Frodo, il tuo erede. Adesso tocca a lui parlare!” Allora Frodo, meno volentieri di Bilbo, raccontò dei rapporti con l’Anello dal giorno che lo aveva ricevuto in custodia. Considerarono e discussero ogni passo del viaggio da Hobbiton al Guado del Bruinen e presero in esame tutto quel che ricordava sul conto dei Cavalieri Neri. Alla fine tornò a sedersi. “Non c’è male,” gli disse Bilbo. “Se non ti avessero interrotto di continuo, ne avresti fatto una bella storia. Ho cercato di prendere appunti, ma un giorno dovremmo metterci insieme a rivedere il tutto, se voglio cavarne qualcosa. Ci sono capitoli interi da riempire prima del tuo arrivo qui!” “Sì, come storia è lunga assai,” replicò Frodo. “A me però non sembra ancora completa. Io voglio ancora sapere un mucchio di cose, specialmente su Gandalf.” Galdor degli Approdi, seduto lì accanto, captò le sue parole. “La penso allo stesso modo,” esclamò e, rivolto a Elrond, disse: “I Saggi avranno le loro buone ragioni per ritenere che il tesoro del mezzomo sia davvero il tanto controverso Grande Anello, per quanto sembri improbabile a chi ne sa di meno. Ma non potremmo sentire quali sono le prove? E ho un’altra domanda da fare. Che ne è di Saruman? Lui è esperto nelle tradizioni degli Anelli, eppure non è qui con noi. Qual è il suo parere… se è a conoscenza di quanto abbiamo sentito?” “Le domande che poni, Galdor, sono collegate,” disse Elrond. “Non le avevo trascurate, e avranno risposta. Ma pertiene a Gandalf chiarire queste cose; e lo interpellerò per ultimo, al posto d’onore, perché è sempre stato a capo di tutta questa faccenda.” “Qualcuno, Galdor,” disse Gandalf, “riterrebbe le notizie di Glóin, e la caccia data a Frodo, prova sufficiente che il tesoro del mezzomo è un oggetto di gran valore per il Nemico. Eppure è un anello. E allora? I Nove sono in mano ai Nazgûl. I Sette li han presi o distrutti.” A questo punto Glóin si agitò, ma non aprì bocca. “I Tre sappiamo dove sono. Che cos’ha dunque questo che lui desidera a tal punto? “C’è invero un ampio lasso di tempo tra il Fiume e la Montagna. Tra la perdita e il ritrovamento. Ma la lacuna nel sapere dei Saggi è stata finalmente colmata. Troppo lentamente però. Perché il Nemico ci seguiva da vicino, più di quanto non temessi. E meno male che è venuto a conoscenza di tutta la verità solo quest’anno, quest’estate, a quanto pare. “Qualcuno dei presenti ricorderà che molti anni fa ebbi l’ardire di varcar la soglia del Negromante di Dol Guldur e di esaminare di nascosto i suoi metodi, scoprendo così che i nostri timori erano fondati: non era altri che Sauron, il nostro Nemico di un tempo, il quale alla fine riprendeva forma e potere. Qualcuno rammenterà altresì che Saruman ci dissuase dall’agire apertamente contro di lui e a lungo ci siamo limitati a tenerlo sotto controllo. Alla fine però la sua ombra crebbe, Saruman cedette e il Consiglio raccolse le forze e scacciò il male da Boscuro… e ciò avveniva lo stesso anno del ritrovamento di quest’Anello: caso strano, se si trattò di un caso. “Ma eravamo troppo in ritardo, come paventava Elrond. Sauron a sua volta aveva tenuto noi sotto controllo e si preparava da tempo contro un nostro attacco, governando da lontano Mordor attraverso Minas Morgul, dove dimoravano i suoi Nove servi, finché tutto fu pronto. Allora ripiegò davanti a noi, ma fece solo finta di scappare e poco tempo dopo, giunto alla Torre Oscura, si dichiarò apertamente. Allora il Consiglio si riunì per l’ultima volta; giacché ormai sapevamo che cercava con sempre maggior bramosia l’Unico. Allora temevamo che avesse informazioni da noi ignorate. Ma Saruman disse di no e ripeté ciò che aveva già detto in precedenza: l’Unico non si sarebbe più ritrovato nella Terra di Mezzo. “‘Nella peggiore delle ipotesi,’ disse, ‘il Nemico sa che non lo abbiamo noi e che non è ancora stato ritrovato. Ma quel ch’è andato perso si può sempre ritrovare, penserà. Non temete! La speranza lo trae in inganno. Non ho forse studiato a fondo la questione? Cadde nel Grande Anduin; e tanto tempo fa, mentre Sauron dormiva, fu trasportato lungo il Fiume fino al Mare. Lasciamolo riposare lì fino alla Fine.’” Tacque Gandalf, spostando lo sguardo dal portico verso oriente alle vette lontane dei Monti Brumosi, alle grandi radici dei quali il pericolo per il mondo era rimasto a lungo nascosto. Sospirò. “E lì ho sbagliato,” disse. “Mi son lasciato ingannare dalle parole di Saruman il Saggio, mentre avrei dovuto affrettarmi a cercar la verità, così adesso correremmo meno rischi.” “Abbiamo sbagliato tutti,” disse Elrond, “e senza la tua vigilanza forse la Tenebra sarebbe già piombata su di noi. Ma continua!” “Fin dall’inizio ebbi cattivi presentimenti, contro ogni evidenza,” disse Gandalf, “e desiderai sapere come Gollum fosse entrato in possesso di quella cosa, e da quanto. Così lo feci controllare, convinto che ben presto sarebbe emerso dalla sua tenebra per cercare il tesoro. Lo fece, ma ci sfuggì e non lo ritrovammo. E poi ahimè! lasciai perdere, limitandomi a guardare e ad aspettare, come troppo spesso abbiamo fatto. “Il tempo passava, pieno di preoccupazioni, finché all’improvviso la paura risvegliò i miei dubbi. Da dove veniva l’anello dello hobbit? Che cosa farne, se i miei timori erano fondati? Tutte cose che spettava a me decidere. Ma ancora non parlai a nessuno della mia paura, non ignaro del pericolo di una diceria intempestiva, se prende la strada sbagliata. Nel corso delle lunghe guerre contro la Torre Oscura il nostro più grande nemico è sempre stato il tradimento. “Questo avveniva diciassette anni fa. Ben presto mi accorsi che spie d’ogni sorta, perfino bestie e uccelli, si radunavano intorno alla Contea, e la mia paura aumentò. Chiesi aiuto ai Dúnedain, che raddoppiarono la sorveglianza; e aprii il cuore ad Aragorn, l’erede d’Isildur.” “E io,” disse Aragorn, “consigliai di andare a caccia di Gollum, per quanto potesse sembrar troppo tardi. E siccome sembrava giusto che l’erede d’Isildur si adoperasse a riparar l’errore d’Isildur, partii con Gandalf per la lunga ricerca senza speranza.” Poi Gandalf raccontò come avevano esplorato da cima a fondo la Selvalanda, spingendosi fino alle Montagne dell’Ombra e alle palizzate di Mordor. “Lì ci giunsero voci della sua presenza e, secondo noi, deve aver dimorato a lungo sulle buie colline; ma non lo trovammo mai e alla fine persi la speranza. E allora nella mia disperazione ripensai a una prova che avrebbe reso inutile trovare Gollum. Se era l’Unico poteva dircelo l’Anello stesso. Mi tornarono in mente le parole del Consiglio: parole di Saruman, sul momento trascurate. Ora le udivo con chiarezza in cuore. “‘I Nove, i Sette e i Tre,’ disse, ‘avevano ognuno una gemma. Non l’Unico però. Era rotondo e disadorno, come se fosse uno degli anelli secondari; ma l’artefice ci aveva inciso segni che forse l’esperto avrebbe scorto e letto.’ “Cosa fossero quei segni non l’aveva detto. Chi poteva saperlo? L’artefice. E Saruman? Ma per quanto grande la dottrina, doveva pur avere una fonte. Quale mano oltre a quella di Sauron aveva tenuto la cosa prima che andasse smarrita? Soltanto la mano d’Isildur. “Con quell’idea abbandonai la caccia e mi recai in tutta fretta a Gondor. In passato i membri del mio ordine avevano ricevuto buona accoglienza, e più di tutti Saruman. Spesso era stato ospite per lunghi periodi dei Signori della Città. Più freddo che in precedenza il benvenuto del Signore Denethor, che a malincuore mi permise di cercare tra i suoi libri e le pergamene che aveva accumulato. “‘Se davvero, come dici, cerchi solo documenti dei tempi antichi e degli inizi della Città, leggi pure!’ disse. ‘Per me quello che fu è meno oscuro di quel che verrà, di questo mi occupo. Ma a meno che tu non sia più bravo di Saruman, che ha studiato qui a lungo, non troverai nulla d’ignoto al sottoscritto, esperto come sono delle tradizioni della Città.’ “Così disse Denethor. Eppure in quella massa ci sono molti documenti che pochissimi perfino tra gli esperti della tradizione ora sanno leggere, perché scritture e lingue son diventate oscure agli uomini venuti dopo. E a Minas Tirith, Boromir, c’è a tutt’oggi una pergamena scritta di suo pugno da Isildur che nessun altro ha letto, credo, a parte me e Saruman. Perché Isildur, dopo la guerra a Mordor, non si ritirò immediatamente, come vuole la versione di qualcuno.” “Qualcuno del Nord,” interloquì Boromir. “A Gondor tutti sanno che prima si recò a Minas Anor, dove soggiornò per un po’ con il nipote Meneldil, istruendolo prima di affidargli il governo del Regno del Sud. All’epoca piantò l’ultima matricina dell’Albero Bianco in memoria del fratello.” “Ma all’epoca vergò anche la pergamena,” disse Gandalf; “e questo, a quanto pare, a Gondor non lo ricordano. Perché la pergamena parla dell’anello ed ecco che cosa scrisse Isildur: Il Grande Anello sarà ora retaggio del Regno del Nord; ma ne resterà documentazione in quel di Gondor, dov’anche vivono gli eredi di Elendil, dovesse mai affievolirsi un giorno il ricordo di queste grandi vicende. “E dopo queste parole Isildur descrisse l’Anello, così come lo aveva trovato. Era rovente quando lo presi, come un tizzo, e mi bruciai la mano a tal punto che dubito di potermi liberare dal dolore. Eppure proprio mentre scrivo si è freddato, e sembra rimpicciolirsi, senza peraltro perdere né la bellezza né la forma. Già la scritta ivi riportata, sulle prime chiara come fiamma rossa, sbiadisce e ormai è a stento leggibile. I caratteri utilizzati sono quelli elfici di Eregion, dacché a Mordor non han lettere adatte a un lavoro così sofisticato; ma ignoro la lingua. Brutta e rozza com’è, la ritengo una lingua della Terra Nera. Non so quali infamità essa dica; ma ne stilo una copia, in caso si cancelli e cada nell’oblio. Manca forse all’Anello il calore della mano di Sauron, che era nera e pur bruciava come fuoco, tanto da distrugger Gil-galad; e forse se si riscaldasse l’oro, la scrittura si ravviverebbe. Ma da parte mia non rischierò di danneggiare questa cosa: di tutte le opere di Sauron l’unica bella. È un tesoro per me, anche se la compro con grande sofferenza. “Quando lessi queste parole, la mia ricerca era giunta al termine. La scrittura riportata era davvero, come aveva indovinato Isildur, nella lingua di Mordor e dei servi della Torre. E quel che diceva era risaputo. Perché il giorno in cui Sauron infilò per la prima volta al dito l’Unico, Celebrimbor, artefice dei Tre, se ne accorse e da lontano lo sentì pronunciar quelle parole, rivelando in tal modo i suoi propositi malvagi. “Mi congedai all’istante da Denethor, ma mentre mi avviavo verso nord ricevetti messaggi da Lórien: m’informavano che Aragorn era passato da lì e che aveva trovato la creatura chiamata Gollum. Pertanto andai prima incontro a lui per sentire la sua storia. Non osavo immaginare in quali pericoli mortali fosse incorso.” “Non c’è un gran bisogno di raccontare,” disse Aragorn. “Se si è costretti a transitare in vista del Nero Cancello o a calpestare i fiori letali di Vallea Morgul, allora i pericoli non mancheranno. Anch’io finii per perder la speranza e mi misi sulla via del ritorno. E poi, per caso, a un tratto m’imbattei in quel che cercavo: le impronte di soffici piedi vicino a uno stagno melmoso. Ma ora le tracce erano fresche e veloci e non conducevano a Mordor bensì altrove. Le seguii lungo i bordi delle Paludi Morte e poi fu mio. Acquattato nei pressi di uno stagnante laghetto a sbirciare nell’acqua al calar della sera, lo catturai, Gollum. Era coperto di verde belletta. Temo che non mi amerà mai: mi morse, e io non fui gentile. Dalla sua bocca non ottenni mai altro che il segno dei denti. Per me fu la parte peggiore del viaggio, la strada del ritorno, lo sorvegliavo giorno e notte, lo facevo camminare avanti con una cavezza al collo, imbavagliato, finché la fame e la sete non lo resero più docile, e lo condussi sempre verso Boscuro. Alla fine ci arrivammo e lo consegnai agli Elfi, come avevamo pattuito; e fui contento di liberarmi di lui, perché puzzava. Per conto mio spero di non posare più lo sguardo su di lui; ma Gandalf venne e s’impose di farci una lunga conversazione.” “Sì, lunga e spossante,” disse Gandalf, “ma non senza profitto. Anzitutto, la sua versione dello smarrimento coincideva con quella che Bilbo ci ha appena raccontato apertamente per la prima volta; ma questo contava poco, dato che c’ero già arrivato da solo. Venni invece a sapere che l’anello di Gollum proveniva dal Grande Fiume nei pressi dei Campi Iridati. Venni altresì a sapere che lo possedeva da tanto tempo. Molte vite della sua piccola genìa. Il potere dell’anello aveva aumentato a dismisura la durata dei suoi anni; ma quel potere lo esercitano solo i Grandi Anelli. “E se questo non basta come prova, Galdor, c’è l’altra prova cui accennavo. Su questo stesso anello che hai visto tenere sollevato, rotondo e disadorno, è dato tuttora leggere le lettere riportate da Isildur, se si ha la forza di volontà di mettere l’oggetto d’oro per un po’ sul fuoco. Questo ho fatto e questo ho letto: Ash nazg durbatulûk, ash nazg gimbatul, ash nazg thrakatulûk agh burzum-ishi krimpatul.” Il cambiamento nella voce del mago era sbalorditivo. Di colpo divenne minacciosa, potente, dura come la pietra. Un’ombra parve offuscare il sole e per un attimo il portico si abbuiò. Tutti tremavano e gli Elfi si tapparono le orecchie. “Nessuna voce aveva mai osato pronunciar parole in quella lingua a Imladris, Gandalf il Grigio,” disse Elrond, mentre l’ombra passava e tutti tornavano a respirare. “E speriamo che nessun altro le pronuncerà in futuro,” replicò Gandalf. “Tuttavia non ti chiedo perdono, Messer Elrond. Perché se non vogliamo che quella lingua presto venga udita in ogni angolo dell’Occidente, allora accantoniamo tutti i dubbi sul fatto che questa cosa sia ciò che i Saggi hanno dichiarato essere: il tesoro del Nemico, carico di tutta la sua malvagità; e in esso risiede gran parte della sua forza di un tempo. Dagli Anni Neri emergono le parole che udirono i Fabbri di Eregion, e seppero che li avevano traditi. Un Anello per trovarli, Uno per vincerli, Uno per radunarli e al Buio avvincerli. “Sappiate inoltre, amici miei, che appresi anche altro da Gollum. Era restio a parlare e il suo racconto era confuso, ma non c’è dubbio che era andato a Mordor e lì lo avevano costretto con la forza a dire tutto quel che sapeva. Così il Nemico ora sa che l’Unico è stato ritrovato, che è rimasto a lungo nella Contea; e siccome i suoi servi gli hanno dato la caccia fin quasi alla nostra porta, ben presto saprà, se non lo sa già, mentre parlo, che lo abbiamo qui.” Per un po’ rimasero tutti a sedere in silenzio, finché Boromir si decise a parlare. “Sicché questo Gollum, tu dici, è una creatura piccola? Piccola, ma grande per malvagità. Che ne è di lui? Quale pena gli hai inflitto?” “È in prigione, niente di più,” disse Aragorn. “Aveva sofferto molto. Lo avevano senz’altro torturato e la paura di Sauron è un peso nero sul suo cuore. Io però sono contento che i vigili Elfi di Boscuro lo tengano al sicuro. Grande è la sua malignità e gli dà una forza da non credere per uno così adusto e rinsecchito. Se fosse libero potrebbe ancora fare molti danni. E sono certo che gli hanno permesso di lasciare Mordor con qualche compito malefico da svolgere.” “Ahimè! Ahimè!” gridò Legolas, e il suo bel volto elfico esprimeva grande angoscia. “Ora tocca a me comunicarvi le notizie che mi hanno incaricato di portare. Buone non sono, ma soltanto qui ho capito quanto sembreranno cattive ai convenuti. Sméagol, che ora chiamano Gollum, è fuggito.” “Fuggito?” gridò Aragorn. “Questa sì che è una brutta notizia. Ce ne pentiremo tutti amaramente, temo. Come mai quelli di Thranduil hanno fallito nel compito prefisso?” “Non per scarsa vigilanza,” disse Legolas; “ma forse per eccesso di bontà. E temiamo che il prigioniero abbia ricevuto aiuto da altri e che i nostri movimenti siano noti più di quanto sia auspicabile. Ancorché stremati dall’incarico custodivamo, su ordine di Gandalf, quella creatura giorno e notte. Ma Gandalf ci aveva fatto anche sperare nella sua guarigione e ci mancava l’animo di tenerlo sempre rinchiuso nelle segrete sotterranee, dove sarebbe ripiombato nei suoi neri pensieri di un tempo.” “Con me siete stati meno teneri,” disse Glóin con un lampo negli occhi al ricordo della prigionia nei profondi recessi delle aule dei Re degli Elfi. “Suvvia!” disse Gandalf. “Non interrompere, ti prego, mio buon Glóin. Si trattò di un deplorevole malinteso, da tempo appianato. Se mettiamo sul tappeto tutte le rimostranze che sussistono tra Elfi e Nani, tanto vale abbandonar questo Consiglio.” Glóin si alzò e fece un inchino, e Legolas riprese. “Nei giorni di bel tempo conducevamo Gollum per i boschi; e c’era un albero che si ergeva alto e solo, lontano dagli altri, sul quale gli piaceva arrampicarsi. Spesso lo lasciavamo salire fino ai rami più alti per sentire il vento libero; ma facevamo la guardia ai piedi della pianta. Un giorno si rifiutò di scendere e le guardie non avevano nessuna intenzione di arrampicarsi per prenderlo: aveva imparato ad afferrarsi ai rami con i piedi oltre che con le mani; rimasero perciò sotto l’albero fino a notte fonda. “E proprio quella notte d’estate, ancora senza luna e senza stelle, gli Orchi ci presero alla sprovvista. Dopo un po’ riuscimmo a respingerli; erano numerosi e feroci, ma venivano da oltre le montagne e non erano abituati ai boschi. Al termine della battaglia ci accorgemmo che Gollum era scomparso e le guardie trucidate o catturate. Ci rendemmo allora conto che avevano organizzato l’attacco per liberarlo e che lui lo sapeva in anticipo. Non capiamo come abbiano architettato la cosa; ma Gollum è astuto e numerose son le spie del Nemico. Le creature oscure cacciate via l’anno della caduta del Drago son tornate più numerose di prima e Boscuro è di nuovo un luogo malefico, tranne dove sussiste il nostro regno. “Non siamo riusciti a riprender Gollum. Abbiamo trovato le sue tracce, assieme a quelle di numerosi Orchi, che affondavano nel cuore della Foresta, in direzione sud. Ma la nostra perizia non è bastata e ben presto le abbiamo perse e non abbiamo osato proseguir la caccia: ci stavamo avvicinando a Dol Guldur, luogo invero assai malefico; noi non ci andiamo.” “Bene, bene, è fuggito,” disse Gandalf. “Non abbiamo il tempo di cercarlo nuovamente. Farà quello che vuole. Ma potrebbe ancora svolgere un ruolo che né lui né Sauron hanno previsto. “E ora risponderò alle altre domande di Galdor. Che ne è di Saruman? Quali sono i suoi consigli in questo frangente? È una storia che va raccontata per intero, perché Elrond è il solo ad averla sentita e in versione abbreviata; ma avrà un peso su tutte le decisioni che prenderemo. È l’ultimo capitolo della Storia dell’Anello, per ora. “A fine giugno mi trovavo nella Contea, ma l’ansia mi obnubilava la mente e mi diressi a cavallo fino ai confini meridionali del piccolo paese; presagivo un pericolo, ancora celato ai miei occhi ma sempre più vicino. Lì mi raggiunsero messaggi relativi alla guerra e alla sconfitta di Gondor, e quando seppi dell’Ombra Nera un brivido mi trafisse il cuore. Ma non trovai niente se non pochi fuggiaschi dal Sud; eppure sembravano celare una paura di cui non volevano parlare. Mi diressi allora verso est e nord percorrendo la Viaverde; e non lontano da Bree m’imbattei in un viaggiatore seduto su una scarpata sul ciglio della strada mentre il cavallo pascolava lì vicino. Era Radagast il Bruno, che un tempo abitava a Rhosgobel, presso il confine di Boscuro. Appartiene al mio ordine ma erano anni che non lo vedevo. “‘Gandalf!’ gridò. ‘Cercavo proprio te. Ma sono straniero da queste parti. Sapevo solo che ti avrei trovato in una regione selvaggia dal grossolano nome di Contea.’ “‘L’informazione era giusta,’ dissi. ‘Ma non esprimerti così se incontri qualcuno degli abitanti. Qui sei presso il confine della Contea. E che cosa vuoi da me? Dev’essere urgente. Non sei mai stato un viaggiatore, se non in caso di estrema necessità.’ “‘Ho un’incombenza che non può aspettare,’ disse. ‘Porto cattive notizie.’ Poi si guardò intorno, come se le siepi avessero orecchie. ‘Nazgûl,’ sussurrò. ‘I Nove sono di nuovo in circolazione. Hanno attraversato di nascosto il Fiume e si dirigono verso ovest. Hanno assunto le sembianze di cavalieri in nero.’ “Capii allora che cosa avessi temuto senza saperlo. “‘Il Nemico deve avere qualche grande necessità o proposito,’ disse Radagast; ‘anche se non riesco a immaginar che cosa lo spinga a interessarsi a queste zone lontane e desolate.’ “‘Che cosa intendi dire?’ domandai. “‘Mi han detto che, ovunque vadano, i Cavalieri chiedono informazioni su un paese chiamato Contea.’ “‘La Contea,’ dissi io; ma mi si strinse il cuore. Perfino i Saggi possono aver paura di affrontare i Nove, quando sono sotto il loro fero capo. Un grande re e stregone era in passato e ora fa ricorso a una paura mortale. ‘Chi te lo ha detto, e chi ti ha mandato?’ domandai. “‘Saruman il Bianco,’ rispose Radagast. ‘E mi ha incaricato di dirti che, se dovessi averne bisogno, lui ti aiuterà; ma devi chiederglielo subito o sarà troppo tardi.’ “Quel messaggio mi dava speranza. Saruman il Bianco è il più grande del mio ordine. Intendiamoci, Radagast è un mago di vaglia, maestro nelle forme e nelle variazioni di colore; molto esperto in materia di erbe e di animali, e amico in special modo degli uccelli. Ma Saruman ha studiato a lungo le arti del Nemico, mettendoci così in condizione di anticiparlo. Dobbiamo dire grazie agli espedienti di Saruman se lo abbiamo cacciato da Dol Guldur. Magari aveva scoperto armi in grado di respingere i Nove. “‘Andrò da Saruman,’ dissi. “‘Allora devi farlo subito,’ disse Radagast; ‘perché ho perso molto tempo a cercarti e i giorni si vanno esaurendo. M’han detto di trovarti prima del solstizio d’estate e ormai ci siamo. Anche se parti all’istante da qui, non lo raggiungerai prima che i Nove scoprano il paese che cercano. Io stesso tornerò immediatamente indietro.’ E detto questo montò in sella e fece per partire. “‘Aspetta un attimo!’ dissi. ‘Avremo bisogno dell’aiuto tuo e di tutte le creature disposte a darcelo. Invia messaggi a tutti gli animali e gli uccelli che ti sono amici. Di’ loro di portare ogni notizia riguardante questa vicenda a Saruman e a Gandalf. Fa’ inviare i messaggi a Orthanc.’ “‘Sarà fatto,’ disse e partì a spron battuto come se avesse avuto i Nove alle calcagna. “Non potevo seguirlo là per là. Quel giorno avevo cavalcato molto lontano ed ero stanco quanto il mio cavallo; e avevo bisogno di riflettere. Passai la notte a Bree e ritenni di non avere il tempo di tornare alla Contea. Mai ho commesso errore più grande! “Scrissi comunque un messaggio per Frodo, che affidai all’oste mio amico perché glielo spedisse. Partii all’alba; e alla fine giunsi alla dimora di Saruman. Si trova all’estremo sud di Isengard, dove finiscono i Monti Brumosi, non lontano dal Varco di Rohan. E Boromir vi dirà che è una grande vallata aperta sita tra i Monti Brumosi e le estreme pendici settentrionali dell’Ered Nimrais, le Montagne Bianche del suo paese. Ma Isengard è un cerchio di rocce scoscese che cingono la valle come una muraglia e al centro della valle c’è una torre in pietra chiamata Orthanc. Non l’ha costruita Saruman bensì gli Uomini di Númenor tanto tempo fa; è molto alta e custodisce innumeri segreti; però non ha l’aria di un’opera d’arte. Per raggiungerla bisogna per forza superare il cerchio di Isengard; e quel cerchio ha un ingresso solo. “Una sera tardi giunsi al cancello, una specie di grande arco nella parete di roccia; ed era saldamente custodito. Ma i guardiani erano stati avvertiti del mio arrivo e m’informarono che Saruman mi stava aspettando. Passai sotto l’arco mentre il cancello si richiudeva silenziosamente alle mie spalle e a un tratto, pur senza motivo, ebbi paura. “Ma proseguii fino ai piedi di Orthanc e giunsi davanti alla scala di Saruman, che mi venne incontro e mi condusse di sopra nella sua stanza. Al dito portava un anello. “‘Così sei venuto, Gandalf,’ mi disse con gravità; ma negli occhi sembrava avere una luce bianca, come se avesse in cuore una risata fredda. “‘Sì, sono venuto,’ dissi. ‘Sono venuto a chiederti aiuto, Saruman il Bianco.’ L’appellativo sembrò irritarlo. “‘Ma davvero, Gandalf il Grigio!’ motteggiò. ‘Aiuto, eh? Da quando in qua Gandalf il Grigio chiede aiuto, uno così astuto e così saggio, che va girando per i paesi e s’interessa di ogni faccenda, anche se non lo riguarda.’ “Lo guardai perplesso. ‘Ma se non m’inganno,’ dissi, ‘stanno succedendo cose che richiederanno l’unione di tutte le nostre forze.’ “‘Può darsi,’ disse lui, ‘ma ce ne hai messo di tempo per arrivarci. Da quanto, io mi domando, tieni nascosto a me, capo del Consiglio, un fatto della massima importanza? Che cosa ti ha spinto a venir qui dal tuo nascondiglio nella Contea?’ “‘I Nove si sono ripresentati,’ risposi. ‘Hanno attraversato il Fiume. Così mi ha detto Radagast.’ “‘Radagast il Bruno!’ rise Saruman, senza più nascondere lo sprezzo. ‘Radagast il Domator d’uccelli! Radagast il Semplice! Radagast lo Sciocco! Eppure ha avuto l’accortezza di svolgere il ruolo che gli avevo affidato. Tu sei venuto, e quello era lo scopo del messaggio. E qui resterai, Gandalf il Grigio, per riposarti dai tuoi viaggi. Perché io sono Saruman il Saggio, Saruman il Facitor d’Anelli, Saruman il Multicolore!’ “Allora lo guardai e vidi che le sue vesti non erano bianche come mi erano sembrate, bensì tessute di tutti i colori e, se si muoveva, luccicavano cangianti abbacinando l’occhio. “‘Preferivo il bianco,’ dissi. “‘Il bianco!’ sogghignò. ‘Serve come base. Il tessuto bianco si può sempre tingere. La pagina bianca coprir di scrittura; e la luce bianca frangere.’ “‘Nel qual caso non sarà più bianca,’ dissi. ‘E chi rompe un oggetto per scoprire che cos’è ha lasciato la via della saggezza.’ “‘Non devi parlarmi come a uno di quegli sciocchi che prendi per amici,’ disse. ‘Non ti ho fatto venir qui per farmi ammaestrare da te, ma per offrirti una scelta.’ “S’impettì e attaccò a declamare, come se tenesse un discorso a lungo provato. ‘I Giorni Antichi sono andati. I Giorni Intermedi stanno passando. I Giorni Giovani vanno a iniziare. Il tempo degli Elfi è finito, ma la nostra ora è vicina: il mondo degli Uomini, che noi dobbiamo governare. Ma ci occorre potere, potere per sistemar tutte le cose come vogliamo noi, in vista di quel bene che solamente ai Saggi è dato scernere. “‘Sta’ a sentire, Gandalf, vecchio amico e assistente!’ disse, avvicinandosi e parlando adesso in tono più pacato. ‘Ho detto noi, perché saremo noi, se ti unirai a me. Un nuovo Potere sta emergendo, contro il quale a niente gioveranno manovre e alleanze di un tempo. Non c’è più da sperar negli Elfi o in Númenor che muore. Questa è dunque la scelta che si presenta a te, a noi. Possiamo unirci a quel Potere. Sarebbe cosa saggia, Gandalf. Lì c’è da sperare. La sua vittoria è imminente; e ricca sarà la ricompensa per chi ha prestato aiuto. Con la crescita del Potere cresceranno anche i suoi amici fidati; e i Saggi, come me e te, armati di pazienza finiranno per tracciarne l’indirizzo, controllarlo. Si tratta di aspettare il momento opportuno, di custodir nell’animo i pensieri, deplorare magari il male fatto lungo la strada, ma plaudere allo scopo ultimo e supremo: la Conoscenza, il Governo, l’Ordine; tutte le cose che finora abbiamo tentato invano di realizzare, ostacolati anziché aiutati dai nostri deboli o indolenti amici. Non ci sarebbe un vero cambiamento, non ce ne sarebbe bisogno, nelle nostre mire, solo nei mezzi.’ “‘Saruman,’ gli dissi, ‘ho avuto modo di sentire certi discorsi anche prima, ma solo sulle labbra di emissari inviati da Mordor a ingannare gli ignoranti. Non posso creder che tu mi abbia fatto venir fin qui soltanto per tediare le mie orecchie.’ “Saruman mi guardò con la coda dell’occhio e rimase in silenzio a riflettere. ‘Be’, vedo che non approvi questa saggia condotta,’ disse. ‘Non ancora? Neanche se escogitassimo un sistema migliore?’ “Si avvicinò e mi posò la lunga mano sul braccio. ‘E perché no, Gandalf?’ sussurrò. ‘Perché no? L’Anello Dominante? Se potessimo disporne, il Potere passerebbe in mano nostra. Questo è il vero motivo per cui ti ho convocato. Molti occhi ho al mio servizio e credo che tu sappia dove si trova adesso quell’oggetto prezioso. Dico bene? Altrimenti perché i Nove chiederebbero della Contea e tu che cosa ci faresti lì?’ Nel dirlo non riuscì a celar la bramosia che di colpo si accese negli occhi. “‘Saruman,’ dissi, tenendomi a distanza, ‘solo una mano alla volta può usare l’Unico, e lo sai bene; perciò non scomodarti a dire noi! Tanto non te lo darei, anzi, non te ne darei neanche notizia, ora che conosco il tuo intento. Eri a capo del Consiglio ma ti sei deciso a togliere la maschera. Bene, la scelta è, mi pare, sottomettersi a Sauron o a te. Non fanno per me, nessuna delle due. Hai altre scelte da propormi?’ “Ora era freddo e pericoloso. ‘Sì,’ disse. ‘Non mi aspettavo che facessi mostra di saggezza, nemmeno nel tuo stesso interesse; ma ti ho offerto l’occasione di aiutarmi spontaneamente, risparmiandoti così un monte di guai e di sofferenze. La terza scelta è di restare qui, fino alla fine.’ “‘Quale fine?’ “‘Fino a quando non mi avrai rivelato dove si trova l’Unico. Il modo di convincerti lo trovo. O fino a quando non verrà ritrovato tuo malgrado e il Dominatore avrà tempo di occuparsi di questioni meno serie: come escogitare una degna ricompensa per l’intralcio e l’insolenza a opera di Gandalf il Grigio.’ “‘Questa potrebbe non rivelarsi una delle questioni meno serie,’ dissi. Lui mi rise in faccia, perché le mie parole erano vuote, e lo sapeva. “Mi portarono sul pinnacolo di Orthanc, lasciandomi da solo nel posto dove Saruman era solito osservar le stelle. Per scendere c’è soltanto una stretta scala di molte migliaia di gradini e la valle sottostante sembra lontanissima. Mi affacciai e vidi che, dove prima era verde e bella, adesso era piena di pozzi e di fucine. Lupi e orchi erano alloggiati a Isengard, perché Saruman andava radunando per suo conto grandi forze, in competizione con Sauron e non ancora al suo servizio. Su tutti i suoi impianti gravava un fumo scuro che si avviluppava intorno ai fianchi di Orthanc. Ero solo su un’isola in mezzo alle nuvole; non avevo modo di fuggire e i miei giorni erano amari. Il freddo mi dilaniava e avevo poco spazio per fare avanti e indietro mentre rimuginavo sulla venuta a Nord dei Cavalieri. “Che i Nove avessero fatto la loro comparsa ne ero certo, indipendentemente dalle parole di Saruman, che potevano essere menzogne. Molto prima di giungere a Isengard avevo sentito voci lungo il tragitto che non si prestavano a equivoci. In cuore albergavo sempre la paura per gli amici della Contea; ma nutrivo comunque qualche speranza. Speravo che Frodo fosse partito subito, come raccomandavo nella lettera, e che avesse raggiunto Valforra prima che la caccia mortale avesse inizio. Ma sia la mia paura sia la mia speranza si rivelarono infondate. La speranza era basata su un grassone di Bree; e la paura sull’astuzia di Sauron. Ma i grassoni che vendono birra ricevono molte ordinazioni; e il potere di Sauron è pur sempre minore rispetto a quanto lo faccia apparire la paura. Ma nel cerchio d’Isengard, solo e prigioniero, non era facile pensare che cacciatori di fronte ai quali tutti sono fuggiti o caduti, una volta addentratisi nella Contea avrebbero esitato.” “Io ti ho visto!” gridò Frodo. “Camminavi su e giù. La luna ti brillava sui capelli.” Stupito, Gandalf tacque e lo guardò. “Era soltanto un sogno,” disse Frodo, “ma all’improvviso mi è tornato in mente. Lo avevo completamente dimenticato. L’ho fatto qualche tempo fa; dopo la partenza dalla Contea, credo.” “Allora è arrivato tardi,” disse Gandalf, “come vedrai. Ero in una brutta situazione. E chi mi conosce converrà che di rado mi son trovato in simili frangenti e che non prendo bene certe disgrazie. Gandalf il Grigio catturato come una mosca in una subdola ragnatela! Però perfino i ragni più scaltri possono lasciare un filo lento. “Sulle prime temetti, com’era senz’altro nelle intenzioni di Saruman, che anche Radagast avesse ceduto. Eppure al momento dell’incontro non avevo notato alcunché di sospetto nella voce o nello sguardo. In caso contrario non sarei mai andato a Isengard o avrei preso maggiori precauzioni. Saruman, immaginandolo, aveva nascosto le sue intenzioni e ingannato il messaggero. Comunque sia sarebbe stato inutile cercare d’indurre l’onesto Radagast al tradimento. Mi aveva cercato in buona fede e così facendo era stato convincente. “Questo segnò la rovina della macchinazione di Saruman. Radagast non aveva motivo di non fare quanto gli avevo chiesto; diresse la cavalcatura verso Boscuro dove aveva molti amici d’antica data. E le Aquile dei Monti volarono in lungo e in largo e videro molte cose: le riunioni dei lupi e le adunate degli Orchi; e i Nove Cavalieri andare qua e là per le terre; ed ebbero notizia della fuga di Gollum. E incaricarono un messaggero di comunicarmela. “Fu così che sul finire dell’estate, in una notte di luna, Gwaihir Signore dei Venti, la più veloce delle Grandi Aquile, giunse inattesa a Orthanc; e mi trovò sul pinnacolo. Io gli parlai e lui mi portò via prima che Saruman se ne accorgesse. Ero già lontano da Isengard anzi che i lupi e gli orchi sortissero dal cancello per inseguirmi. “‘Fin dove puoi portarmi?’ dissi a Gwaihir. “‘A molte leghe da qui,’ disse lui, ‘ma non fino ai confini della terra. Mi hanno inviato a portare notizie, non fardelli.’ “‘Allora ho bisogno di un destriero a terra,’ dissi, ‘e di un destriero straordinariamente veloce, perché non ho mai avuto tanta fretta prima d’ora.’ “‘Allora ti porterò a Edoras, dove il Signore di Rohan siede nelle sue sale,’ disse; ‘perché non è molto distante.’ Ne fui contento perché nel Riddermark di Rohan vivono i Rohirrim, Signori dei cavalli, e non esistono cavalli pari a quelli allevati nella grande vallata tra i Monti Brumosi e le Montagne Bianche. “‘Posso sempre fidarmi degli Uomini di Rohan, secondo te?’ dissi a Gwaihir, dato che il tradimento di Saruman aveva scosso la mia fiducia. “‘Pagano un tributo in cavalli,’ rispose, ‘e ogni anno ne mandano molti a Mordor, o così dicono; però non sono ancora sotto il giogo. Ma se Saruman è diventato malvagio, come dici tu, allora la loro sorte non tarderà molto.’ “Mi depositò nel paese di Rohan prima dell’alba; ma ho allungato la mia storia oltre misura. Il resto dovrà esser più conciso. A Rohan trovai il male già al lavoro: le menzogne di Saruman; e il re del paese non volle dare ascolto ai miei avvertimenti. Mi ordinò di prendere un cavallo e di andarmene; e io ne scelsi uno di mio gradimento, non di suo però. Presi il miglior cavallo del paese e uno così non l’ho mai visto.” “Allora dev’essere davvero un nobile animale,” disse Aragorn; “e mi addolora più di tante notizie che sembrerebbero peggiori apprendere che Sauron impone un simile tributo. Non era così l’ultima volta che mi son trovato in quel paese.” “Non lo è neanche adesso, lo giuro,” disse Boromir. “È una menzogna che viene dal Nemico. Conosco gli Uomini di Rohan, leali e prodi, nostri alleati, che vivono ancora nelle terre che abbiamo dato loro tanto tempo fa.” “L’ombra di Mordor si stende su terre lontane,” replicò Aragorn. “Saruman ha ceduto. Rohan è sotto assedio. Chissà che cosa troverai, se mai farai ritorno.” “Almeno questo no,” disse Boromir. “Non compreranno la propria vita con i cavalli. Amano i cavalli quasi quanto i congiunti. E non senza ragione, perché i cavalli del Riddermark vengono dai campi del Nord, lontani dall’Ombra, e la loro razza, come quella dei padroni, discende dai liberi giorni di un tempo.” “Verissimo!” disse Gandalf. “E tra quelli ce n’è uno che sembra partorito il mattino del mondo. I cavalli dei Nove non possono competere con lui; instancabile, veloce come il vento fluente. L’han chiamato Mantombroso. Di giorno il manto luce come argento; di notte è come un’ombra e passa inosservato. Leggero è il suo passo! Nessuno l’aveva mai montato, ma io lo presi e lo domai, e così rapidamente mi portò che arrivai nella Contea quando Frodo era sui Poggitumuli, anche se io ero partito da Rohan solo quando lui partiva da Hobbiton. “Ma mentre cavalcavo in me cresceva la paura. Nel risalire verso Nord avevo notizie dei Cavalieri e pur guadagnando ogni giorno terreno su di loro, erano sempre innanzi a me. Venni a sapere che avevano diviso le loro forze: alcuni eran rimasti di guardia alla frontiera orientale, non lontano dalla Viaverde, mentre altri invadevano la Contea dal sud. Giunsi a Hobbiton e Frodo era partito; ma scambiai due parole col vecchio Gamgee. Più di due e poche pertinenti. Aveva molto da ridire sui difetti dei nuovi proprietari di Casa Baggins. “‘Non sopporto i cambiamenti,’ disse, ‘non alla mia età, e men che mai i cambiamenti in peggio.’ ‘Cambiamenti in peggio,’ ripeté molte volte. “‘Peggio è una brutta parola,’ gli dissi, ‘e spero che in vita tua non ne vedrai.’ Ma dalle sue chiacchiere alla fine dedussi che Frodo aveva lasciato Hobbiton meno di una settimana prima e che la sera stessa un cavaliere nero si era presentato sul Colle. Allora ripresi a cavalcare pieno di paura. Giunsi a Landaino e la trovai in subbuglio, sembrava un formicaio smosso da un bastone. Giunsi alla casa di Criconca e la trovai vuota e con la porta sfondata; ma sulla soglia c’era un mantello che apparteneva a Frodo. Allora per un po’ persi la speranza e non mi attardai a raccogliere notizie, che invece mi avrebbero confortato; ma cavalcai sulle tracce dei Cavalieri. Erano difficili da seguire perché andavano in molte direzioni ed ero smarrito. Ma mi sembrava che almeno un paio puntassero verso Bree; e lì mi diressi anch’io, pensando a qualcosa da lasciar detto all’oste. “‘Farfaraccio lo chiamano,’ pensai. ‘Se questo ritardo è colpa sua, scioglierò tutto il grasso che c’è in lui. Arrostirò quello stupido vecchio a fuoco lento.’ Proprio ciò che si aspettava, tant’è che, quando vide la mia faccia, cadde bocconi e cominciò a squagliarsi là per là.” “Che cosa gli hai fatto?” gridò Frodo allarmato. “Con noi è stato molto buono e ha fatto tutto quel che poteva.” Gandalf rise. “Non aver paura!” disse. “Non ho morso, e ho abbaiato pochissimo, sopraffatto com’ero dalla gioia alle notizie che gli strappai di bocca quando ebbe finito di tremare, e l’ho perfino abbracciato. Come fosse successo non potevo allora immaginarlo, ma venni a sapere che avevate passato la notte prima a Bree ed eravate partiti al mattino con Passolungo. “‘Passolungo!’ esclamai, gridando di gioia. “‘Sì, signore, purtroppo è così, signore,’ disse Farfaraccio, fraintendendomi. ‘È riuscito ad avvicinarli, malgrado tutti i miei sforzi, e lo hanno preso con loro. Si sono comportati in modo molto strano durante tutta la permanenza qui: e lo facevano apposta, si sarebbe detto.’ “‘Asino! Sciocco! Tre volte degno e benamato Omorzo!’ dissi. ‘Sono le migliori notizie che ho ricevuto dal Giorno di Mezz’estate; valgono una moneta d’oro come minimo. Che la tua birra sia posta sotto un incantesimo di eccellenza insuperabile per sette anni!’ dissi. ‘Ora posso prendermi una notte di riposo, la prima da non so più quando.’” “Così passai lì la notte a interrogarmi sui movimenti dei Cavalieri perché a Bree, a quanto pare, avevano notizia soltanto di due di loro. Ma durante la notte udimmo altro. Almeno cinque ne vennero da ovest, abbatterono i cancelli e attraversarono Bree come un vento ululante; e la popolazione di Bree trema ancora e aspetta la fine del mondo. Mi alzai prima dell’alba e mi misi all’inseguimento. “Non lo so di preciso, ma mi sembra chiaro che le cose sono andate così. Il Capitano rimase nascosto a sud di Bree, mentre due attraversavano a cavallo il villaggio, e altri quattro invadevano la Contea. Ma quando questi ultimi persero le tracce a Bree e a Criconca, tornarono dal Capitano per comunicargli la notizia, lasciando così la Strada, spie a parte, priva di sorveglianza. Allora il Capitano inviò qualcuno a est attraverso il paese mentre lui e gli altri cavalcavano furenti lungo la Strada. “Io corsi al galoppo a Svettavento come un uragano, raggiungendola prima del tramonto all’indomani della partenza da Bree… e loro eran già lì. Si tennero alla larga perché avvertivano l’arrivo della mia collera e non se la sentivano di affrontarla mentre il Sole era ancora in cielo. Ma la notte mi accerchiarono, assediandomi in cima alla collina, nell’antico anello di Amon Sûl. Fu davvero dura: luci e fiamme così non si vedevano a Svettavento dai segnali di fuoco delle guerre di un tempo. “All’alba riuscii a scappare e fuggii verso nord. Non potevo sperar di fare di più. Era impossibile trovarti nelle zone selvagge, Frodo, e sarebbe stata una follia provarci con tutti i Nove alle calcagna. Dovevo fidarmi di Aragorn. Speravo tuttavia di convogliarne qualcuno su di me e al tempo stesso di raggiunger Valforra prima di voi e d’inviarvi soccorsi. E quattro Cavalieri in verità mi seguirono, ma dopo qualche tempo fecero dietrofront e, a quanto pare, si diressero al Guado. Il che servì a qualcosa perché, al momento di attaccare il vostro accampamento, erano solo in cinque anziché in nove. “Finalmente arrivai qui seguendo un percorso lungo e impervio, risalendo il Pollagrigia e attraverso le brughiere di Etten per poi ridiscendere da nord. Ci misi quasi quindici giorni da Svettavento, perché non potevo cavalcare in mezzo alle rocce delle lande trolliche e avevo rimandato Mantombroso dal padrone; ma tra noi è nata una grande amicizia e, in caso di necessità, accorrerà a un mio richiamo. Ma fu così che arrivai a Valforra solo due giorni prima dell’Anello, e già era giunta notizia del pericolo che correva… notizia poi peraltro comprovata. “Il mio racconto, Frodo, termina qui. Chiedo venia a Elrond e agli altri se è stato lungo. Ma non era mai successo prima che Gandalf mancasse a un appuntamento e non si presentasse come promesso. Di un’eventualità così insolita occorreva, a parer mio, dare il resoconto al Portatore dell’Anello. “Bene, ora la Storia è stata narrata, dall’inizio alla fine. Eccoci tutti qui, ed ecco qui l’Anello. Tuttavia non ci siamo ancora minimamente avvicinati al nostro obiettivo. Che cosa farne?” Scese il silenzio. Alla fine, Elrond prese di nuovo la parola. “Quanto abbiamo appreso sul conto di Saruman è doloroso,” disse, “ci fidavamo di lui e conosce a menadito tutti i nostri dettami. È pericoloso studiare troppo a fondo le arti del Nemico, nel bene o nel male. Ma capitolazioni e tradimenti simili sono, ahimè, avvenuti anche prima. Delle storie oggi ascoltate, la più strana per me è quella di Frodo. Non ho conosciuto molti hobbit, a parte il qui presente Bilbo; e mi sembra che forse non è così singolare e unico come pensavo io. Il mondo è molto cambiato dall’ultima volta che mi son messo sulle strade d’occidente. “Gli Esseri dei Tumuli li conosciamo sotto molti nomi; e molte son le storie raccontate sulla Vecchia Foresta: tutto quel che ne rimane ormai è soltanto un lembo della sua marca settentrionale. Un tempo uno scoiattolo poteva andare di albero in albero dalla Contea alla Landumbria a ovest di Isengard. Una volta viaggiai in quelle contrade e molte cose strane e selvagge conobbi. Ma avevo dimenticato Bombadil, se invero egli è lo stesso che tanto tempo fa girava per boschi e colline, e già allora più vecchio era dei vecchi. Aveva un altro nome, allora. Lo chiamavamo Iarwain Ben-adar, il più anziano e senza padre. Ma molti altri nomi ha di poi ricevuto da altri popoli: Forn dai Nani, Orald dagli Uomini del Nord, e altri nomi ancora. È una strana creatura, ma avrei dovuto forse convocarla al nostro Consiglio.” “Non sarebbe venuto,” disse Gandalf. “Non potremmo inviargli messaggi e ottenere il suo aiuto?” domandò Erestor. “Sembra che il suo potere si eserciti anche sull’Anello.” “No, non è proprio così,” disse Gandalf. “Diciamo invece che l’Anello non ha potere su di lui. Egli è padrone di se stesso. Ma non può modificar l’Anello né rompere il potere che ha sugli altri. E ormai si è ritirato in un fazzoletto di terra, entro confini da lui stesso stabiliti, anche se nessuno li ha mai visti, forse in attesa che i tempi cambino, e non intende superarli.” “Ma entro quei confini nulla sembra sgomentarlo,” disse Erestor. “Non potrebbe prendere l’Anello e custodirlo lì, per sempre innocuo?” “No,” disse Gandalf, “non di buon grado. Se tutti i popoli liberi della terra lo implorassero, forse potrebbe farlo, ma non ne capirebbe l’esigenza. E se ricevesse l’Anello, presto se ne dimenticherebbe, anzi, è più probabile che lo butterebbe via. Certe cose non fanno presa sulla sua mente. Sarebbe un custode quanto mai inaffidabile; e come risposta può bastare.” “Ma in ogni caso,” disse Glorfindel, “mandargli l’Anello ritarderebbe soltanto il giorno del male. Bombadil è lontano. Come fare a riportarglielo passando inosservati al vaglio delle spie? E, anche potendo, prima o poi il Signore degli Anelli verrebbe a conoscenza del nascondiglio e lì convoglierebbe tutto il suo potere. Da solo Bombadil potrebbe sfidare un simile potere? Credo di no. Credo che alla fine, una volta soggiogato tutto il resto, Bombadil cadrebbe, per Ultimo, come fu il Primo; e allora calerà la Notte.” “So poco di Iarwain, a parte il nome,” disse Galdor, “ma Glorfindel, secondo me, ha ragione. Il potere di sfidare il nostro Nemico non è in lui, a meno che un tal potere non sia nella terra stessa. Eppure abbiamo visto che Sauron può torturare e distruggere perfino le colline. Il potere che eventualmente sussiste si trova qui da noi a Imladris, o da Círdan agli Approdi, o a Lórien. Ma hanno essi la forza, abbiamo noi la forza di resistere al Nemico, a Sauron che alfine giungerà, quando tutto il resto sarà abbattuto?” “Io non ne ho la forza,” disse Elrond; “e neanche loro.” “Allora, se non potremo impedirgli con la forza d’impossessarsi dell’Anello,” disse Glorfindel, “ci restano soltanto due tentativi da compiere: inviarlo al di là del Mare o distruggerlo.” “Ma Gandalf ci ha appena rivelato che non ci è dato distruggerlo con nessun mezzo a nostra disposizione,” disse Elrond. “E poi coloro che risiedono al di là del Mare non lo accetterebbero: nel bene o nel male appartiene alla Terra di Mezzo; spetta a noi che ancora dimoriamo qui occuparcene.” “Allora,” disse Glorfindel, “gettiamolo negli abissi, realizzando così le menzogne di Saruman. È ormai chiaro che già durante il Consiglio si era messo su una cattiva strada. Sapeva che l’Anello non era perso per sempre, anche se voleva farcelo credere; tant’è che cominciò a bramarlo per sé. Tuttavia, spesso nelle menzogne si cela la verità: nel Mare l’Anello sarebbe al sicuro.” “Non per sempre però,” disse Gandalf. “Nelle acque profonde ci sono molte cose; e mari e terre possono mutare. Nella fattispecie, il nostro compito non è darci pensiero per una stagione o per poche vite d’Uomini o per un’epoca effimera del mondo. A noi spetta cercare una soluzione definitiva a questa minaccia, pur senza la speranza di riuscirci.” “E non la troveremo sulle strade che portano al Mare,” disse Galdor. “Se è da ritenere troppo periglioso il ricorso a Iarwain, allora la fuga verso il Mare è irta di pericoli insidiosi. Il cuore mi dice che Sauron si aspetterà che prendiamo la via occidentale, non appena al corrente di quanto è successo. E presto lo sarà. È vero che i Nove sono appiedati, ma è soltanto una tregua, prima che trovino nuovi e più rapidi destrieri. Tra Sauron e una marcia trionfale lungo il litorale fino a Nord ormai c’è solo la potenza in declino di Gondor; e se arriva e prende d’assalto le Torri Bianche e gli Approdi, poi neanche gli Elfi sfuggiranno alle ombre sempre più lunghe della Terra di Mezzo.” “Tarderà ancora a lungo quella marcia,” disse Boromir. “Gondor è in declino, dici. Ma Gondor è in piedi, e perfino la fine della sua forza è ancora molto forte.” “Eppure la sua vigilanza non riesce più a tenere a freno i Nove,” disse Galdor. “Ed egli può sempre trovare altre strade che Gondor non sorveglia.” “Pertanto,” disse Erestor, “due soltanto sono le direzioni, come ha già attestato Glorfindel: nascondere per sempre l’Anello o distruggerlo. Ma vanno tutt’e due ben oltre la nostra portata. Chi ci risolverà l’indovinello?” “Nessuno qui è in grado di farlo,” disse gravemente Elrond. “Quantomeno nessuno può prevedere che cosa succederà se prendiamo una via anziché l’altra. Ma ormai mi sembra chiaro qual è la strada da prendere. La strada che porta a ovest sembra la più facile. Pertanto è da evitare. Sarà sorvegliata. Troppo spesso gli Elfi han scelto quella via di fuga. Al punto in cui siamo, dobbiamo prendere una strada difficile, una strada inaspettata. Sta lì la nostra speranza, se di speranza si tratta. Andare incontro al pericolo… a Mordor. Dobbiamo mandare l’Anello al Fuoco.” Scese di nuovo il silenzio. Frodo, perfino in quella bella casa, affacciata su una valle aprica, colma del rumore di acque limpide, sentiva in cuor suo una tenebra assoluta. Boromir si mosse e Frodo lo guardò. Palpeggiava accigliato il grande corno. E alla fine parlò. “Tutto questo non mi è chiaro,” disse. “Saruman è un traditore ma non avrà avuto un barlume di saggezza? Perché parlate solo di nascondere e distruggere? Che cosa c’impedisce di pensare che il Grande Anello sia finito in mano nostra per assisterci proprio nell’ora del bisogno? Avvalendosene, i Liberi Signori dei Liberi potrebbero senz’altro sconfiggere il Nemico. È quello che più teme, a mio avviso. “Gli Uomini di Gondor sono valorosi e non molleranno mai; ma rischiano di esser sgominati. Il valore ha bisogno anzitutto di forza, indi di un’arma. Che l’Anello sia la vostra arma, se ha tutto il potere che gli attribuite. Prendetelo e andate incontro alla vittoria!” “No, ahimè,” disse Elrond. “Non possiamo usar l’Anello Dominante. Lo sappiamo fin troppo bene ormai. Appartiene a Sauron, da lui solo forgiato, ed è radicalmente malvagio. La sua forza, Boromir, è troppo grande per usarne a piacimento; può farlo solo chi possiede già un grande potere personale. Ma per costoro racchiude un pericolo più micidiale ancora. Basta desiderarne il possesso a corrompere i cuori. Pensa a Saruman. Se uno dei Saggi dovesse grazie a questo Anello sconfiggere il Signore di Mordor, servendosi delle proprie arti, s’insedierebbe lui sul trono di Sauron, e avremmo un altro Oscuro Signore. Ragione di più per distruggere l’Anello: finché resta nel mondo rappresenta un pericolo perfino per i Saggi. Perché all’inizio niente è malvagio. Neppure Sauron lo era. Io ho paura di prendere l’Anello per nasconderlo. Non voglio prendere l’Anello per poi farne uso.” “Neanch’io,” disse Gandalf. Boromir li guardò dubbioso ma chinò la testa. “Così sia,” disse. “A Gondor dovremo perciò affidarci alle armi che abbiamo. E continueremo a batterci, quantomeno finché i Saggi avranno l’Anello in custodia. Chissà che la Spada-che-ha-subìto-il-danno non riesca ancora ad arginare l’onda… se la mano che la brandisce non ha ereditato un semplice cimelio bensì il nerbo dei Re degli Uomini.” “Chi può dirlo?” disse Aragorn. “Ma un giorno la metteremo alla prova.” “Possa quel giorno non tardare troppo,” disse Boromir. “Perché anche se io non chiedo aiuto, noi ne abbiamo bisogno. Ci sarebbe di conforto saper che anche altri si battono con tutti i mezzi a disposizione.” “Traine conforto, allora,” disse Elrond. “Perché esistono altri poteri e altri regni che voi non conoscete, nascosti ai vostri occhi. Anduin il Grande scorre lungo molte rive prima di arrivare ad Argonath e alle Porte di Gondor.” “Sarebbe peraltro per tutti un bene,” disse Glóin il Nano, “se tutte queste forze si unissero e i poteri di ognuna fossero usati coralmente. Esistono magari altri anelli, meno insidiosi, da usare in questo frangente. I Sette sono persi per noi… se Balin non ha trovato l’anello di Thrór, che era l’ultimo; non ne sappiamo nulla dacché Thrór perì a Moria. Anzi, ora posso rivelare che fu in parte con la speranza di trovare quell’anello che Balin si mise in viaggio.” “Balin non troverà nessun anello a Moria,” disse Gandalf. “Thrór lo diede al figlio, Thráin, ma Thráin non lo diede a Thorin. Lo strapparono a Thráin con la tortura nelle segrete di Dol Guldur. Io arrivai troppo tardi.” “Ahimè!” gridò Glóin. “Quando verrà il giorno della vendetta? Ma ci sono ancora i Tre. Che ne è dei Tre Anelli degli Elfi? Anelli assai potenti, dicono. I Signori degli Elfi non li conservano? Eppure anche quelli li forgiò l’Oscuro Signore tanto tempo fa. Sono inefficaci? Vedo qui i Signori degli Elfi. Ce lo diranno?” Gli Elfi non diedero risposta. “Non mi hai sentito, Glóin?” disse Elrond. “I Tre non li ha forgiati Sauron, non li ha nemmeno mai sfiorati. Ma non è permesso parlarne. In quest’ora di dubbio posso dire solo una cosa. Non sono inefficaci. Ma non li fecero come armi da guerra o da conquista: il loro potere non è quello. Chi li fece non desiderava né forza né dominio né accumular tesori, ma capire, fare e curare, per mantenere ogni cosa immacolata. Questo gli Elfi della Terra di Mezzo lo hanno in certa qual misura ottenuto, ancorché attraverso la sofferenza. Ma tutto ciò che hanno compiuto coloro che detengono i Tre andrà a loro disfazione e darà in pasto a Sauron la loro mente e il loro cuore, se lui riconquisterà l’Unico. Sarebbe meglio che i Tre non fossero mai esistiti. Questo è il suo scopo.” “Che cosa accadrebbe invece se l’Anello Dominante fosse distrutto, come consigli tu?” domandò Glóin. “Non lo sappiamo con precisione,” rispose mestamente Elrond. “C’è chi spera che i Tre Anelli, mai sfiorati da Sauron, sarebbero liberi, talché chi li domina riparerebbe i danni da lui causati al mondo. Ma forse, con la scomparsa dell’Unico, i Tre perderebbero efficacia e molte belle cose svanirebbero e verrebbero dimenticate. Questa è la mia opinione.” “Eppure tutti gli Elfi sono disposti a correr questo rischio,” disse Glorfindel, “pur d’infrangere il potere di Sauron e allontanar per sempre la paura del suo dominio.” “Così torniamo di nuovo alla distruzione dell’Anello,” disse Erestor, “senza però aver fatto un passo avanti. Di quale forza disponiamo per trovare il Fuoco nel quale fu forgiato? Questa è la via della disperazione. Della follia, direi, se la vasta saggezza di Elrond non me l’impedisse.” “Disperazione, o follia?” disse Gandalf. “Disperazione non è, perché la disperazione è soltanto per chi, oltre ogni dubbio, vede la fine. Non siamo noi. Saggezza è riconoscer la necessità, dopo aver soppesato ogni altra via, anche se sembrerà follia a chi si attacca a false speranze. Ebbene, che la follia sia la nostra copertura, un velo innanzi agli occhi del Nemico! Che è molto saggio e soppesa ogni cosa con estrema precisione sulla bilancia della sua malvagità. Ma l’unica misura che conosce è il desiderio, desiderio di potere; e giudica così ogni altro cuore. In cuor suo non accetterà mai l’idea che qualcuno lo rifiuti, che una volta in possesso dell’Anello noi cerchiamo di distruggerlo. Se cerchiamo di far questo, i suoi calcoli andranno a farsi benedire.” “Almeno per un po’,” disse Elrond. “Di qui si deve passare, ma sarà durissima. E né la forza né la saggezza ci condurranno lontano. I deboli che tentano questa ricerca hanno le stesse speranze dei forti. Eppure tale è spesso il corso delle imprese che azionano le ruote del mondo: son le mani dei piccoli ad agire per necessità, mentre gli occhi dei grandi guardano altrove.” “Molto bene, Messer Elrond, molto bene!” disse all’improvviso Bilbo. “Non dire altro! È abbastanza chiaro dove vuoi arrivare. Bilbo lo stupido hobbit ha messo in moto questa faccenda, e Bilbo farà meglio a portarla a termine, quella o la sua vita. Io qui mi sentivo a mio agio e sono andato avanti col mio libro. Se vuoi saperlo, sto appunto scrivendo la conclusione. Avevo pensato di mettere: e visse felice e contento per sempre fino alla fine dei suoi giorni. È un buon finale e non risente del fatto che l’abbiano usato in precedenza. Ora dovrò modificarlo: ho come l’impressione che non si avvererà; e comunque è evidente che dovrò aggiungere parecchi altri capitoli, se vivrò abbastanza da scriverli. È una tremenda scocciatura. Quando dovrei iniziare?” Boromir guardò stupito Bilbo, ma la risata si spense sulle labbra quando vide che tutti gli altri guardavano Bilbo con solenne rispetto. Soltanto Glóin sorrideva, ma il sorriso nasceva da antichi ricordi. “Ma certo, mio caro Bilbo,” disse Gandalf. “Se tu avessi per davvero messo in moto questa faccenda, uno si aspetterebbe che la portassi a termine. Ma ormai sai bene che nessuno è abbastanza grande da pretendere di aver messo in moto alcunché, e che nelle grandi imprese un eroe svolge al più un piccolo ruolo. Non c’è bisogno che t’inchini! Anche se ho usato il termine con cognizione di causa, e non dubitiamo che, dietro la celia, hai fatto un’offerta coraggiosa. Ma un’offerta superiore alle tue forze, Bilbo. Non puoi riprender questa cosa. È passata in altre mani. Se ti occorre ancora il mio parere, direi che il tuo ruolo, se non come cronista, si è concluso. Porta a termine il tuo libro e lascia il finale inalterato. C’è ancora speranza che si avveri. Preparati piuttosto a scrivere il seguito, quando loro torneranno.” Bilbo rise. “Non mi avevi mai dato un consiglio gradito,” disse. “E siccome tutti i tuoi consigli sgraditi si son poi rivelati buoni, mi domando se quello che mi dai non sia cattivo. Comunque, mi sa che non mi resta più molta forza o fortuna per far fronte all’Anello. Esso è cresciuto, io no. Ma dimmi: a chi ti riferisci con loro?” “Ai messaggeri inviati con l’Anello.” “Per l’appunto! E chi sarebbero costoro? Mi sembra che sia questo che il Consiglio deve stabilire, questo e non altro. Gli Elfi potranno pur pascersi di sole parole e i Nani sopportar grandi fatiche; ma io sono soltanto un vecchio hobbit e sento la mancanza del mio pasto meridiano. Non possiamo pensar subito a qualche nome? O rinviare tutto a dopopranzo?” Nessuno rispose. La campana di mezzodì suonò. Ma nessuno aprì bocca. Frodo si guardò intorno, ma tutti i visi erano rivolti altrove. L’intero Consiglio sedeva con gli occhi bassi, come se profondamente immerso nei pensieri. Lo sopraffece un grande terrore, come se aspettasse di sentir pronunciare una sentenza di condanna che da tempo presagiva, con la vana speranza tuttavia che, dopo tutto, non l’avrebbero mai emessa. Un desiderio irresistibile di riposare e di starsene in pace accanto a Bilbo a Valforra gli colmò il cuore. Con uno sforzo alfine parlò, stupito di sentir le sue parole, come se un’altra volontà usasse la sua misera voce. “Prenderò io l’Anello,” disse, “anche se non so la via.” Elrond alzò gli occhi e lo guardò, e Frodo sentì il cuore trafitto dall’improvvisa acutezza di quello sguardo. “Se ho capito bene tutto quello che ho sentito,” disse Elrond, “penso che questo compito sia destinato a te, Frodo; e che se non la trovi tu, nessun altro la troverà. Questa è l’ora del popolo della Contea, quand’esso si leva dai placidi campi per scuotere le torri e i consigli dei Grandi. Chi fra tutti i Saggi l’avrebbe mai predetto? O, se sono saggi, perché aspettarsi di saperlo anzi che l’ora suoni? “Ma è un fardello pesante. Così pesante che nessuno potrebbe imporlo a un altro. Io non te lo impongo. Ma se te ne fai carico di tua iniziativa, dirò che hai fatto la scelta giusta; e quand’anche fossero qui riuniti tutti i possenti Amici degli Elfi del passato, Hador e Húrin, Túrin e Beren in persona, il posto tuo sarebbe tra di loro.” “Ma non vorrete mica mandarlo via da solo, Messere!” gridò Sam, incapace di trattenersi più a lungo, balzando su dall’angolo dove era rimasto buono buono in terra. “No di certo!” disse Elrond, girandosi verso di lui con un sorriso. “Almeno tu lo accompagnerai. È quasi impossibile separarti da lui perfino quando si tratta di un consiglio segreto al quale è stato convocato solo lui.” Sam si sedette, arrossendo e balbettando. “Ci siamo andati a cacciare in un bel pasticcio, signor Frodo!” disse, scuotendo il capo. CAPITOLO III L’ANELLO VA A SUD Più tardi, in giornata, gli hobbit tennero una riunione per conto loro nella stanza di Bilbo. Merry e Pippin si risentirono quando vennero a sapere che Sam si era intrufolato nel Consiglio e che lo avevano scelto come compagno di Frodo. “È proprio ingiusto,” disse Pippin. “Anziché buttarlo fuori e metterlo ai ferri, Elrond piglia e lo premia per la sua faccia tosta!” “Lo premia?” disse Frodo. “Non riesco a immaginare punizione più severa. Non sai quel che dici: condannato a proseguire questo viaggio senza speranza sarebbe un premio? Ieri sognavo di aver portato a termine il mio compito e di riposare qui a lungo, forse per sempre.” “Non mi stupisce,” disse Merry, “e vorrei che tu potessi farlo. Ma noi invidiamo Sam, mica te. Se devi andare, allora sarà una punizione per ognuno di noi restare indietro, foss’anche a Valforra. Abbiamo fatto molta strada con te e passato brutti momenti. Vogliamo proseguire.” “È quello che intendevo dire,” disse Pippin. “Noi hobbit dobbiamo rimanere uniti, ed è quel che faremo. Io parto, altrimenti dovranno incatenarmi. Ci sarà pure qualcuno con un po’ di sale in zucca tra di loro.” “Allora non verresti scelto tu, Peregrino Took!” disse Gandalf, facendo capolino dalla finestra in basso. “Ma vi preoccupate tutti senza motivo. Non abbiamo ancora deciso niente.” “Deciso niente?” gridò Pippin. “E allora che cosa facevate tutti quanti? Siete rimasti chiusi per ore.” “Parlavamo,” disse Bilbo. “Abbiamo parlato a lungo e ognuno ha avuto una rivelazione. Perfino il vecchio Gandalf. La notizia di Legolas sul conto di Gollum ha colto perfino lui alla sprovvista, mi sa, anche se non l’ha dato a vedere.” “Ti sbagli,” disse Gandalf. “Eri distratto. Gwaihir mi aveva già informato. Se vuoi saperlo, le uniche rivelazioni, come le hai chiamate, siete stati tu e Frodo; e l’unico a non essere sorpreso era il sottoscritto.” “Be’,” disse Bilbo, “a parte sceglier quei tapini di Frodo e Sam, non abbiamo deciso niente. Ho temuto fin dall’inizio che, una volta scartato me, poi finisse così. Ma aspetta che arrivino i primi rapporti e, secondo me, Elrond organizzerà una grossa spedizione. Sai se sono partiti, Gandalf?” “Sì,” disse il mago. “Qualche esploratore è già fuori. Altri si metteranno in movimento domani. Elrond sta mandando Elfi che entreranno in contatto con i Forestali e forse con la gente di Thranduil a Boscuro. E Aragorn si è avviato con i figli di Elrond. Dovremo perlustrare tutto il territorio nel raggio di molte leghe prima di fare una mossa qualsiasi. Perciò rincuorati, Frodo! Probabilmente la tua permanenza qui sarà piuttosto lunga.” “Ah!” disse Sam sconfortato. “Aspetteremo quanto basta perché arrivi l’inverno.” “È inevitabile,” disse Bilbo. “E in parte è colpa tua, Frodo, ragazzo mio, che hai insistito tanto per aspettare il mio compleanno. Buffo come modo di onorarlo, non posso fare a meno di pensare. Non il giorno che avrei scelto io per lasciar entrare gli Esse-Bi a Casa Baggins. Ma ormai è fatta: e non puoi mica aspettar la primavera; né partire fino a che non rientrano con i rapporti. Quando inverno attacca e intacca e anche i sassi a notte spacca, Stagni neri e piante spoglie, a viaggiar mal te ne incoglie. Ma temo che questa sarà la vostra sorte.” “Temo proprio di sì,” disse Gandalf. “Non possiamo partire finché non abbiamo notizie dei Cavalieri.” “Credevo che fossero stati tutti distrutti durante la piena,” disse Merry. “Non è così facile distruggere gli Spettri dell’Anello,” disse Gandalf. “In essi è il potere del loro padrone: successo o fallimento dipendono da lui. Speriamo che abbiano perso cavalli e maschere, diventando per un po’ meno pericolosi; ma dobbiamo appurarlo con certezza. Nel frattempo, Frodo, dovresti cercar di dimenticare i tuoi guai. Non so se riesco a far qualcosa per aiutarti; ma questo ti sussurrerò all’orecchio. C’è chi ha detto che occorre qualcuno con un po’ di sale in zucca in mezzo a noi. Aveva ragione. Credo che verrò con te.” Così grande fu la gioia di Frodo all’annuncio, che Gandalf si alzò dal davanzale dove era seduto e toltosi il cappello s’inchinò. “Ho solo detto credo che verrò. Per il momento però non farci conto. Sull’argomento Elrond avrà la sua da dire, e anche il tuo amico Passolungo. Il che mi fa tornare in mente che ho bisogno di vedere Elrond. Devo andare.” “Quanto tempo credi che rimarrò qui?” disse Frodo a Bilbo quando Gandalf se ne fu andato. “Oh, non lo so. A Valforra non riesco a contare i giorni,” disse Bilbo. “Ma parecchio, direi. Avremo modo di far lunghe chiacchierate. Che ne dici di aiutarmi a finire il libro e a iniziare il prossimo? Hai pensato a una conclusione?” “Ne ho pensata più d’una e sono tutte cupe e sgradevoli,” disse Frodo. “Oh, non sia mai!” disse Bilbo. “I libri dovrebbero avere un lieto fine. Che ne pensi di questo: e tutti si sistemarono e vissero insieme per sempre felici e contenti.” “Andrà benone, sempre che si avveri,” disse Frodo. “Ah!” disse Sam. “E dove vivranno? Me lo son chiesto spesso.” Gli hobbit continuarono ancora per un po’ a parlare e a pensare al viaggio passato e ai pericoli che li aspettavano; ma tale era la virtù della terra di Valforra che ben presto ogni timore e ansia svanirono dalla mente. Il futuro, bello o brutto, non fu dimenticato, ma smise di avere influenza sul presente. Benessere e speranza si rafforzarono in loro, che erano contenti di prender le giornate come venivano, trovando diletto in ogni pasto, e in ogni parola o canzone. Così i giorni trascorrevano, ogni mattino spuntava sereno e luminoso, e ogni sera scendeva fresca e limpida. Ma l’autunno declinava rapido; la luce dorata pian piano trascolorava in pallido argento e le foglie ancora appese cadevano dagli alberi spogli. Un vento gelido prese a soffiare dai Monti Brumosi verso est. La Luna del Cacciatore crebbe tonda nel cielo notturno mettendo in fuga tutte le stelle minori. Ma una stella brillava bassa al Sud. Ogni notte, quando la Luna riprese a calare, brillava sempre più luminosa. Frodo la vedeva dalla finestra, immersa nei cieli, ardente come un occhio vigile sfolgorante sopra gli alberi sul ciglio della valle. Gli hobbit erano da quasi due mesi nella casa di Elrond, e novembre era passato portando con sé gli ultimi sbrendoli d’autunno e dicembre era avanzato quando gli esploratori cominciarono a tornare. Alcuni erano andati a nord oltre le sorgenti del Pollagrigia nelle brughiere di Etten; altri a ovest e, con l’aiuto di Aragorn e dei Forestali, avevano perlustrato le terre lungo il Pienagrigia fino a Tharbad, dove l’antica Strada Nord attraversava il fiume nei pressi di una città in rovina. Molti erano andati a est e a sud; e alcuni di costoro avevano valicato le Montagne penetrando in Boscuro, mentre altri avevano superato il passo alle fonti del Fiume Iridato ed erano scesi fino alla Selvalanda passando per i Campi Iridati e così alla fine avevano raggiunto la vecchia casa di Radagast a Rhosgobel. Radagast non c’era; ed erano tornati valicando l’alto passo conosciuto come il Cancello del Cornorosso. I figli di Elrond, Elladan ed Elrohir, furono gli ultimi a tornare; avevano compiuto un lungo viaggio, seguendo il Roggiargento fino a una terra sconosciuta, ma della loro missione parlarono unicamente a Elrond. In nessuna regione i messaggeri avevano scoperto segno o notizia dei Cavalieri o di altri servitori del Nemico. Neppure dalle Aquile dei Monti Brumosi avevano appreso alcunché di nuovo. Di Gollum nessuno aveva visto o udito nulla; ma i lupi feroci seguitavano a radunarsi e di nuovo risalivano il Grande Fiume per cacciare. Tre dei cavalli neri li avevano rinvenuti subito nel Guado allagato. Sulle rocce delle rapide sottostanti i perlustratori avevano scoperto le carcasse di altri cinque, nonché un lungo mantello nero, lacero e squarciato. Dei Cavalieri Neri nessun’altra traccia e la loro presenza non si sentiva in nessun posto. Sembravano svaniti dal Nord. “Almeno otto su Nove sono liquidati,” disse Gandalf. “Sarebbe avventato esserne sicuri, ma penso che ormai ci è dato sperare che gli Spettri dell’Anello siano dispersi e costretti a tornare alla bell’e meglio dal loro Padrone a Mordor, vuoti e informi. “Se le cose stanno così, ci vorrà un po’ di tempo prima che siano in grado di riprendere la caccia. Il Nemico ovviamente ha altri servitori, ma dovranno compiere tutto il tragitto fino a Valforra prima di trovar le nostre tracce. E, se ci staremo attenti, avranno il loro bel da fare. Ma non dobbiamo indugiare oltre.” Elrond convocò gli hobbit. Guardò gravemente Frodo. “È giunta l’ora,” disse. “Se l’Anello ha da partire, deve farlo quanto prima. Ma coloro che partono con l’Anello non devono contare, durante la missione, sull’appoggio della guerra o della forza. Devono avanzare nel dominio del Nemico senza appoggi. Vale ancora la parola data, Frodo, sarai il Portatore dell’Anello?” “Lo sarò,” disse Frodo. “Partirò con Sam.” “Allora non posso esserti d’aiuto, neanche coi consigli,” disse Elrond. “Ben poco mi è dato prevedere del tragitto; e ignoro come porterai a termine il compito. L’Ombra è penetrata ormai fino alle pendici delle Montagne e si avvicina sempre più ai bordi del Pienagrigia; e tutto ciò che cade sotto l’Ombra per me è oscuro. Incontrerai molti nemici, alcuni dichiarati, altri nascosti; e lungo il cammino troverai fors’anche amici quando meno te l’aspetti. Farò, per quanto posso, pervenire messaggi a tutti quelli che conosco nel vasto mondo; ma ormai i territori sono diventati così pericolosi che alcuni andranno smarriti o non arriveranno a destinazione prima di te. “E sceglierò compagni che ti seguano fin dove essi vorranno o lo permetterà la sorte. Il numero dev’essere ridotto, giacché farete assegnamento su celerità e segretezza. Quand’anche avessi uno stuolo di Elfi con tanto di armatura come nei Giorni Antichi, servirebbe a poco, a parte risvegliar la forza di Mordor. “La Compagnia dell’Anello sarà composta da Nove membri; e i Nove Camminatori si schiereranno contro i Nove Cavalieri che sono malvagi. Con te e il tuo fido servo verrà Gandalf; questo sarà il suo grande incarico e forse la fine delle sue fatiche. “Gli altri rappresenteranno i restanti Popoli Liberi del Mondo: Elfi, Nani e Uomini. Legolas per gli Elfi; e Gimli figlio di Glóin per i Nani. Sono disposti a spingersi almeno fino ai valichi delle Montagne e forse oltre. Per gli uomini avrai Aragorn figlio di Arathorn, perché l’Anello d’Isildur lo riguarda da vicino.” “Passolungo!” gridò Frodo. “Sì,” disse lui con un sorriso. “Chiedo di nuovo il permesso d’esser tuo compagno, Frodo.” “Ti avrei pregato io stesso di venire,” disse Frodo, “ma pensavo che saresti andato a Minas Tirith con Boromir.” “E lo farò,” disse Aragorn. “E la Spada-che-ha-subìto-il-danno verrà riforgiata prima che mi accinga alla guerra. Ma la tua strada e la nostra procedono affiancate per molte centinaia di miglia. Pertanto anche Boromir farà parte della Compagnia. È un valoroso.” “Bisogna trovarne altri due,” disse Elrond. “Ci penserò. Potrei trovar tra i miei qualcuno adatto alla bisogna.” “Ma così non ci sarà posto per noi!” gridò Pippin sgomento. “Non vogliamo essere lasciati indietro. Vogliamo andare con Frodo.” “Questo perché non capisci e non riesci a immaginare quello che ti aspetta,” disse Elrond. “Neanche Frodo però,” disse Gandalf, intervenendo inaspettatamente a sostegno di Pippin. “E nessuno di noi ne ha una chiara idea. È vero che se questi hobbit si rendessero conto del pericolo non oserebbero partire. Ma desidererebbero pur sempre farlo, o quantomeno desidererebbero osare, per non doversi vergognare poi e soffrirne. Secondo me, Elrond, in questo caso faremmo bene a fidarci della loro amicizia anziché della grande saggezza. Anche se tu scegliessi per noi un Signore degli Elfi come Glorfindel, non sarebbe comunque in grado di prendere d’assalto la Torre Oscura né di aprir la strada al Fuoco col potere insito in lui.” “Tu parli seriamente,” disse Elrond, “ma io resto dubbioso. Ho il presentimento che la Contea non sia esente da pericoli; e avevo pensato di rimandare indietro come messaggeri questi due hobbit, perché facessero quanto in loro potere, secondo lo stile del paese, per avvertire la popolazione del pericolo. Ritengo in ogni caso che il più giovane dei due, Peregrino Took, debba restare. In cuor mio non approvo la sua partenza.” “Allora, Mastro Elrond, dovrete chiudermi in prigione e rispedirmi a casa legato dentro un sacco,” disse Pippin. “Perché altrimenti seguirò la Compagnia.” “E così sia, allora. Andrai con loro,” disse Elrond, e sospirò. “Ecco raggiunto un totale di Nove. La Compagnia dovrà partire entro sette giorni.” I fabbri elfici forgiarono di nuovo la Spada di Elendil e sulla lama incisero un disegno con sette stelle tra la Luna crescente e il Sole raggiante e, iscritte tutt’intorno, molte rune; perché Aragorn figlio di Arathorn andava a guerreggiare sulle marche di Mordor. Fulgida era la spada nuovamente intera; la luce del sole vi si rifletteva rossa e la luce della luna fredda, e il filo della lama era duro e affilato. E Aragorn le diede nuovo nome e la chiamò Andúril, Fiamma dell’Occidente. Aragorn e Gandalf passeggiavano o sedevano a parlare del percorso e dei pericoli che avrebbero incontrato; e studiavano le mappe e i libri illustrati e istoriati presenti in casa di Elrond. Con loro a volte s’incontrava Frodo, che però si limitava a fare affidamento sulla loro guida e trascorreva ogni momento libero con Bilbo. Durante quegli ultimi giorni gli hobbit si riunivano alla sera nella Sala del Fuoco e lì, tra le tante storie, ascoltarono per intero il lai di Beren e Lúthien e la conquista del Grande Gioiello; ma di giorno, mentre Merry e Pippin andavano a zonzo, Frodo e Sam li trovavi nella cameretta di Bilbo. Allora Bilbo leggeva brani del suo libro (che sembrava ancora assai incompleto) o frammenti delle sue poesie, oppure prendeva appunti sulle avventure di Frodo. La mattina dell’ultimo giorno Frodo si trovava solo con Bilbo, e il vecchio hobbit tirò fuori da sotto il letto una scatola di legno. Sollevò il coperchio e rovistò all’interno. “Ecco la tua spada,” disse. “Ma è spezzata, come sai. L’ho presa per tenerla al sicuro ma ho dimenticato di chiedere se i fabbri potevano ripararla. Ora non c’è più tempo. Allora ho pensato che forse ti farebbe piacere avere questo, lo conosci?” Estrasse dalla cassetta uno spadino in un vecchio fodero di pelle consumata. Poi lo sguainò e la lama lucida e curata scintillò di colpo, fredda e brillante. “Questo è Pungiglione,” disse, e quasi senza sforzo lo conficcò in una trave di legno. “Prendilo, se vuoi. Mi sa che non ne avrò più bisogno.” Frodo l’accettò con gratitudine. “C’è anche questa!” disse Bilbo, tirando fuori un involucro che sembrava assai pesante rispetto alle dimensioni. Svolse i vari strati di vecchia stoffa e tenne sollevata una piccola cotta di maglia. Era fittamente contesta di anelli, flessibile quasi come lino, fredda come ghiaccio e più dura dell’acciaio. Tempestata di bianche gemme, riluceva come argento al chiar di luna. L’accompagnava una cinta di perle e di cristallo. “Grazioso come oggetto, non trovi?” disse Bilbo, muovendola sotto la luce. “E utile. È la cotta da nano che mi diede Thorin. L’ho riavuta da Gran Sterro prima di partire e l’ho messa insieme ai bagagli. Mi son portato dietro tutti i souvenir di viaggio, tranne l’Anello. Non che pensassi di farne uso, e poi oramai non mi serve più, le do giusto un’occhiata ogni tanto. Quando uno la indossa non ne avverte quasi il peso.” “Avrei l’aria di… be’, non credo che mi donerebbe,” disse Frodo. “Io ho detto la stessa cosa,” disse Bilbo. “Ma non badare all’aspetto. Puoi indossarla sotto i vestiti. Coraggio! Devi dividere con me questo segreto. Non dirlo a nessuno! Ma io sarei più contento sapendo che l’indossi. Ho idea che devierebbe perfino i pugnali dei Cavalieri Neri,” concluse a bassa voce. “Benissimo, l’accetto,” disse Frodo. Bilbo gliela infilò e fissò Pungiglione alla cintura rilucente; e poi Frodo ci mise sopra i vecchi calzoni, la casacca e la giubba consumati dalle intemperie. “Hai l’aria di un normalissimo hobbit,” disse Bilbo. “Ma adesso c’è in te più di quanto non appaia in superficie. Buona fortuna!” Si girò a guardare fuori della finestra cercando di canticchiare un motivetto. “Non ho modo di ringraziarti come dovrei, Bilbo, per questo e per tutte le premure di un tempo,” disse Frodo. “Non provarci!” disse il vecchio hobbit, girandosi e dandogli una pacca sulla schiena. “Ahi!” gridò. “Ormai sei troppo duro per prenderti a pacche! Ma che vuoi: gli Hobbit devono restare uniti, specie i Baggins. In cambio chiedo solo questo: che ti prenda ogni cura di te stesso e riporti tutte le informazioni che puoi, e qualsiasi vecchia storia o canzone che trovi. Io farò del mio meglio per finire il libro prima del tuo ritorno. Mi piacerebbe scrivere il secondo libro, se mi è concesso.” S’interruppe e giratosi di nuovo verso la finestra cantò sommessamente. Seduto accanto al fuoco penso a tutto quel che ho visto, ai fior di campo e alle farfalle d’estate e mi rattristo. A foglie gialle e a ragnatele d’autunno ai tempi belli, la nebbia all’alba e il sole argenteo e il vento nei capelli. Seduto accanto al fuoco penso al mondo che sarà, l’inverno senza primavera che io non vedrò. Perché son tante poi le cose che io non ho mai visto: un bosco o una primavera un altro verde acquista. Seduto accanto al fuoco penso a tanto tempo fa, a quelli che vedranno un mondo ch’io mai conoscerò. Ma mentre lì seduto penso ai tempi di una volta, ascolto e aspetto passi e voci che tornano alla porta. Era una giornata fredda e grigia di fine dicembre. Il Vento dell’Est spazzava in mezzo ai rami spogli degli alberi e impazzava tra gli scuri pini sulle colline. In cielo, basse e scure, trascorrevano nubi a sbrendoli. Quando le meste ombre della prima sera cominciavano a calare, la Compagnia si preparò a partire. Dovevano mettersi in marcia al crepuscolo, perché Elrond aveva consigliato di viaggiare, laddove possibile, col favore della notte finché non fossero molto lontani da Valforra. “Dovete temere i molti occhi dei servi di Sauron,” aveva detto. “Non dubito che la notizia della sconfitta subita dai Cavalieri lo abbia già raggiunto, e fremerà di collera. Ben presto le sue spie appiedate e alate saranno scaglionate per le terre del nord. Lungo il tragitto dovrete stare in guardia perfino contro il cielo su di voi.” La Compagnia prese un equipaggiamento bellico ridotto, perché faceva assegnamento sulla segretezza, non sulle battaglie. Aragorn aveva Andúril ma nessun’altra arma e viaggiava vestito unicamente di panni verdi e marroni scoloriti, come un Forestale delle terre selvagge. Boromir era armato di una lunga spada, di fattura simile ad Andúril ma di più modesto lignaggio, e aveva anche uno scudo e un corno di guerra. “Risuona forte e chiaro nelle valli tra le colline,” disse, “e allora mette in fuga tutti i nemici di Gondor!” Lo portò alle labbra e lanciò uno squillo: l’eco rimbalzò di roccia in roccia e tutti coloro che udirono quella voce a Valforra saltarono in piedi. “Vacci piano con quel corno, Boromir,” disse Elrond, “finché non ti ritrovi alle frontiere del tuo paese e non ne hai un disperato bisogno.” “Sarà,” disse Boromir. “Ma sempre ho fatto risuonare il corno alla partenza e benché dopo cammineremo nelle ombre, non mi avvierò come un ladro nella notte.” Soltanto Gimli il nano indossava apertamente una corta cotta di maglia fatta di anelli d’acciaio, giacché i nani non badano ai pesi; e dalla cintura pendeva un’ascia a lama larga. Legolas aveva un arco e una faretra, e alla cintola un lungo pugnale bianco. I giovani hobbit portavano le spade recuperate dal tumulo; ma Frodo prese solo Pungiglione; e tenne nascosta, secondo il desiderio di Bilbo, la cotta di maglia. Gandalf portava il bastone ma al fianco cingeva la spada elfica Glamdring, compagna della spada Orcrist ora deposta sul petto di Thorin sotto la Montagna Solitaria. Elrond aveva fornito a tutti vesti pesanti e calde, e avevano giubbe e cappe foderate di pelliccia. Vettovaglie, abiti e coperte di riserva li avevano caricati su un cavallino, nientemeno che la povera bestia presa a Bree. La permanenza a Valforra aveva operato in lui un cambiamento prodigioso: il pelo era lucido e sembrava aver riacquistato il vigore giovanile. Sam aveva insistito perché lo scegliessero, sostenendo che, se non fosse andato con loro, Bill (come lo chiamava) avrebbe finito per affliggersi. “Quell’animale ci manca poco che parli,” disse Sam, “e parlerebbe se restasse qui ancora un po’. Mi ha guardato con un’espressione chiara come le parole del signor Pippin: se non mi porti con te, Sam, ti seguirò da solo.” E così Bill partì come bestia da soma, eppure era l’unico membro della Compagnia a non sembrar depresso. Gli addii c’erano stati nella grande sala vicino al fuoco e adesso aspettavano solo Gandalf, che non era ancora emerso dalla casa. Un bagliore del focolare usciva dalle porte aperte e fioche luci ardevano a molte finestre. Imbacuccato in un mantello, Bilbo se ne stava in silenzio sulla soglia accanto a Frodo. Aragorn era seduto con la testa china sulle ginocchia; solamente Elrond sapeva appieno che cosa significasse per lui quel momento. Gli altri s’intravedevano al buio come grigie sagome. Sam stava accanto al cavallino, a denti stretti, e fissava corrucciato l’oscurità dove il fiume rugliava inesorabile da basso; il suo desiderio d’avventura aveva toccato il fondo. “Bill, ragazzo mio,” disse, “non avresti dovuto metterti con noi. Potevi startene qui a manducare il meglio fieno fino a quando non rispunta l’erba fresca.” Bill agitò la coda e non disse niente. Sam allentò il fardello sulla groppa, ricapitolando con ansia nella mente tutte le cose che ci aveva stivato, chiedendosi se aveva dimenticato qualcosa: il suo tesoro più grande, l’attrezzatura da cucina; il piccolo barattolo del sale che portava sempre con sé e riempiva non appena possibile; una buona scorta di erba piparina (ma neanche alla lontana sufficiente, posso garantirlo); pietra focaia ed esca; calzebrache di lana; biancheria; svariati piccoli oggetti personali del padrone che Frodo aveva dimenticato e Sam stivato per tirarli fuori trionfalmente all’occorrenza. Li passò tutti in rassegna. “Corda!” mormorò. “Niente corda! E sì che ieri sera ti eri detto: ‘Sam, che ne diresti di un po’ di corda? Se non la porti poi ne avrai bisogno.’ Be’, ne avrò bisogno. Ma ora non so dove andare a prenderla.” In quel mentre Elrond uscì di casa con Gandalf e chiamò intorno a sé la Compagnia. “Questo è il mio ultimo discorso,” disse a bassa voce. “Il Portatore dell’Anello sta partendo alla Cerca del Monte Fato. Qualsiasi responsabilità ricade solo su di lui: non dovrà gettar l’Anello né consegnarlo a servi del Nemico né in verità permettere a nessuno di maneggiarlo, fuorché ai membri della Compagnia e del Consiglio, e anche allora solo in caso estremo. Gli altri lo seguono come liberi compagni per aiutarlo lungo il cammino. Potrete attardarvi, tornare indietro o seguire altri percorsi, secondo l’occasione. Più lontano vi spingerete, meno facile sarà poi ritirarvi; ma non c’è giuramento o vincolo che vi costringa, se non volete, a proseguire. Non conoscete ancora la forza del vostro cuore e non siete in grado di prevedere quel che ognuno di voi incontrerà lungo la via.” “Sleale è chi prende congedo quando la strada si fa buia,” disse Gimli. “Forse,” disse Elrond, “ma non giuri d’inoltrarsi nelle tenebre chi non ha visto scendere la notte.” “Però il giuramento prestato può dar manforte a un cuore che trema,” disse Gimli. “O spezzarlo,” disse Elrond. “Non guardate troppo lontano! Ma ora avviatevi con animo sereno! Addio, e possa la benedizione degli Elfi e degli Uomini e di tutti i Popoli Liberi accompagnarvi. Che le stelle v’illuminino il viso!” “Buona… buona fortuna!” gridò Bilbo, balbettando per il freddo. “Forse non riuscirai a tenere un diario, Frodo, ragazzo mio, ma al ritorno mi aspetto un resoconto completo. E non tardare troppo! Addio!” Molti altri membri di casa Elrond si tenevano nell’ombra e li guardavano partire, salutandoli con voce sommessa. Non ci furono risate né canzoni né musica. Alla fine deviarono e scomparvero in silenzio nel crepuscolo. Attraversarono il ponte e risalirono a rilento i lunghi sentieri ripidi e sinuosi che conducevano fuori dalla gola scavata a Valforra; e finalmente giunsero sull’alta brughiera dove il vento fischiava in mezzo all’erica. Poi, dopo uno sguardo all’Ultima Casa Accogliente che luceva ai loro piedi, s’avviarono lontano nella notte. Al Guado del Bruinen lasciarono la Strada e, girato a sud, proseguirono lungo stretti sentieri in mezzo al terreno ondulato. L’intenzione era di mantenere quella direzione a ovest delle Montagne per molte miglia e molti giorni. Il paese era assai più accidentato e brullo della verde vallata del Grande Fiume nella Selvalanda sull’altra sponda della catena montuosa e avrebbero proceduto a rilento; ma in tal modo speravano di sfuggire all’attenzione di occhi ostili. Le spie di Sauron si eran viste di rado in quella contrada deserta e i sentieri erano poco conosciuti, tranne che agli abitanti di Valforra. Gandalf camminava in testa e al fianco aveva Aragorn, che conosceva quelle terre anche al buio. Gli altri seguivano in fila e Legolas dall’occhio acuto stava alla retroguardia. La prima parte del viaggio fu pesante e tediosa, e Frodo ricordò ben poco, a parte il vento. Per molti giorni senza sole una corrente gelida soffiò dalle Montagne a oriente e nessun indumento sembrava in grado di tener lontane le sue dita invadenti. Pur essendo ben coperta la Compagnia, in movimento o a riposo, di rado sentiva caldo. Si concedevano un sonno agitato a metà giornata, in qualche depressione del terreno o nascosti nei boschetti di pruneti aggrovigliati che crescevano un po’ ovunque. Nel tardo pomeriggio, svegliati dalla sentinella, consumavano il pasto principale: freddo e mesto di norma, perché si arrischiavano di rado ad accendere un fuoco. In serata riprendevano la marcia, sempre puntando a sud, quando trovavano la via. Da principio, per quanto camminassero e arrancassero fino allo sfinimento, gli hobbit avevano la sensazione di strisciare come lumache senza arrivare da nessuna parte. Ogni giorno il paesaggio era identico a quello del giorno precedente. Eppure a poco a poco le montagne si avvicinavano. A sud di Valforra s’innalzavano sempre di più, piegando verso occidente; e intorno alle pendici della catena principale si apriva un sempre più vasto accozzame di brulle colline e di profonde valli solcate da acque turbolente. Pochi i sentieri e tortuosi, e spesso li conducevano soltanto fino all’orlo di qualche scapicollo o al fondo d’infide paludi. Erano in viaggio da due settimane quando il tempo cambiò. Il vento calò di punto in bianco e poi girò, soffiando verso sud. Le nuvole s’innalzarono in rapida fuga dissipandosi e, pallido e brillante, uscì il sole. Alla fine di una lunga notte passata a scarpinare, ecco limpida e fredda sorger l’alba. I viaggiatori giunsero a un basso crinale coronato da antiche piante d’agrifoglio, il tronco grigioverde sembrava ricavato dalla pietra stessa delle colline. Le foglie scure rilucevano e le bacche si accendevano di rosso ai raggi del sole nascente. A sud, in lontananza, Frodo intravedeva il vago profilo di alte montagne che ora sembravano ergersi in mezzo al sentiero preso dalla Compagnia. Sulla sinistra dell’imponente catena si levavano tre picchi; il più alto e vicino spiccava come un dente incuffiato di neve; il grande, spoglio dirupo a nord era ancora in gran parte nell’ombra, ma dove cadevano i raggi obliqui del sole si accendeva di rosso. Accanto a Frodo, Gandalf, facendosi solecchio, scrutava l’orizzonte. “Ci siamo comportati bene,” disse. “Abbiamo raggiunto i confini del paese che gli Uomini chiamano Agrifoglieto; molti gli Elfi che qui vissero in giorni più felici, quando si chiamava Eregion. Quarantacinque leghe a volo d’uccello abbiamo percorso, anche se molte di più sono le lunghe miglia coperte dai nostri piedi. Il terreno e il clima saranno ora più miti, ma forse tanto più pericolosi.” “Pericolosa o no, una vera alba è più che mai benvenuta,” disse Frodo, gettando indietro il cappuccio e lasciando che la luce del mattino gli inondasse il viso. “Ma abbiamo le montagne davanti,” disse Pippin. “Durante la notte dobbiamo aver preso la direzione ovest.” “No,” disse Gandalf. “Ma la luce limpida permette di vedere più lontano. Oltre quei picchi la catena piega verso sud-ovest. Ci sono molte mappe nella casa di Elrond, ma a te non dev’essere passato per la testa di darci un’occhiata.” “E invece l’ho fatto, qualche volta,” disse Pippin, “ma non le ricordo. Per questo genere di cose è più tagliato Frodo.” “Non ho bisogno di mappe, io,” disse Gimli, che si era avvicinato insieme a Legolas, e guardava fisso innanzi a sé con una strana luce negli occhi profondi. “Ecco la terra dove anticamente lavoravano i nostri padri, e l’immagine di quelle montagne l’abbiamo riprodotta in molte opere di metallo e di pietra e in molte storie e canzoni. Sono presenze che s’impongono nei nostri sogni: Baraz, Zirak, Shathûr. “Da sveglio le avevo viste soltanto una volta, da lontano, ma le conosco e conosco i loro nomi, perché ai piedi si trova Khazad-dûm, il Nanosterro, che oggi chiamano il Negrabisso, Moria in lingua elfica. Laggiù si erge Barazinbar, il Cornorosso, il crudele Caradhras; e più in là ci sono Piccargento e Caponébulo: Celebdil il Bianco e Fanuidhol il Grigio, che noi chiamiamo Zirakzigil e Bundushathûr. “Lì i Monti Brumosi si dividono e tra le loro braccia si stende la valle dalle ombre profonde che non possiamo dimenticare: Azanulbizar, la Vallea dei Riombrosi, che gli Elfi chiamano Nanduhirion.” “È alla Vallea dei Riombrosi che stiamo andando,” disse Gandalf. “Se valichiamo il passo detto Cancel Cornorosso, sulla sponda opposta di Caradhras, scenderemo giù per la Scalea dei Riombrosi nella profonda valle dei Nani. Lì si trova lo Speculago e lì sorge dalle sue gelide fonti il Fiume Roggiargento.” “Scura è l’acqua di Kheled-zâram,” disse Gimli, “e fredde le fonti di Kibil-nâla. Mi trema il cuore all’idea di vederle presto.” “Goditi la vista, mio buon nano!” disse Gandalf. “Ma qualsiasi cosa tu faccia, almeno noi non possiamo fermarci in quella valle. Dobbiamo seguire il corso del Roggiargento attraverso i boschi segreti fino al Grande Fiume e poi…” S’interruppe. “Sì, e poi dove?” domandò Merry. “Alla fine del viaggio… finalmente,” disse Gandalf. “Non dobbiamo guardar troppo lontano. Rallegriamoci che la prima tappa si sia conclusa senza pericoli. Credo che ci fermeremo qui, non solo oggi, ma anche stanotte. L’aria di Agrifoglieto è salubre. Molta malvagità deve colpire una terra prima che dimentichi del tutto gli Elfi, se un tempo ci hanno abitato.” “È vero,” disse Legolas. “Ma gli Elfi di questa terra erano di una razza estranea a noi di gente silvana e gli alberi e l’erba ora non li ricordano. Sento rimpiangerli solo le pietre: ci scavarono a fondo, ci lavorarono ad arte, c’innalzarono; ma se ne sono andati. Se ne sono andati. In cerca degli Approdi, tanto tempo fa.” Quel mattino accesero un fuoco nel profondo avvallamento nascosto da grandi cespugli di agrifoglio e la cena-colazione fu la più allegra da quando erano partiti. Dopo, non si affrettarono a coricarsi, convinti di aver tutta la notte per dormire, né avevano intenzione di rimettersi in marcia prima della sera del giorno dopo. Solo Aragorn era silenzioso e irrequieto. Dopo un po’ lasciò la Compagnia e si inerpicò in cima al crinale; lì, all’ombra di un albero, si mise a scrutare a sud e a ovest con la testa piegata, come in ascolto. Poi tornò sul ciglio della conca e guardò gli altri che ridevano e parlavano. “Che cosa c’è, Passolungo?” disse Merry. “Che cosa cerchi? Ti manca il Vento dell’Est?” “No di certo,” replicò Passolungo. “Ma qualcosa mi manca. Sono stato nella contrada di Agrifoglieto in molte stagioni. Non ci abita più nessuno, ma ci vivono molte altre creature in qualsiasi periodo dell’anno, specialmente gli uccelli. Adesso invece, a parte voi, tutto tace. Io lo avverto. Nel raggio di miglia intorno a noi non si ode rumore, e le vostre voci sembrano far echeggiare il suolo. Non capisco.” Gandalf alzò gli occhi con interesse improvviso. “Ma secondo te qual è il motivo?” domandò. “Non sarà soltanto la sorpresa di vedere quattro hobbit, per non parlare di noialtri, dove è raro vedere o sentire gente?” “Spero che sia così,” rispose Aragorn. “Ma ho come una sensazione di diffidenza, e di paura, che qui non ho mai avuto prima d’ora.” “Allora dovremo esser più prudenti,” disse Gandalf. “Se ti porti dietro un Forestale, sarà il caso di prestargli ascolto, specie poi se quel Forestale è Aragorn. Smettiamo di parlare ad alta voce, riposiamo in silenzio e montiamo la guardia.” Quel giorno il primo turno di guardia toccava a Sam, ma Aragorn si unì a lui. Gli altri si addormentarono. Poi il silenzio aumentò a tal segno che perfino Sam se ne accorse. Si sentiva chiaramente il respiro dei dormienti. Il fruscio della coda del cavallino e qualche raro spostamento degli zoccoli divennero rumori fortissimi. Sam sentiva scricchiolare le giunture alla minima mossa. Un silenzio assoluto lo circondava e su tutto incombeva un cielo azzurro e limpido, mentre il Sole sorgeva a Oriente. In lontananza a Sud comparve una macchia scura, e s’ingrandì, e si diresse a nord come fumo portato dal vento. “Che cos’è, Passolungo? Non si direbbe una nuvola,” sussurrò Sam ad Aragorn. Che, intento a osservare il cielo, non rispose; ma Sam non ci mise molto a capire che cosa si stava avvicinando. Stormi di uccelli, che volavano a gran velocità, volteggiavano e roteavano e solcavano tutto il territorio come se cercassero qualcosa; e si facevano sempre più vicini. “Sdràiati a terra e non ti muovere!” sibilò Aragorn, tirando giù Sam all’ombra di un cespuglio di agrifoglio; un intero reggimento di uccelli si era all’improvviso staccato dallo stuolo principale e, volando a bassa quota, puntava dritto verso il crinale. Sam pensò che fossero una specie di corvi di grande taglia. Nel sorvolarli in una massa così fitta che la loro ombra li accompagnava oscura sul terreno sottostante, si udì un aspro gracchio. Solamente quando scemarono in lontananza, a nord e a ovest, e il cielo fu di nuovo terso, Aragorn si decise ad alzarsi. Poi, balzato in piedi, andò a svegliare Gandalf. “Reggimenti di corvi neri sorvolano tutto il territorio tra le Montagne e il Pienagrigia,” disse, “e son passati su Agrifoglieto. Non sono nativi di qui; sono crebain provenienti da Fangorn e Landumbria. Non conosco le loro intenzioni: magari fuggono da qualche pericolo al sud; ma secondo me spiano la regione. Ho anche intravisto molti falchi che volavano alti nel cielo. Direi che questa sera dovremo ripartire. Agrifoglieto non è più un luogo salutare per noi: è sorvegliato.” “E in tal caso lo è anche il Cancel Cornorosso,” disse Gandalf; “e non riesco a immaginare come faremo a superarlo senza essere visti. Ma ci penseremo quando verrà il momento. Quanto a partire appena farà buio, temo che tu abbia ragione.” “Per fortuna il nostro fuoco faceva poco fumo ed era quasi spento all’arrivo dei crebain,” disse Aragorn. “Bisognerà spegnerlo e non riaccenderlo più.” “Però, che disgrazia, e che seccatura!” disse Pippin. La notizia: niente fuoco e nuova partenza quella sera stessa, gliel’avevano comunicata nel tardo pomeriggio, appena sveglio. “Tutto per via di un branco di corvi! E io che pregustavo già un vero pasto stasera: qualcosa di caldo.” “Continua pure a pregustarlo,” disse Gandalf. “Chissà quanti banchetti inaspettati ti riserva il futuro. Io mi accontenterei di una pipa da fumare con comodo, e di piedi più caldi. Comunque, almeno di una cosa siamo certi: più andiamo a sud, più farà caldo.” “Troppo caldo, ci scommetto,” mugugnò Sam a Frodo. “Ma comincio a credere che sarebbe ora di posare gli occhi su questa Montagna Fiammea e di vedere la fine della Strada, per così dire. Sulle prime ho creduto che potesse esserlo questo Cornorosso qui, o com’è che si chiama, e poi è arrivato Gimli con la sua tirata. Uno scioglilingua che te lo raccomando dev’essere la lingua dei nani!” Le mappe non rappresentavano niente per Sam e in quelle terre sconosciute le distanze sembravano sempre così vaste da lasciarlo completamente disorientato. La Compagnia restò tutto il giorno nascosta. Gli uccelli scuri passavano e ripassavano sulla loro testa; ma quando al tramonto il Sole divenne rosso, scomparvero a sud. All’imbrunire la Compagnia si mise in marcia e, presa solo in parte la direzione est, puntò verso Caradhras, che in lontananza mandava ancora fiochi bagliori rossi all’ultima luce del Sole scomparso. Mentre il cielo si spegneva, una dopo l’altra spuntavano bianche le stelle. Guidati da Aragorn presero un buon sentiero. A Frodo sembravano i resti di un’antica strada, un tempo ampia e ben pianificata, che collegava Agrifoglieto al valico montano. La Luna, ormai piena, si levò sulle montagne: proiettava una pallida luce che rendeva nere le ombre delle pietre. Molte sembravano lavorate a mano, anche se adesso erano sparse e dirute su un terreno spoglio e inospitale. Era l’ora gelida che precede il primo fremito dell’alba e la luna era bassa. Frodo alzò gli occhi al cielo. A un tratto vide o sentì un’ombra passare sulle stelle, come se per un attimo fossero svanite, per poi di nuovo baluginare. Rabbrividì. “Non hai visto passare niente?” sussurrò a Gandalf, che lo precedeva di poco. “No, ma l’ho sentito, qualunque cosa fosse,” rispose il mago. “Forse non è niente, soltanto una sfilaccica di nuvola.” “Allora si muoveva veloce,” mormorò Aragorn, “e controvento.” Quella notte non accadde nient’altro. Il mattino dopo albeggiò più luminoso ancora. Ma l’aria era di nuovo pungente; già il vento girava verso est. Proseguirono per altre due notti, salendo con regolarità ma sempre più a rilento la strada serpeggiante su per le colline, mentre le montagne grandeggiavano, via via più vicine. La mattina del terzo giorno ecco dinanzi a loro ergersi il Caradhras, un picco imponente, incuffiato di neve simile ad argento, ma dalle nude pareti a perpendicolo, di un rosso opaco, come macchiate di sangue. Il cielo aveva un che di nero e il sole era smorto. Il vento aveva adesso girato a nord-est. Gandalf annusò l’aria e si volse a guardare. “Dietro di noi l’inverno s’infittisce,” disse a bassa voce a Aragorn. “In lontananza le alture a nord sono più bianche di prima; la neve copre le falde fino in basso. Stanotte saliremo molto in alto incontro al Cancel Cornorosso. È facile che qualche osservatore c’individui su quello stretto sentiero e rischiamo di cadere in un agguato; ma forse il tempo si dimostrerà il nemico più micidiale. E adesso che cosa ne pensi del tuo itinerario, Aragorn?” Frodo captò quelle parole e capì che Gandalf e Aragorn continuavano una discussione avviata tanto tempo prima. Ascoltò preoccupato. “Ne penso tutto il male possibile dall’inizio alla fine, come tu ben sai, Gandalf,” replicò Aragorn. “E i pericoli noti e ignoti aumenteranno mentre andiamo avanti. Ma dobbiamo andare avanti; e a niente serve rimandar la traversata delle montagne. Più a sud non ci sono altri valichi prima del Varco di Rohan. Non mi fido di quel passaggio dopo le notizie che ci hai dato su Saruman. Chissà da quale parte stanno adesso i marescialli dei Signori dei Cavalli.” “E chi lo sa?” disse Gandalf. “Ma c’è un’altra via che non passa dal valico di Caradhras: la via oscura e segreta di cui parlavamo.” “Ma non parliamone di nuovo! Non ancora. Non dire niente agli altri, te ne prego, finché non è evidente che non abbiamo altra scelta.” “Dobbiamo decidere, prima di andare oltre,” replicò Gandalf. “Allora valutiamo mentalmente il da farsi, mentre gli altri riposano e dormono,” disse Aragorn. Nel tardo pomeriggio, mentre gli altri finivano di far colazione, Gandalf e Aragorn si appartarono e si misero a guardare il Caradhras. Le pareti erano scure e fosche e la cima avvolta in una nube grigia. Frodo li osservava, domandandosi quale piega avrebbe preso la discussione. Quando tornarono dalla Compagnia, Gandalf parlò e allora Frodo scoprì che avevano deciso di affrontare il maltempo e l’alto passo. Si sentì sollevato. Non riusciva a immaginare quale fosse l’altra via oscura e segreta, ma era bastato accennarvi per riempire di sgomento Aragorn e Frodo era contento che ci avessero rinunciato. “Da certi indizi colti di recente,” disse Gandalf, “temo che il Cancel Cornorosso sia sorvegliato; e ho anche qualche perplessità sul tempo in arrivo. Potrebbe nevicare. Dobbiamo procedere a tutta velocità. Nondimeno ci vorranno più di due tappe prima di arrivare in cima al passo. Il buio scenderà presto questa sera. Dobbiamo partire non appena sarete pronti.” “Se permettete, vorrei aggiungere una parola di consiglio,” disse Boromir. “Io sono nato all’ombra delle Montagne Bianche e ne so qualcosa di viaggi sulle vette. Incontreremo freddo rigido, se non peggio, prima di ridiscendere lungo l’altro versante. Non ci aiuterà tener nascosto che stiamo morendo di freddo. Quando lasceremo questo posto, dove c’è ancora qualche albero e cespuglio, ognuno di noi dovrà caricarsi il fascio di legna più grande che riesce a portare.” “E un altro po’ ci penserà Bill a portarlo, dico bene, ragazzo?” disse Sam. Il cavallino lo guardò mestamente. “Benissimo,” disse Gandalf. “Ma non dobbiamo usar la legna… a meno che non ci sia altra scelta tra il fuoco e la morte.” La Compagnia si rimise in marcia, da principio di buona lena; ma ben presto il cammino diventò ripido e difficile. La tortuosa strada in salita era in molti punti quasi scomparsa e ostruita da molte rocce franate. La notte si fece di un buio totale sotto le grandi nuvole. Un vento pungente turbinava tra le rocce. A mezzanotte erano giunti alle ginocchia delle grandi montagne. L’angusto sentiero a quel punto serpeggiava sotto una parete a picco di falesie sulla sinistra, su cui torreggiavano i tetri fianchi del Caradhras, invisibile nell’oscurità; sulla destra un abisso di tenebre dove il terreno a un tratto strapiombava in un orrido profondo. S’inerpicarono penosamente su per un pendio scosceso e fecero per un istante sosta sulla cima. Frodo si sentì sfiorare sofficemente il viso. Allungò il braccio e scorse i vaghi, bianchi fiocchi di neve depositarsi sulla manica. Ripresero il cammino. Ma poco dopo la neve cominciò a cadere fitta, saturando l’aria e turbinando innanzi agli occhi di Frodo. Le scure sagome recline di Gandalf e di Aragorn, appena a un paio di passi avanti, erano quasi invisibili. “Non mi piace neanche un po’,” disse ansimante Sam subito dietro di lui. “La neve va bene un bel mattino, ma a me piace stare a letto mentre cade. Quanto vorrei che se ne andasse dritta dritta a Hobbiton! Lì almeno c’è chi l’apprezzerebbe.” Tranne che sulle alte brughiere del Quartiero Nord, una grossa nevicata non capitava spesso nella Contea e la consideravano un evento piacevole e un’occasione per divertirsi. Nessuno hobbit vivente (a parte Bilbo) ricordava il Fero Inverno del 1311, quando i lupi bianchi avevano attraversato il Brandivino ghiacciato e invaso la Contea. Gandalf si fermò. La neve era già fitta sul cappuccio e sulle spalle; gli stivali già affondavano fino alla caviglia. “È quel che temevo,” disse. “E adesso che cosa dici, Aragorn?” “Che lo temevo anch’io,” replicò Aragorn, “ma meno di altre cose. Non ignoravo il rischio della neve, anche se di rado cade così fitta tanto a sud, tranne che in alta montagna. Ma noi non ci siamo ancora arrivati; siamo sempre molto in basso, dove di solito i sentieri rimangono aperti tutto l’inverno.” “Potrebbe essere un espediente del Nemico,” disse Boromir. “Al mio paese dicono che è capace di controllare le tempeste sulle Montagne dell’Ombra alle frontiere di Mordor. Ha strani poteri e molti alleati.” “Il suo braccio è invero diventato lungo,” disse Gimli, “se riesce a portare la neve giù dal Nord per tormentarci a trecento leghe di distanza.” “Il suo braccio è diventato lungo,” disse Gandalf. Durante la sosta il vento si placò e i fiocchi rallentarono finché non smise quasi di nevicare. Ripresero la scarpinata. Ma neanche il tempo di fare duecento passi e la tempesta riattaccò con rinnovata furia. Il vento fischiava e la neve diventò una tormenta accecante. Ben presto anche Boromir trovò difficile proseguire. Gli hobbit, piegati quasi in due, avanzavano a fatica dietro ai compagni più alti, ma era chiaro che, se avesse continuato a nevicare, non sarebbero stati in grado di proseguire. Frodo si sentiva i piedi di piombo. Pippin si trascinava dietro di lui. Perfino Gimli, per quanto robusto come ogni nano, arrancava brontolando. Senza aprir bocca, quasi di comune accordo, la Compagnia di botto s’arrestò. Nell’oscurità intorno a loro udivano rumori inquietanti. Magari era solo un inganno del vento tra le crepe e i calanchi della parete rocciosa, ma il rumore era quello di stridule grida e di folli scoppi di risa. Dal fianco del monte cominciarono a cadere pietre, saettando sopra la loro testa o schiantandosi sul sentiero accanto a loro. Ogni tanto sentivano un sordo brontolio, mentre un grosso macigno ruzzolava giù dalle alture nascoste soprastanti. “Per stanotte non possiamo andare oltre,” disse Boromir. “Lo chiami pure vento chi vuole; nell’aria ci sono fere voci; e queste pietre sono dirette contro di noi.” “Io lo chiamo vento,” disse Aragorn. “Ciò non toglie che quel che dici potrebbe essere vero. Molte sono al mondo le creature ostili e malefiche che nutrono poco amore per chi va su due gambe, e che tuttavia non sono in combutta con Sauron, ma hanno scopi loro. Alcune sono a questo mondo da più tempo di lui.” “Chiamavano Caradhras il Crudele,” disse Gimli, “e godeva di una pessima nomea tanti anni fa, quando in queste terre non erano ancora giunte voci sul conto di Sauron.” “Poco importa chi è il nemico, se non riusciamo a respingerne l’attacco,” disse Gandalf. “Ma che cosa possiamo fare?” gridò disperato Pippin, che tremava, appoggiato a Merry e Frodo. “O fermarci o tornare indietro,” disse Gandalf. “Inutile proseguire. Appena un po’ più su, se la memoria non m’inganna, il sentiero lascia la scarpata e confluisce in un ampio e basso scolo al fondo di un lungo e ostico pendio. Lì non troveremo riparo dalla neve o dalle pietre… o da qualunque altra cosa.” “Ed è inutile tornare indietro finché dura la tormenta,” disse Aragorn. “Durante la scalata non abbiamo incontrato posti che offrissero più riparo di questo scapicollo sotto il quale adesso ci troviamo.” “Riparo!” mugugnò Sam. “Se questo è un riparo, allora basta un muro senza tetto per fare una casa.” La compagnia si radunò il più vicino possibile al dirupo. Rivolto a sud, vicino al fondo aggettava leggermente, talché speravano di trovarci un po’ di riparo dal vento del nord e dalla caduta di massi. Ma le raffiche vorticose turbinavano intorno a loro da ogni parte e la neve fioccava a folate sempre più fitte. Si strinsero assieme con la schiena contro la parete. Bill il cavallino si teneva paziente ma avvilito di fronte agli hobbit e un po’ li riparava; ma la neve non ci mise molto ad arrivare ai garretti, e continuava a salire. Se non avessero avuto compagni più alti di loro, gli hobbit si sarebbero ben presto ritrovati completamente sepolti. Una grande sonnolenza scese su Frodo, che si sentì rapidamente sprofondare in un sogno caldo e nebuloso. Credeva che un fuoco gli scaldasse le dita dei piedi e dalle ombre sull’altro lato del focolare udì la voce di Bilbo. Il tuo diario non mi pare gran cosa, diceva. Tormenta di neve il dodici gennaio: non era necessario tornare per riferire una cosa del genere! Ma io volevo riposare e dormire, Bilbo, rispose Frodo con uno sforzo, quando si sentì scuotere e tornò dolorosamente allo stato di allerta. Boromir lo aveva sollevato da terra tirandolo fuori da un nido di neve. “Qui i mezzomini rischiano di morire, Gandalf,” disse Boromir. “È inutile star seduti ad aspettare che la neve ci copra fin sopra la testa. Dobbiamo far qualcosa per salvarci.” “Dagli questo,” disse Gandalf, cercando nel suo fagotto ed estraendone una fiaschetta di cuoio. “Un sorso solo… per ognuno di noi. È preziosissimo. È miruvor, il cordiale d’Imladris. Elrond me l’ha dato alla partenza. Fallo girare!” Non appena Frodo ebbe inghiottito un po’ del caldo e fragrante liquore, sentì una nuova forza in cuore e la pesante sonnolenza abbandonò le membra. Anche gli altri si ripresero, con speranza e vigore rinnovati. Ma la neve non rallentava. Turbinava intorno a loro più fitta che mai e il vento soffiava più forte. “Che cosa ne dici di un fuoco?” domandò di punto in bianco Boromir. “La scelta tra il fuoco e la morte sembra ormai vicina, Gandalf. Quando la neve ci avrà coperto, saremo senz’altro nascosti a ogni sguardo ostile, ma questo non ci aiuterà.” “Prova ad accendere un fuoco, se riesci,” rispose Gandalf. “Se ci sono osservatori in grado di sopportare una simile tempesta, allora sono anche in grado di vederci, con o senza fuoco.” Ma anche se, su consiglio di Boromir, avevano portato legna ed esca, accendere una fiamma che resistesse al turbinio del vento o prendesse con il combustibile bagnato andava oltre le capacità di un Elfo o perfino di un Nano. Alla fine, pur se con riluttanza, lo stesso Gandalf si decise a dare una mano. Prese una fascina, la tenne sollevata per un attimo e poi lanciando un ordine: naur an edraith ammen! la colpì al centro con la punta del bastone. Si sprigionò all’istante una fiamma verde e azzurra e la legna avvampò crepitando. “Se qualcuno ci guarda, sul sottoscritto almeno non avrà più dubbi,” disse. “Ho scritto Gandalf è qui in simboli che chiunque sarebbe in grado di leggere da Valforra alle foci dell’Anduin.” Ma la Compagnia non pensava più a eventuali osservatori o sguardi ostili. La luce del fuoco rallegrava i cuori. La legna bruciava allegramente; e pur se tutt’intorno sibilava la neve e pozze di fanghiglia si formavano sotto i piedi, erano lieti di scaldar le mani alla fiamma. Erano lì, chini e raccolti in cerchio attorno alle fiammelle tremule e danzanti: la luce rossa sui visi stanchi e preoccupati; la notte, dietro, era come un muro nero. Ma la legna bruciava in fretta, e la neve continuava a cadere. Il fuoco si andava spegnendo e ci gettarono l’ultima fascina. “La notte volge al termine,” disse Aragorn. “L’alba non è lontana.” “Se l’alba riuscirà a far breccia in queste nuvole,” disse Gimli. Boromir uscì dal cerchio e scrutò nelle tenebre. “La neve va scemando,” disse, “e il vento è meno forte.” Frodo portò lo sguardo stanco sui fiocchi che ancora cadevano emergendo dal buio per apparire bianchi solo un attimo alla luce del fuoco morente; ma ancora per molto non vide segno di rallentamento. Poi all’improvviso, quando il sonno aveva ricominciato a impadronirsi di lui, si accorse che il vento era calato per davvero, mentre i fiocchi diventavano più grossi e radi. Lentissima e fioca la luce iniziò a spuntare. Alla fine la neve cessò del tutto. La luce sempre più forte rivelò un mondo muto sotto la coltre. Ai piedi del rifugio c’erano bianche gobbe e cupole e informi affossamenti sotto i quali il sentiero da loro percorso si perdeva completamente; ma in alto le cime erano nascoste in grosse nubi ancora minacciosamente gravide di neve. Gimli guardò in alto e scosse il capo. “Caradhras non ci ha perdonato,” disse. “Ha ancora neve da riversarci addosso, se proseguiamo. Prima torniamo indietro e meglio è.” Erano tutti d’accordo ma, a questo punto, la ritirata era difficile, per non dire forse impossibile. Soltanto a pochi passi dalla cenere del fuoco la neve era altissima e superava la testa degli hobbit; in qualche punto il vento l’aveva raccolta e ammonticchiata in grossi cumuli contro la falesia. “Se Gandalf ci precedesse con una fiamma viva, potrebbe sciogliere la neve e farvi strada,” disse Legolas. La tormenta non lo aveva turbato più di tanto ed era l’unico della Compagnia a essere ancora su di giri. “Se gli Elfi sapessero volare al di là dei monti, potrebbero andare a prendere il Sole per salvarci,” ribatté Gandalf. “Ma io devo aver qualcosa su cui lavorare. Non posso bruciar la neve.” “Ebbene,” disse Boromir, “quando la testa è confusa deve intervenire il corpo, come diciamo dalle parti mie. I più forti tra noi devono cercare una via. Guardate! Anche se adesso è tutto coperto di neve, il sentiero, salendo, gira intorno a quella falda rocciosa laggiù. È lì che la neve ha iniziato a gravare su di noi. Se raggiungiamo quel punto, dopo forse il cammino risulterà più agevole. Saranno sì e no duecento passi.” “E allora apriamoci un varco, io e te!” disse Aragorn. Aragorn era il più alto della Compagnia, ma Boromir, leggermente più basso, era di corporatura più solida e massiccia. Faceva strada lui, seguito da Aragorn. Si misero in marcia lentamente e ben presto eccoli avanzare a fatica. In qualche punto la neve arrivava al petto e spesso Boromir, anziché camminare, sembrava nuotare o scavare con le grandi braccia. Legolas li osservò per un po’ con il sorriso sulle labbra e poi si rivolse agli altri. “I più forti devono cercare una via, dite voi? Io invece dico: fate arare all’aratore, ma quando si tratta di nuotare, scegliete una lontra, e per correre leggeri su erba e foglie, o sulla neve… un Elfo.” Dopo di che balzò agilmente avanti e allora Frodo si accorse come se fosse la prima volta, anche se lo sapeva da gran tempo, che l’Elfo non portava stivali bensì scarpe leggere, come al solito, e i piedi lasciavano lievi impronte sulla neve. “Addio!” disse a Gandalf. “Vado a cercare il Sole!” Poi ratto come un corridore su terreno solido schizzò via e, raggiunti in un baleno gli uomini che arrancavano, li superò salutandoli con un cenno della mano e proseguì di corsa lontano sparendo dietro il gomito roccioso. Gli altri, stretti in gruppo, aspettavano e guardavano Boromir e Aragorn ridursi a punti neri in mezzo al bianco. Alla fine sparirono anche loro. Il tempo non passava mai. Le nubi si abbassarono e adesso qualche fiocco di neve ricominciò a scendere a spirale. Passò forse un’ora, anche se sembrò molto di più, e poi finalmente videro tornare Legolas. Al tempo stesso Boromir e Aragorn ricomparvero da dietro la curva molto lontano da lui, arrancando su per lo scoscendimento. “Be’,” gridò Legolas arrivando di corsa, “non ho portato il Sole, che procede nei campi celesti del Sud e una piccola voluta di neve su questa montagnola del Cornorosso non può certo impensierirlo. Ma riporto un barlume di speranza per chi è condannato ad andare a piedi. Appena aggirato il gomito c’è il cumulo di neve più grosso che per poco non seppelliva i nostri Uomini Forti. Erano disperati finché non son tornato a riferire che il cumulo era spesso poco più di una parete. E dall’altra parte la neve di colpo diminuisce, mentre più in basso è solo un copriletto per tenere al fresco le dita dei piedi degli hobbit.” “Ah, è come dicevo io,” ringhiò Gimli. “Non era una normale tempesta. È la volontà maligna del Caradhras, che non ama Elfi e Nani, e quel cumulo serviva a tagliarci la via di fuga.” “Ma per fortuna il tuo Caradhras ha dimenticato che avete Uomini con voi,” disse Boromir, sopraggiunto in quel mentre. “E Uomini di vaglia per giunta, se permettete; anche se uomini da meno muniti di vanga avrebbero fatto meglio al caso vostro. Comunque, abbiamo aperto un passaggio nel cumulo; e di questo dovranno esserci grati tutti quelli che non corrono leggeri come gli Elfi.” “Ma come facciamo ad arrivarci, anche se avete aperto un varco nel cumulo?” disse Pippin, esprimendo il pensiero di tutti gli hobbit. “Abbiate fiducia!” disse Boromir. “Io sono stanco, ma mi è rimasta ancora un po’ di forza, come ad Aragorn. Porteremo noi le piccole creature. Gli altri se la caveranno senz’altro da soli: basterà venirci dietro. Coraggio, Messer Peregrino! Comincerò da te.” Sollevò lo hobbit. “Aggrappati alle mie spalle! Le braccia mi servono,” disse, e si avviò. Aragorn gli tenne dietro con Merry. Pippin era sbalordito dalla sua forza alla vista del varco che aveva aperto servendosi unicamente delle grandi membra. Perfino ora, carico com’era, allargava la pista per chi lo seguiva, gettando la neve di lato mentre avanzava. Finalmente giunsero al grosso cumulo. Era sbattuto in mezzo al viottolo montano come un improvviso muro a picco, e la cresta, aguzza come se l’avessero affilata i coltelli, era alta più del doppio di Boromir; ma al centro avevano aperto un passaggio che saliva e scendeva come un ponte. Depositarono dall’altra parte Merry e Pippin, che aspettarono con Legolas l’arrivo del resto della Compagnia. Dopo un po’ Boromir tornò con Sam. Dietro, sul sentiero stretto ma ormai rassodato, ecco venire Gandalf, che conduceva Bill con Gimli appollaiato in mezzo ai bagagli. E per ultimo Aragorn, che portava Frodo. Superarono la strettoia; ma Frodo non fece in tempo a posare i piedi in terra che una valanga di pietre e neve viscida ruzzolò giù con un rombo cavernoso. La scarica quasi accecò la Compagnia che si appiattì contro la falesia e, quando l’aria tornò a schiarirsi, videro che dietro di loro il sentiero era bloccato. “Basta! Basta!” gridò Gimli. “Ce ne andremo il prima possibile!” E in verità con quell’ultimo tiro malefico la cattiveria della montagna sembrava esaurita, come se il Caradhras fosse convinto che gli invasori, respinti, non avrebbero osato tornare. La minaccia della neve era passata; le nubi cominciarono a diradarsi e la luce aumentò. Come aveva riferito Legolas, scoprirono che la neve diventava sempre più bassa via via che scendevano, tanto da permettere anche agli hobbit di arrancare. Ben presto si ritrovarono sul costone in capo al greppo dove avevano sentito i primi fiocchi di neve la notte prima. La mattina era già molto inoltrata. Dall’alta postazione si volsero indietro a guardare le terre più in basso a occidente. In lontananza, nell’accozzame di terra ai piedi della montagna, c’era la valletta dalla quale erano partiti alla scalata del valico. A Frodo facevano male le gambe. Era gelato fino alle ossa e affamato; e la testa gli girava al pensiero della lunga e penosa discesa. Macchie nere gli tremolavano davanti agli occhi. Li strofinò, ma le macchie nere rimasero. In basso, lontano, ma pur sempre al di sopra delle colline pedemontane, dei punti neri roteavano nell’aria. “Di nuovo gli uccelli!” disse Aragorn, puntando il dito. “Adesso non possiamo farci niente,” disse Gandalf. “Buoni o cattivi che siano, o che non abbiano nulla a che fare con noi, dobbiamo scendere immediatamente. Non aspetteremo che cali la notte, neppure sulle ginocchia del Caradhras!” Un vento freddo soffiò dietro di loro, mentre davano le spalle al Cancel Cornorosso, e si trascinarono stancamente lungo il pendio. Il Caradhras li aveva sconfitti. CAPITOLO IV UN VIAGGIO NELLE TENEBRE Era sera e la luce grigia si stava di nuovo attenuando con rapidità, quando si fermarono per la notte. Erano stanchissimi. L’imbrunire incipiente velava le montagne e il vento era freddo. Gandalf distribuì a ciascuno un altro sorso del miruvor di Valforra. Quand’ebbero mangiato qualcosa, li convocò a consiglio. “Naturalmente stanotte non possiamo ripartire,” disse. “L’attacco al Cancel Cornorosso ci ha fiaccato e dobbiamo riposare qui per un po’.” “E poi dove andremo?” domandò Frodo. “Davanti a noi abbiamo ancora il nostro viaggio e la nostra missione,” rispose Gandalf. “Non ci resta che proseguire o tornare a Valforra.” Il viso di Pippin s’illuminò visibilmente solo a sentir parlare di ritorno a Valforra; Merry e Sam levarono lo sguardo speranzosi. Ma Aragorn e Boromir non fecero una piega. Frodo aveva l’aria preoccupata. “Vorrei tanto essere lì,” disse. “Ma come posso tornar senza vergogna… a meno che non ci sia davvero un’altra via e che ci abbiano già sconfitti.” “Hai ragione, Frodo,” disse Gandalf: “tornare significa ammetter la sconfitta e affrontarne una peggiore in futuro. Se torniamo adesso, l’Anello dovrà restare a Valforra: non saremo più in grado di ripartire. E allora prima o poi assedieranno Valforra e dopo una fase breve e feroce la distruggeranno. Gli Spettri dell’Anello sono nemici mortali, eppure sono soltanto ombre del potere e del terrore che deterrebbero se l’Anello Dominante fosse di nuovo sulla mano del loro padrone.” “Allora dobbiamo proseguire, sempre che esista una via,” disse Frodo con un sospiro. Sam ripiombò nello sconforto. “Una via da tentare ci sarebbe,” disse Gandalf. “Fin dall’inizio, quando riflettevo su questo viaggio, ho pensato che dovessimo provarla. Ma non è una via agevole e non ne ho mai fatto parola alla Compagnia. Aragorn si opponeva, e non prima comunque di aver provato a valicare le montagne.” “Se è una strada peggiore di quella di Cancel Cornorosso, allora dev’esser proprio brutta,” disse Merry. “Ma faresti bene a dirci tutto e a prepararci subito al peggio.” “La strada di cui parlo porta alle Miniere di Moria,” disse Gandalf. Soltanto Gimli sollevò la testa; negli occhi covava un fuoco. A quel nome un terrore pervase tutti gli altri. Perfino per gli hobbit era una leggenda di paura indefinibile. “La strada porterà pure a Moria, ma come sperare che porti oltre Moria?” disse cupamente Aragorn. “È un nome di cattivo auspicio,” disse Boromir. “E non vedo la necessità di andarci. Se non riusciamo a superare le montagne, dirigiamoci a sud fino al Varco di Rohan, dove gli uomini sono ben disposti verso il mio popolo, rifacendo la strada che ho seguito per venire qui. Altrimenti potremmo costeggiare l’Isen e attraversarlo, entrando a Ripalunga e Lebennin, e giungere a Gondor dalle regioni litoranee.” “Le cose sono cambiate dal tuo arrivo a nord, Boromir,” rispose Gandalf. “Non hai sentito quel che ho detto di Saruman? Con lui dovrò regolare i conti prima che tutto sia finito. Ma l’Anello non si deve avvicinare a Isengard, se si può con ogni mezzo evitare. Il Varco di Rohan per noi è chiuso fino a quando saremo con il Portatore. “Quanto alla strada più lunga, non abbiamo tanto tempo a disposizione. Ci metteremmo un anno a fare un viaggio del genere, attraversando molte terre deserte e prive di riparo. Tutto sarebbero meno che sicure. L’occhio vigile di Saruman e del Nemico le sorveglia. Quando sei arrivato a nord, Boromir, agli occhi del Nemico altro non eri che un viandante isolato proveniente dal Sud, un soggetto di scarso interesse per lui, concentrato com’era a dar la caccia all’Anello. Ora invece torni come membro della Compagnia dell’Anello e, finché resti con noi, sei in pericolo. E il rischio aumenterà a ogni lega che copriamo dirigendoci a sud a cielo aperto. “Dopo il tentativo dichiarato di valicare la montagna, la nostra situazione, temo, si è fatta più disperata. Se non ci affrettiamo a sottrarci alla vista per un po’ e a nascondere le nostre tracce, abbiamo poche speranze ormai. Io consiglio perciò non di valicare le montagne né di aggirarle bensì di passarci sotto. Se non altro il Nemico tutto si aspetterebbe meno che prendessimo quella strada.” “Non sappiamo che cosa si aspetti,” disse Boromir. “Magari sorveglia tutte le strade, anche le più improbabili. In tal caso entrare a Moria significherebbe andarsi a cacciare in una trappola, quasi come bussare alle porte della stessa Torre Oscura. Nero è il nome di Moria.” “Tu parli di quel che non conosci quando paragoni Moria alla roccaforte di Sauron,” replicò Gandalf. “Io sono l’unico tra noi che sia stato nelle segrete dell’Oscuro Signore, e soltanto in quelle della sua dimora più piccola e più vecchia a Dol Guldur. Chi varca i cancelli di Barad-dûr non fa ritorno. Ma non vi condurrei a Moria se non ci fosse speranza di uscirne. Certo, se ci sono gli Orchi, potrebbe risultare pernicioso per noi. Ma la maggior parte degli Orchi dei Monti Brumosi fu dispersa o distrutta nella Battaglia dei Cinque Eserciti. Le Aquile riferiscono che gli Orchi si vanno nuovamente radunando da ogni angolo remoto; ma c’è da sperare che Moria sia ancora libera. “C’è addirittura la possibilità che siano presenti i Nani e che in qualche profonda sede dei suoi antenati si trovi Balin figlio di Fundin. Comunque si presenti, bisogna seguire il tracciato imposto da necessità.” “E io lo seguirò con te, Gandalf!” disse Gimli. “Andrò a vedere i palazzi di Durin, a dispetto di quel che può aspettarci… se troverai le porte che son chiuse.” “Bene, Gimli!” disse Gandalf. “Tu m’incoraggi. Assieme cercheremo le porte nascoste. E le varcheremo. Tra le rovine dei Nani, la testa di un nano sarà meno facile da sconcertare di Elfi, Uomini o Hobbit. E comunque non sarà la prima volta che metto piede a Moria. A lungo ci ho cercato Thráin figlio di Thrór dopo che si era smarrito. L’ho attraversata e ne sono uscito vivo!” “Anch’io una volta ho varcato il Cancello dei Riombrosi,” disse in tono pacato Aragorn; “ma pur essendone uscito anch’io, il ricordo è invero atroce. Non desidero entrare a Moria una seconda volta.” “E io non desidero entrarci neanche una volta,” disse Pippin. “Neanch’io,” mugugnò Sam. “Certo che no!” disse Gandalf. “Chi lo desidererebbe? Ma la domanda è: chi mi seguirà, se vi conduco lì?” “Io,” disse entusiasta Gimli. “Io,” disse in tono sofferto Aragorn. “Tu mi hai seguito in mezzo alla neve fin quasi al disastro senza una parola di rimprovero. Ora tocca a me seguirti… se quest’ultimo monito non ti ha dissuaso. Ora non penso all’Anello, e neppure a noialtri, bensì a te, Gandalf. E ti dico: se varchi le porte di Moria, fa’ attenzione!” “Io non andrò,” disse Boromir; “a meno che l’intera Compagnia non voti contro di me. Che cosa hanno da dire Legolas e il piccolo popolo? Bisognerà pure dar voce al Portatore dell’Anello!” “Io non desidero andare a Moria,” disse Legolas. Gli hobbit non dissero nulla. Sam guardò Frodo. E alla fine Frodo parlò. “Io non desidero andarci,” disse; “ma neppure desidero respingere il consiglio di Gandalf. Vi pregherei di non passare ai voti, non prima di averci dormito su. Gandalf otterrà più facilmente voti alla luce del mattino che con questa fredda tenebra. Come ulula il vento!” A quelle parole tutti s’immersero in silente riflessione. Sentivano il vento sibilare tra le rocce e gli alberi e intorno a loro, negli spazi vuoti della notte, ululati e lamenti. A un tratto Aragorn balzò in piedi. “Come ulula il vento!” gridò. “Ulula con voci di lupo. I Warg sono venuti a ovest dalle Montagne!” “Dobbiamo proprio aspettare il mattino?” disse Gandalf. “È come vi ho detto io. La caccia è aperta! Anche se viviamo per vedere l’alba, chi vorrà più viaggiar di notte verso sud con i lupi selvatici alle costole?” “Quanto è lontana Moria?” domandò Boromir. “C’era una porta a sud-ovest del Caradhras, a una quindicina di miglia a volo d’uccello, e forse venti a passo di lupo,” rispose torvo Gandalf. “Allora partiamo non appena fa giorno, domattina, se possibile,” disse Boromir. “Il lupo che senti è peggio dell’orco che paventi.” “Giusto!” disse Aragorn, allentando la spada nel fodero. “Ma dove il lupo ruggisce, anche l’orco aggredisce.” “Avrei dovuto dare ascolto al consiglio di Elrond,” mormorò Pippin a Sam. “Non sono fatto per certe cose. Non ho abbastanza della razza di Bandobras il Muggitoro: con questi ululati mi si gela il sangue. Non mi sono mai sentito così disgraziato.” “Il cuore mi è sceso sotto i piedi, signor Pippin,” disse Sam. “Ma non ci hanno ancora mangiato, e abbiamo qui con noi gente gagliarda. Qualunque cosa il futuro abbia in serbo per il vecchio Gandalf, scommetto che non è la pancia di un lupo.” Per difendersi durante la notte, la Compagnia salì in cima alla collinetta sotto la quale avevano trovato riparo. Era coronata da un grappolo di vecchi alberi ritorti, con attorno un cerchio franto di massi. Nel mezzo accesero un fuoco, giacché non c’era da sperare che l’oscurità e il silenzio impedissero ai branchi di lupi a caccia di scoprir le loro tracce. Si sedettero intorno al fuoco e chi non montava di guardia sonnecchiava inquieto. Quel povero cavallino di Bill tremava e sudava. Gli ululati dei lupi erano adesso tutt’intorno a loro, a volte più vicini, altre più lontani. Nel cuore della notte si scorgevano molti occhi lucidi sbirciare sul ciglio della collina. Alcuni avanzarono fin quasi al cerchio di pietre. In un varco nel cerchio una grande sagoma scura di lupo li fissava immobile. Un ululato vibrante proruppe da lui, quasi un capitano che lanciasse il suo branco all’assalto. Gandalf si alzò e si fece avanti tenendo sollevato il bastone. “Ascolta, Segugio di Sauron!” gridò. “Qui c’è Gandalf. Fuggi, se ci tieni alla tua pelle immonda! Se entri in questo cerchio, t’incenerirò dalla coda al muso.” Il lupo ringhiò e si avventò su di loro con un grande balzo. In quella si udì una vibrazione acuta. Legolas aveva scoccato una freccia. Con un lamento orrendo la sagoma a mezz’aria piombò al suolo; la freccia elfica gli aveva trafitto la gola. Di colpo l’occhio vigile si spense. Gandalf e Aragorn avanzarono, ma la collina era deserta; il branco a caccia era fuggito. Il silenzio scese sull’oscurità circostante e il murmure del vento non portava lamenti. Era notte fonda e a ovest la luna calante tramontava luccicando a intermittenza da dietro gli squarci delle nuvole. All’improvviso Frodo si destò dal sonno. Un uragano di ululati scoppiò all’improvviso feroce e selvaggio tutt’intorno al campo. In silenzio uno stuolo di Warg si era venuto radunando e ora li attaccava contemporaneamente da ogni lato. “Gettate combustibile nel fuoco!” gridò Gandalf agli hobbit. “Sguainate la spada e mettetevi schiena contro schiena!” Alla luce delle vampe sollevate dalla nuova legna, Frodo scorse molte grigie sagome balzare entro il cerchio di pietre. Seguite da altre e altre ancora. Aragorn con un affondo la spada sua cacciò attraverso la gola di un enorme caporione; con un fendente Boromir spiccò di netto la testa di un altro. Accanto a loro Gimli con le solide gambe divaricate brandiva l’ascia da nano. L’arco di Legolas cantava. Alla luce tremula del fuoco Gandalf parve all’improvviso ingigantire: si levò, grande sagoma minacciosa, come il monumento di pietra di un antico re piazzato in cima a un colle. Si chinò come una nuvola, raccolse un tizzone incandescente e mosse incontro ai lupi. Che di fronte a lui indietreggiarono. Lanciò in alto il tizzo fiammeggiante. Come folgore avvampò d’un subitaneo candido fulgore; e come tuono rombò la sua voce. “Naur an edraith ammen! Naur dan i ngaurhoth!” gridò. Con un ruglio e un crèpito l’albero sul suo capo gemmò getti di fiamma abbacinante. Il fuoco svolazzò di chioma in chioma. L’intera collina era coronata di luce abbagliante. Le spade e i pugnali dei difensori guizzavano fulgenti. L’ultima freccia di Legolas prese fuoco in volo e si tuffò rovente nel cuore di un grosso capo-lupo. Tutti gli altri fuggirono. Il fuoco lentamente morì finché non rimasero che cenere e faville; un fumo acre saliva a spirali dai ceppi arsi e soffiava scuro dalla collina mentre le prime luci dell’alba ascendevano fioche al cielo. I nemici, sgominati, non fecero ritorno. “Che cosa vi dicevo, signor Pippin?” disse Sam, rinfoderando la spada. “Non è tipo da finire in pasto ai lupi. Quella sì che è stata una rivelazione! Per poco non mi bruciava i capelli!” Con la luce piena del mattino non scorsero traccia dei lupi e cercarono invano i corpi dei morti. A riprova del combattimento restavano soltanto gli alberi inceneriti e le frecce di Legolas sparse in cima alla collina. Intatte tutte, tranne una di cui sussisteva solo la punta. “È come temevo,” disse Gandalf. “Non si trattava di lupi normali a caccia di preda nelle zone selvagge. Sbrighiamoci a mangiare e partiamo!” Quel giorno il tempo cambiò di nuovo, quasi fosse agli ordini di qualche potere che non aveva più bisogno della neve dopo che loro si erano ritirati dal passo, un potere che adesso desiderava una luce limpida dove le creature che si muovevano nella selva fossero visibili da lontano. Il vento che durante la notte aveva girato da nord a nord-ovest, adesso era calato. Le nuvole sparirono verso sud e il cielo era aperto, profondo e azzurro. Mentre si trovavano sul fianco della collina, pronti a partire, un pallido sole baluginò in cima ai monti. “Dobbiamo raggiungere le porte prima del tramonto,” disse Gandalf, “altrimenti temo che non le raggiungeremo più. Non sono lontane, ma il tragitto potrebbe essere tortuoso perché qui Aragorn non è in grado di farci da guida; di rado ha battuto questa contrada e io mi son trovato una volta sola sotto le mura occidentali di Moria, e questo succedeva tanto tempo fa. “Si trova laggiù,” disse, indicando a sud-est dove il fianco dei monti strapiombava nelle ombre alle pendici. In lontananza s’intravedeva il profilo di spoglie falesie e nel mezzo, più alta del resto, una muraglia grigia. “Quando abbiamo lasciato il valico, vi ho guidato in direzione sud e non al punto di partenza, come qualcuno di voi avrà notato. Ho fatto bene, perché adesso abbiamo varie miglia in meno da percorrere e bisogna far presto. Andiamo!” “Non so che cosa sia meglio sperare,” disse torvo Boromir: “che Gandalf trovi quel che cerca o che, giunti alla falesia, troviamo le porte scomparse per sempre. Una scelta peggiore dell’altra, e restare intrappolati tra i lupi e la muraglia, l’evenienza più attendibile. Facci strada!” Gimli adesso procedeva in testa a fianco del mago, tanta era l’impazienza di giungere a Moria. Insieme condussero la Compagnia di nuovo verso le montagne. L’unica strada che un tempo da occidente portava a Moria seguiva il corso di un fiume, il Sirannon, che sgorgava ai piedi delle falesie, vicino a dove prima stavano le porte. Ma o Gandalf era fuori strada o la terra era mutata negli ultimi anni; perché non trovò il fiume dove lo cercava, soltanto a poche miglia a sud dal punto di partenza. La mattina volgeva al mezzogiorno e la Compagnia ancora vagava e scarpinava in un terreno spoglio di pietre rosse. Di acqua in giro non si scorgeva luccichio né si udiva rumore. Tutto era brullo e riarso. Si sentirono stringere il cuore. Non un essere vivente né un uccello in cielo; ma a quello che la notte avrebbe portato, se li avesse colti in quella contrada perduta, nessuno di loro voleva pensare. A un tratto Gimli, che si era spinto avanti, li chiamò. Dalla cima di un poggio indicava a destra. Si affrettarono a raggiungerlo e ai loro piedi scorsero un canale stretto e profondo. Era vuoto e silenzioso, e un rivoletto d’acqua scorreva tra le pietre marrone o macchiate di rosso del letto; ma sulla sponda vicina un sentiero, assai accidentato e disastrato, serpeggiava tra le mura fatiscenti e il lastricato di un’antica strada maestra. “Ah! Eccolo finalmente!” disse Gandalf. “È qui che scorreva il fiume: Sirannon, il Rio del Cancello, lo chiamavano. Ma che cosa ne è stato dell’acqua non riesco a immaginarlo; un tempo era rapida e rumorosa. Venite! Dobbiamo affrettarci. Siamo in ritardo.” La Compagnia era stanca, con i piedi indolenziti; ma s’incaponì a scarpinare lungo l’aspro e tortuoso viottolo per molte miglia. Il sole iniziò a volgere da mezzogiorno a occaso. Dopo una breve sosta e un pasto rapido ripresero la marcia. Davanti a loro i monti si aggrondavano, ma il sentiero procedeva entro un profondo avvallamento del terreno e loro riuscivano a scorgere soltanto le falde superiori e le lontane cime orientali. Alla fine giunsero a uno stretto gomito. Lì la strada, che aveva deviato verso sud tra l’orlo del canale e uno scapicollo sulla sinistra, girava e puntava di nuovo dritto a est. Superato il gomito, si trovarono davanti una bassa rupe, alta non più di cinque braccia, dalla cima franta e frastagliata. Da lì, attraverso un’ampia fenditura che sembrava scavata da una cascata un tempo impetuosa e abbondante, l’acqua sgocciolava. “Certo che le cose sono cambiate!” disse Gandalf. “Ma non c’è da sbagliarsi, il posto è questo. È tutto quel che resta delle Cascate a Scalea. Se ricordo bene, c’era una rampa di scale tagliata nel fianco della roccia, mentre la strada principale si snodava a sinistra e saliva con varie giravolte fino al tratto pianeggiante in cima. Oltre le cascate c’era una valle poco profonda che risaliva fino alle Mura di Moria, attraversata dal Sirannon e dalla strada che lo fiancheggiava. Andiamo a vedere come stanno adesso le cose!” Trovarono senza difficoltà le scale di pietra e Gimli le salì di corsa, seguito da Gandalf e Frodo. Quando giunsero in cima, si accorsero di non poter andare oltre in quella direzione e scoprirono la causa del prosciugamento del Rio del Cancello. Dietro di loro il Sole morente inondava il freddo cielo occidentale d’un baluginio dorato. Davanti si stendeva immobile un oscuro lago. La cupa superficie non rifletteva né il cielo né il tramonto. Avevano sbarrato con una diga il Sirannon, che riempiva tutta la vallata. Al di là delle acque minacciose si ergevano grandi falesie dalle severe pareti pallide alla luce che sfumava: impervie e irrevocabili. Nessuna traccia di cancelli o ingressi, nessuna fenditura o crepa era dato scorgere a Frodo nella pietra aggrondata. “Lì sono le Mura di Moria,” disse Gandalf, indicando al di là dell’acqua. “E lì un tempo si ergeva il Cancello, la Porta Elfica alla fine della strada da Agrifoglieto che noi abbiamo seguito. Ma qui il passaggio è bloccato. Nessuno della Compagnia, immagino, avrà voglia di nuotare in quest’acqua tetra sul finire del giorno. Ha un’aria malsana.” “Dobbiamo trovare un percorso che aggiri l’argine settentrionale,” disse Gimli. “La prima cosa che deve far la Compagnia è risalire il sentiero principale e vedere dove conduce. Anche se non ci fosse il lago, non riusciremmo a guidare il nostro cavallino portabagagli su per questa scalinata.” “Ma in ogni caso non possiamo portare quella povera bestia nelle Miniere,” disse Gandalf. “La strada sotto le montagne è una strada buia e ci sono punti stretti e ripidi che lui, a differenza di noi, non sarebbe in grado di percorrere.” “Povero vecchio Bill!” disse Frodo. “Non ci avevo pensato. E povero Sam! Chissà come la prenderà.” “Mi spiace,” disse Gandalf. “Il povero Bill è stato un compagno utile e ora mi si stringe il cuore a mandarlo alla deriva. Avrei viaggiato più leggero, senza portare nessun animale, men che mai questo al quale Sam è affezionato, se mi avessero lasciato fare a modo mio. Ho temuto fin dal primo momento che saremmo stati costretti a prender questa strada.” Il giorno volgeva al termine e alte in cielo sopra il tramonto luccicavano fredde stelle, quando la Compagnia, inerpicatasi con tutta la rapidità consentita lungo i pendii, giunse sul versante del lago che, nel punto più largo, non sembrava misurare più di cinque o seicento passi. Quanto si estendesse a sud non erano in grado di stabilirlo alla luce calante; ma la punta settentrionale non distava più di un mezzo miglio da dove si trovavano loro e, tra il crinale roccioso che circoscriveva la valle e il bordo dell’acqua, c’era una striscia di terra aperta. Allungarono il passo, perché avevano ancora un paio di miglia da coprire prima di raggiungere il punto sulla riva opposta verso il quale Gandalf si dirigeva; dopo di che per lui si trattava ancora di trovar le porte. Quando pervennero all’angolo più settentrionale del lago, trovarono un torrentello che sbarrava la via. Era verde e stagnante, teso come un braccio melmoso verso le alture che lo racchiudevano. Gimli avanzò imperterrito e scoprì che l’acqua era poco profonda e arrivava appena alla caviglia lungo gli argini. Si avviarono dietro di lui, procedendo in fila con cautela, perché il fondo dei tonfani coperto di erbe acquatiche celava pietre melmose e sdrucciolevoli, e l’appoggio era malsicuro. Frodo rabbrividì con disgusto al contatto dei piedi con la scura acqua immonda. Mentre Sam, l’ultimo della Compagnia, guidava Bill sul terreno asciutto dell’altra sponda, si udì un lieve rumore: un fruscio, seguito da un tonfo, come se un pesce avesse disturbato la superficie immobile dell’acqua. Giratisi di scatto, scorsero qualche increspatura, listata di nero dall’ombra nella luce morente: da un punto lontano del lago grandi anelli s’andavano allargando. Seguì un gorgoglio, e poi il silenzio. S’infittì l’imbrunire e gli ultimi bagliori del sole erano velati dal nuvolìo. Ora Gandalf procedeva di gran lena e gli altri gli tenevano dietro alla meglio. Raggiunsero la striscia di suolo asciutto tra il lago e le falesie: era stretta, spesso non più di una decina di passi, ostruita da rocce e pietre franate; ma trovarono una via, rasente la falesia e lontano il più possibile dalle acque scure. Un miglio a sud lungo la riva incontrarono agrifogli. Ceppaie e rami morti marcivano nel basso fondale, sembravano resti di antiche boscaglie, o di una siepe che un tempo aveva costeggiato la strada attraverso la valle sommersa. Ma proprio sotto la falesia, ancora vivi e forti, si ergevano due alti alberi, più grandi di qualsiasi pianta di agrifoglio che Frodo avesse mai visto o immaginato. Le grandi radici si estendevano dalla parete all’acqua. Scorti in lontananza dalla cima delle Scale, ai piedi delle falesie incombenti erano parsi solamente dei cespugli; mentre adesso torreggiavano severi, scuri e silenziosi, proiettando profonde ombre notturne ai loro piedi, come pilastri di sentinella in fondo alla strada. “Be’, eccoci arrivati finalmente!” disse Gandalf. “Terminava qui la Via Elfica da Agrifoglieto. L’agrifoglio era il simbolo della popolazione di quella contrada, e lo piantarono qui per indicar la fine del loro regno; costruirono la Porta Occidentale più che altro per i loro commerci con i Signori di Moria. Eran giorni più lieti quelli, quando a volte tra popoli di razza diversa, perfino tra i Nani e gli Elfi, coltivavano ancora stretti rapporti d’amicizia.” “Non è colpa dei Nani se l’amicizia è andata in fumo,” disse Gimli. “Io non ho sentito dire che fosse colpa degli Elfi,” disse Legolas. “Io ho sentito dire l’una e l’altra cosa,” disse Gandalf; “non è questo il momento di esprimere giudizi. Ma prego almeno voi due, Legolas e Gimli, di mostrarvi amici e di aiutarmi. Ho bisogno di tutti e due. Le porte sono chiuse e nascoste, e prima le troviamo, meglio è. La notte è vicina!” Poi, rivolto agli altri, disse: “Mentre io cerco, ognuno di voi si prepari a entrar nelle Miniere. Temo che qui dovremo dire addio alla nostra brava bestia da soma. Dovete lasciare gran parte degli indumenti che abbiamo portato per proteggerci dal tempo inclemente: là dentro non ne avrete bisogno, né, spero, quando ne usciremo e proseguiremo verso Sud. Invece ognuno di noi deve prendere una parte di quello che portava il cavallino, specie i viveri e gli otri con l’acqua.” “Ma non potete abbandonare il povero vecchio Bill in questo posto deserto, signor Gandalf!” gridò Sam, con rabbia e angoscia. “Non lo permetterò, poco ma sicuro. Dopo aver fatto tanta strada e tutto il resto!” “Mi spiace, Sam,” disse il mago. “Ma quando la Porta si aprirà, non credo che riuscirai a trascinare dentro il tuo Bill, nella lunga oscurità di Moria. Dovrai scegliere tra Bill e il tuo padrone.” “Seguirebbe il signor Frodo nell’antro di un drago, con me a guidarlo,” protestò Sam. “Sarebbe a dir poco un delitto lasciarlo libero con tutti questi lupi in circolazione.” “Non sarà un delitto, spero,” disse Gandalf. Posò la mano sulla testa del cavallino e gli parlò a bassa voce. “Va’ accompagnato da parole di guardia e di guida,” disse. “Sei una bestia saggia e a Valforra hai imparato molto. Prendi strade che ti portino in luoghi dove trovar l’erba e così arrivare per tempo alla casa di Elrond o dovunque tu desideri andare. “Ecco, Sam! Ha le nostre stesse probabilità di sfuggire ai lupi e di tornare a casa.” Sam se ne stava immusonito accanto al cavallino senza aprire bocca. Bill, che sembrava aver capito bene quel che succedeva, gli strofinò il muso contro l’orecchio. Sam scoppiò in lacrime e si mise ad armeggiare con le cinghie, scaricando tutti i fagotti dal cavallino e gettandoli per terra. Gli altri selezionarono il necessario, facendo un mucchio di tutto quello che potevano lasciare, e dividendosi il resto. Quand’ebbero finito si girarono a guardare Gandalf, che sembrava non aver fatto niente. In piedi tra i due alberi fissava la nuda parete della falesia, quasi volesse perforarla con lo sguardo. Gimli si aggirava picchiettando qua e là con l’ascia sulla pietra. Legolas teneva l’orecchio premuto contro la roccia, come in ascolto. “Be’, eccoci qui tutti pronti,” disse Merry, “ma dove sono le Porte? Io non ne vedo traccia.” “Le Porte dei Nani non son fatte per esser viste quando sono chiuse,” disse Gimli. “Sono invisibili, e neppure chi le ha fatte riesce più a trovarle né ad aprirle se ha dimenticato qual è il loro segreto.” “Ma non fecero questa Porta perché fosse un segreto noto solamente ai Nani,” disse Gandalf, di colpo rianimato, e si girò. “A meno che le cose non siano completamente cambiate, occhi che sanno cosa cercare dovrebbero scoprire i segni.” Si avvicinò alla parete. Proprio al centro dell’ombra in mezzo agli alberi c’era uno spazio liscio dove passò e ripassò le mani, mormorando sottovoce qualche parola. Poi si ritrasse. “Guardate!” disse. “Adesso vedete qualcosa?” La luna ora brillava sulla grigia parete della roccia; ma per un po’ non videro niente. Poi pian piano sulla superficie, dove il mago aveva passato le mani, comparvero vaghe linee, come esili vene d’argento che scorressero nella pietra. Sulle prime niente più che tenui fili di ragnatela, così sottili che baluginavano soltanto a intermittenza dove la Luna li captava, ma a poco a poco diventarono più grandi e più nitidi, fino a che fu possibile indovinarne il disegno. In alto, fin dove Gandalf arrivava, c’era un arco di lettere intrecciate in caratteri elfici. Sotto, pur se i fili in alcuni punti erano confusi o spezzati, si vedeva il contorno di un’incudine e di un martello sormontati da una corona con sette stelle. Più in basso c’erano due alberi con lune crescenti appese ai rami. Più chiara di tutto il resto spiccava radiosa al centro della porta un’unica stella dalle numerose punte. “Ecco gli emblemi di Durin!” gridò Gimli. “Ed ecco l’Albero degli Alti Elfi!” disse Legolas. “E la Stella del Casato di Fëanor,” disse Gandalf. “Sono lavorati con ithildin, che riflette solo la luce delle stelle e della luna, e dorme finché non lo tocca chi pronuncia parole ormai da gran tempo dimenticate nella Terra di Mezzo. Io le ho sentite tanto tempo fa e ho dovuto concentrarmi a fondo prima di rammemorarle.” “Che cosa dice la scritta?” domandò Frodo, che cercava di decifrare l’iscrizione sull’arco. “Credevo di conoscere i caratteri elfici, ma questi non so leggerli.” “Le parole sono nella lingua elfica dell’Ovest della Terra di Mezzo in uso ai Giorni Antichi,” rispose Gandalf. “Ma non dicono niente d’importante per noi. Dicono solo: Le Porte di Durin, Signore di Moria. Di’, amico, ed entra. E sotto, a caratteri piccoli e sbiaditi, sta scritto: Io, Narvi, le feci. Celebrimbor di Agrifoglieto tracciò questi segni.” “Che cosa significa: di’, amico, ed entra?” domandò Merry. “È abbastanza chiaro,” disse Gimli. “Se sei un amico, di’ la parola d’ordine, le porte si apriranno e tu potrai entrare.” “Sì,” disse Gandalf, “queste porte sono probabilmente regolate da parole. Qualche cancello dei Nani si apre solo in momenti particolari o per determinate persone; altri hanno serrature e chiavi che sono comunque necessarie anche quando si conoscono tutti i tempi e le parole necessari. Queste porte non hanno chiavi. All’epoca di Durin non erano segrete. Di solito restavano aperte e a custodirle ci pensavano le guardie. Ma se erano chiuse, chiunque sapesse la parola di passo poteva pronunciarla ed entrare. Questo almeno riportano i testi, dico bene, Gimli?” “Sì,” disse Gimli. “Ma nessuno ricorda quale fosse la parola. Narvi e la sua arte e tutta la sua genia sono scomparsi dalla terra.” “Ma tu, Gandalf, non conosci la parola?” domandò sorpreso Boromir. “No!” disse il mago. Gli altri erano sgomenti; solo Aragorn, che conosceva bene Gandalf, restò muto e impassibile. “Ma allora a che pro portarci in questo posto maledetto?” gridò Boromir, lanciando con un brivido uno sguardo alle acque scure. “Ci hai detto di aver attraversato le Miniere una volta. Come hai fatto, se non sapevi come entrare?” “La risposta alla tua prima domanda, Boromir,” disse il mago, “è che non conosco la parola… per ora. Ma presto si vedrà. E,” aggiunse con un lampo negli occhi sotto le ispide sopracciglia, “ti è concesso chiedere ragione delle mie azioni qualora si rivelino inutili. Quanto alla tua seconda domanda: dubiti per caso della mia storia? O non hai più un briciolo di cervello? Non sono entrato da questa parte. Venivo dall’Est. “Se vuoi proprio saperlo, ti dirò che queste porte si aprono verso l’esterno. Da dentro le puoi spalancare con le mani. Da fuori niente le smuoverà tranne la formula di rito. Impossibile forzarle verso l’interno.” “Che cosa hai intenzione di fare allora?” domandò Pippin, niente affatto scoraggiato dalle ispide sopracciglia del mago. “Bussare alle porte con la tua testa, Peregrino Took,” disse Gandalf. “Ma se questo non le sbriciola e se mi risparmiate le domande stupide, cercherò le parole per aprirle. “Un tempo conoscevo ogni formula magica in tutte le lingue degli Elfi, degli Uomini o degli Orchi, che fosse mai stata usata a uno scopo simile. Ne ricordo ancora almeno duecento senza andare a rovistar nella memoria. Ma basteranno, credo, pochi tentativi; e non dovrò ricorrere a Gimli per farmi dire parole della lingua segreta dei Nani che loro non insegnano a nessuno. Le parole per aprire erano elfiche, come la scritta sull’arco: questo sembra assodato.” Si avvicinò di nuovo alla roccia e toccò leggermente col bastone la stella d’argento al centro sotto il segno dell’incudine. Annon edhellen, edro hi ammen! Fennas nogothrim, lasto beth lammen! disse in tono imperioso. Le linee d’argento svanirono, ma la nuda roccia grigia non si mosse. Molte volte ripeté quelle parole in ordine diverso o variandole. Poi provò altre formule, una dopo l’altra, con voce ora più rapida e più forte, ora bassa e lenta. Poi pronunciò molte singole parole in lingua elfica. Senza che succedesse niente. La falesia torreggiava nella notte, le stelle innumeri erano accese, soffiava un vento gelido e le porte restavano serrate. Di nuovo Gandalf si accostò alla parete e, sollevate le braccia, parlò in tono di comando e di rabbia crescente. Edro, edro! gridò e colpì la roccia col bastone. Apriti, apriti! urlò, ripetendo poi lo stesso ordine in ogni lingua mai parlata nell’Ovest della Terra di Mezzo. Poi scagliò il bastone in terra e sedette in silenzio. In quel mentre il vento portò da lontano alle loro orecchie in ascolto l’ululato dei lupi. Bill il cavallino sobbalzò spaurito e Sam corse al suo fianco sussurrandogli dolcemente. “Non farlo scappare!” disse Boromir. “Sembra che ne avremo ancora bisogno, se i lupi non ci trovano. Come odio quest’immonda pozza!” Si chinò e, raccolto un grosso sasso, lo scagliò lontano nelle acque scure. Il sasso sparì con uno schiaffo smorzato; ma nello stesso istante si udirono un fruscio e un gorgoglio. Grandi anelli d’increspature si formarono in superficie laggiù dove il sasso era caduto e si avvicinarono a rilento ai piedi della falesia. “Perché l’hai fatto, Boromir?” disse Frodo. “Odio anch’io questo posto e ho paura. Non so di che cosa: non dei lupi né dell’oscurità dietro le porte, ma di qualcos’altro. Ho paura della pozza. Non disturbarla!” “Magari potessimo andarcene!” disse Merry. “Perché Gandalf non si sbriga a far qualcosa?” disse Pippin. Gandalf non badava a loro. Era seduto a capo chino, vuoi per la disperazione vuoi per l’ansia. Udirono di nuovo il lugubre ululato dei lupi. Le increspature dell’acqua aumentavano e si facevano più vicine; alcune già lambivano la riva. Con uno scatto repentino che fece trasalire tutti, il mago balzò in piedi. Rideva! “Ci sono!” gridò. “Ma certo! Certo! Assurdamente semplice, come la maggior parte degli indovinelli quando hai la soluzione.” Afferrato il bastone si piantò davanti alla roccia e disse con voce chiara: Mellon! La stella brillò un attimo per poi sparir di nuovo. Allora silenziosamente si delineò un grande vano della porta, anche se prima non si vedevano spiragli o commessure. Lentamente si divise al centro e a poco a poco si aprì verso l’esterno finché i battenti non poggiarono contro la parete. Attraverso l’apertura nella penombra s’intravedeva una scala inerpicarsi ripida; ma oltre i primi gradini l’oscurità era più buia della notte. La Compagnia guardava esterrefatta. “Mi sbagliavo, dopo tutto,” disse Gandalf, “e anche Gimli. Merry, fra tutti noi, era sulla giusta via. La parola per aprire era sempre stata lì, scritta sull’arco! La traduzione avrebbe dovuto essere: Di’ ‘Amico’ ed entra. Mi bastava pronunciare la parola elfica per amico e le porte si sarebbero aperte. Più semplice di così. Troppo semplice per un esperto maestro delle tradizioni in questi giorni pieni di sospetto. Quelli erano tempi più felici. E ora andiamo!” Gandalf avanzò e mise il piede sul gradino più basso. Ma in quella accaddero varie cose. Frodo si sentì afferrare per la caviglia e cadde con un grido. Bill il cavallino cacciò un folle nitrito di terrore e fatto dietrofront schizzò via sul lungolago nelle tenebre. Sam si lanciò all’inseguimento e poi, udito il grido di Frodo, tornò di corsa indietro, piangendo e imprecando. Gli altri si girarono e videro le acque del lago ribollire come se uno stuolo di serpenti arrivasse a nuoto dalla punta meridionale. Dall’acqua era strisciato fuori un lungo tentacolo sinuoso; era verdastro, luminoso e bagnato. L’estremità ramificata teneva stretto il piede di Frodo e lo trascinava in acqua. Sam in ginocchio lo assaliva a colpi di pugnale. Il braccio lasciò andare Frodo e Sam lo trasse via, chiamando aiuto. Venti altre braccia emersero dalle increspature. L’acqua nera ribolliva emanando un lezzo disgustoso. “Nel vano della porta! Su per le scale! Presto!” urlò Gandalf tornando indietro con un balzo. Scuotendoli dall’orrore che sembrava aver paralizzato tutti, tranne Sam, nel punto dove si trovavano, li spinse avanti. Fecero appena in tempo. Sam e Frodo avevano salito solo pochi gradini e Gandalf aveva cominciato a montare, quando i tentacoli brancolanti attraversarono torcendosi la stretta sponda e palpeggiarono la parete rocciosa e i battenti. Uno superò dimenandosi la soglia, luccicando alla luce delle stelle. Gandalf si girò e si fermò. Se rifletteva sulla parola da usare per richiudere il cancello dall’interno, non ce n’era bisogno. Molte braccia si attorcigliarono alla porta da ambo i lati e con forza spaventosa richiusero i battenti. Che sbatacchiati echeggiarono con fracasso, e la luce sparì del tutto. Un rumore sordo di lacerazioni e schianti giungeva da dietro la pietra massiccia. Sam, aggrappato al braccio di Frodo, crollò su un gradino nella nera tenebra. “Povero vecchio Bill!” disse con voce strozzata. “Povero vecchio Bill! Lupi e serpenti! Ma i serpenti erano troppo per lui. Ho dovuto scegliere, signor Frodo. Dovevo venire con voi.” Sentirono Gandalf ridiscendere le scale e scagliare il bastone contro le porte. La pietra ebbe un fremito e le scale tremarono, ma le porte non si aprirono. “Bene, bene!” disse il mago. “Adesso il passaggio dietro di noi è bloccato e c’è una sola via d’uscita… dall’altra parte delle montagne. Dai rumori temo che davanti al cancello abbiano ammucchiato macigni e gettato gli alberi sradicati. Mi spiace; erano alberi belli e c’erano da tanto di quel tempo.” “Ho sentito che qualcosa di orribile era vicino non appena ho sfiorato l’acqua con il piede per la prima volta,” disse Frodo. “Che creatura era quella, o erano molte?” “Non lo so,” rispose Gandalf, “ma le braccia erano tutte guidate da un unico scopo. Qualcosa è strisciato o è stato spinto fuori dalle scure acque sotto le montagne. Ci son cose più antiche e più immonde degli Orchi nei luoghi profondi del mondo.” Non espresse però ad alta voce il pensiero che la creatura che viveva nel lago, qualunque essa fosse, di tutta la Compagnia aveva afferrato per primo proprio Frodo. Boromir mugugnò sottovoce, ma la pietra echeggiante amplificò il suono in un rauco sussurro che tutti udirono: “Nei luoghi profondi del mondo! E noi lì stiamo andando contro il mio desiderio. E adesso chi ci guiderà in questa tenebra assoluta?” “Vi guiderò io,” disse Gandalf, “e Gimli procederà al mio fianco. Seguite il mio bastone!” Nel mettersi in testa al gruppo e ascendere i primi grandi scalini, il mago tenne alto il bastone: dalla punta irradiava un fievole fulgore. L’ampia scalea era solida e intatta. Contarono duecento gradini, larghi e bassi; e in cima trovarono un andito ad arco con il pavimento pianeggiante che immetteva nell’oscurità. “Sediamoci a riposare e mangiamo qualcosa qui sul pianerottolo, visto che non troviamo una sala da pranzo!” disse Frodo. Cominciava a liberarsi dal terrore di quel tentacolo artigliante e, all’improvviso, gli venne una fame smodata. Tutti accettarono con piacere la proposta; e si sedettero sugli ultimi gradini, figure indistinte nella penombra. Dopo mangiato, Gandalf diede a ognuno di loro un terzo sorso del miruvor di Valforra. “Non durerà più a lungo, ho paura,” disse; “ma secondo me ne abbiamo bisogno dopo lo spavento alla porta. E a meno di non aver molta fortuna, avremo bisogno di tutto quello che rimane prima di vedere l’altra parte! Andateci piano anche con l’acqua! Molti sono i pozzi e i ruscelli nelle Miniere, ma non è il caso di attingervi. Non avremo forse modo di riempire otri e bottiglie finché non arriviamo alla Vallea dei Riombrosi.” “Quanto c’impiegheremo?” domandò Frodo. “Non lo so,” rispose Gandalf. “Molto dipende dalle circostanze. Ma se andiamo dritto senza incidenti e senza smarrirci, ci vorranno tre o quattro tappe, direi. Non devono esser meno di quaranta miglia dalla Porta Occidentale al Cancello Orientale in linea retta, e la strada potrebbe essere assai tortuosa.” Dopo solo un breve riposo si rimisero in marcia. Avevano tutti una gran voglia di portare a termine al più presto il viaggio ed erano disposti, pur stanchi com’erano, a proseguire per parecchie ore. Gandalf camminava in testa come prima. Nella mano sinistra teneva alto il bastone baluginante, che col suo lucore illuminava il terreno davanti ai piedi; nella destra teneva la spada Glamdring. Dietro veniva Gimli, con gli occhi che nel girar la testa da una parte all’altra brillavano alla fioca luce. Dietro al nano camminava Frodo, che aveva sguainato Pungiglione, la sua corta spada. Dalle lame di Pungiglione e di Glamdring non veniva nessuna scintilla; il che era confortante perché, essendo opera di fabbri elfici nei Giorni Antichi, se c’erano Orchi nei paraggi quelle spade brillavano di una luce fredda. Dietro a Frodo veniva Sam, e dopo di lui Legolas, i giovani hobbit e Boromir. Nel buio, alla retroguardia, torvo e silenzioso, incedeva Aragorn. Il passaggio, dopo qualche svolta, cominciò a scendere. E a lungo proseguì verso il basso prima di tornare pianeggiante. L’aria diventò calda e soffocante ma non nauseabonda e a momenti sentivano correnti d’aria più fresca sul viso uscire da aperture seminascoste nelle pareti. Ce n’erano parecchie. Al pallido raggio del bastone di Gandalf, Frodo intravide scale e archi, e altri passaggi e gallerie che risalivano o precipitavano o si aprivano in buie vacuità ai due lati. Il disorientamento era tale da escludere ogni traccia di ricordo. Gimli non era di grande aiuto a Gandalf, se non per il fermo coraggio. Almeno lui, a differenza di quasi tutti gli altri, non era turbato dall’oscurità in sé. Spesso il mago lo consultava nei punti dove la scelta della direzione era incerta; ma era sempre Gandalf ad avere l’ultima parola. Le Miniere di Moria erano vaste e intricate ben oltre l’immaginazione di Gimli, ancorché figlio di Glóin e nano di razza montanina. Ora i ricordi lontani di un viaggio compiuto tanto tempo prima servivano poco o niente a Gandalf, ma per quanto al buio e malgrado tutte le curve del percorso, sapeva dove voleva andare e non aveva esitazioni finché c’era un tragitto che portava verso la sua meta. “Niente paura!” disse Aragorn. La sosta era più lunga del solito, e Gandalf e Gimli bisbigliavano tra loro; gli altri si erano accalcati alle spalle e aspettavano con ansia. “Niente paura! Ho fatto insieme a lui parecchi viaggi, quantunque mai nessuno così al buio; e a Valforra si raccontano sue imprese più grandi di quelle a cui ho assistito. Non si smarrirà… se c’è da trovare una via. Ci ha condotto qui a dispetto dei nostri timori, ma ce ne tirerà fuori, a prescindere dal prezzo che dovrà pagare. È più sicuro lui nel trovare la via di casa in una notte cieca dei gatti della Regina Berúthiel.” Per fortuna che la Compagnia aveva una guida così. Non avevano combustibile né altri mezzi per fare torce; nel disperato tafferuglio alle porte, si erano lasciati dietro molte cose. Ma, senza luce, per loro sarebbero ben presto stati guai. Non solo bisognava scegliere tra numerose strade, ma in molti punti c’erano buche e trappole e pozzi scuri lungo il sentiero che risuonava dei loro passi. C’erano crepe nelle pareti e voragini in terra e ogni tanto una fenditura si apriva proprio davanti ai loro piedi. La più larga misurava più di due braccia e Pippin ci mise molto a trovare il coraggio necessario per saltare lo spaventoso baratro. Da molto lontano giungeva il rumore di acque agitate, come se una grande ruota di mulino girasse negli abissi. “Corda!” mormorò Sam. “Sapevo che, se non l’avessi portata, ne avrei avuto bisogno!” Con l’accentuarsi dei pericoli la marcia si fece più lenta. Sembrava già che scarpinassero da sempre verso le radici delle montagne. Erano più che stanchi, eppure l’idea di una sosta da qualche parte non dava alcun sollievo. Per un po’ Frodo si era ripreso d’animo, dopo lo scampato pericolo, grazie anche al cibo e al sorso di cordiale; ma adesso un’inquietudine profonda, che stava diventando terrore, s’impadronì nuovamente di lui. Pur se a Valforra era guarito dalla pugnalata, l’orrida ferita non era stata senza conseguenze. I suoi sensi erano più acuti e più consapevoli di cose invisibili. Un segno che presto lo avvertì del cambiamento era che riusciva a vedere al buio meglio di tutti i compagni, tranne forse Gandalf. E in ogni caso era il Portatore dell’Anello: appeso alla catenella contro il petto, a momenti sembrava un pesante fardello. Sentiva la certezza del male che lo aspettava e del male che lo seguiva; ma non disse nulla. Strinse più forte l’elsa della spada e proseguì con determinazione. Dietro di lui la Compagnia parlava poco e anche allora a sussurri affrettati. Non c’era altro rumore che il rumore dei loro piedi: il passo sordo degli stivali da nano di Gimli; l’incedere pesante di Boromir; il tocco lieve di Legolas; lo scalpiccio morbido, quasi impercettibile degli hobbit; e nella retroguardia le ampie, lente, energiche falcate di Aragorn. Quando facevano una breve sosta non udivano assolutamente niente, tranne di tanto in tanto un fioco gocciolio di acqua invisibile. Eppure Frodo cominciò a udire, o a immaginar di udire, qualcos’altro: come il fioco tonfo di morbidi piedi scalzi. Mai abbastanza forte né abbastanza vicino da esser certo di averlo udito; ma una volta avviato non aveva più smesso mentre la Compagnia era in movimento. Non era però un’eco perché, quando si fermavano, seguitava a scalpicciare ancora per un po’ da solo, per poi arrestarsi. Si erano addentrati nelle Miniere a notte fonda. Procedevano da parecchie ore, con soltanto qualche breve sosta, quando Gandalf subì la prima seria battuta d’arresto. Davanti a lui un ampio arco buio dava su tre passaggi che grossomodo andavano tutti nella stessa direzione, verso est; ma quello di sinistra si inabissava, mentre quello di destra s’inerpicava, e quello centrale sembrava proseguire dritto, regolare e pianeggiante ma oltremodo angusto. “Non ricordo minimamente questo posto!” disse Gandalf, esitante sotto l’arco. Sollevò il bastone nella speranza di trovare qualche segno o iscrizione che lo aiutasse nella scelta, senza scorgere però niente del genere. “Sono troppo stanco per decidere,” disse, scuotendo il capo. “E ho idea che siate tutti stanchi come me, se non di più. Sarà meglio fermarci qui per il resto della notte. Non so se ci capiamo! Qua dentro è sempre buio; ma fuori la Luna tarda cavalca verso occidente e metà della notte è trascorsa.” “Povero vecchio Bill!” disse Sam. “Chissà dove sarà. Quei lupi non l’avranno ancora preso, voglio sperare.” A sinistra del grande arco trovarono una porta di pietra: era socchiusa ma una leggera spinta la spalancò facilmente. Dietro sembrava esserci una grande stanza scavata nella roccia. “Piano! Piano!” gridò Gandalf a Merry e Pippin che si erano spinti avanti, contenti di trovare un posto dove riposare con la sensazione se non altro di essere più al riparo che non in mezzo al passaggio. “Piano! Ancora non sapete che cosa c’è all’interno. Andrò io per primo.” Entrò con cautela e gli altri lo seguirono in fila. “Ecco!” disse, indicando col bastone il centro del pavimento. Davanti ai suoi piedi videro un grande foro circolare simile alla bocca di un pozzo. Sull’orlo catene spezzate e arrugginite pendevano nel nero fosso, con accanto frammenti di pietra. “Se ci finiva dentro uno di voi, starebbe ancora a chiedersi quando avrebbe toccato il fondo,” disse Aragorn a Merry. “Fate andare prima la guida, se ne avete una.” “Si direbbe un posto di guardia per la sorveglianza dei tre passaggi,” disse Gimli. “Quel foro era chiaramente un pozzo adoperato dalle guardie, chiuso da un coperchio di pietra. Ma il coperchio è rotto e tutti noi dobbiamo essere cauti al buio.” Pippin si sentiva curiosamente attratto dal pozzo. Mentre gli altri srotolavano le coperte e preparavano i letti contro le pareti della stanza, il più lontano possibile dal foro in terra, Pippin strisciò fino all’orlo e sbirciò dentro. Un’aria gelida montata da abissi invisibili sembrò colpirlo in faccia. Preso da un improvviso impulso, cercò a tentoni un sasso e lo lasciò cadere. Sentì battere il cuore molte volte prima di udire un rumore. Poi da molto lontano in basso, come se il sasso fosse piombato nelle acque profonde di qualche luogo cavernoso, si udì un tonfo, molto distante, ma amplificato e ripetuto nella vacuità del condotto. “Che cos’è?” gridò Gandalf. Fu sollevato quando Pippin confessò quel che aveva fatto; ma era in collera e Pippin gli vedeva fiammeggiare gli occhi. “Idiota di un Took!” ringhiò. “Questo è un viaggio serio, non una scampagnata hobbit. La prossima volta buttatici tu, così non darai più fastidio. E ora sta’ buono!” Per vari minuti non si udì più niente; ma poi dagli abissi emersero fiochi colpetti: tom-tap, tap-tom. Cessarono, e quando gli echi si spensero, ricominciarono: tap-tom, tom-tap, tap-tap, tom. Avevano un che d’inquietante, come segnali di qualche tipo; ma dopo un altro po’ i colpi si spensero e non si udirono più. “Quello era il rumore di un martello, non posso sbagliarmi,” disse Gimli. “Sì,” disse Gandalf, “e non mi piace. Magari non ha niente a che fare con lo stupido sasso di Pippin; ma probabilmente abbiamo disturbato qualcosa che era meglio lasciare in pace. Vi prego, non fate più una cosa del genere! Speriamo di riposarci senza ulteriori incidenti. Come premio tu, Pippin, farai il primo turno di guardia,” ringhiò, avvolgendosi in una coperta. Pippin si sedette sconsolato vicino alla porta nel buio pesto; ma continuava a girarsi per tema che qualche creatura sconosciuta risalisse strisciando fuori dal pozzo. Avrebbe desiderato coprire il foro, anche solo con una coperta, ma non osava muoversi né avvicinarvisi, pur se Gandalf sembrava addormentato. In realtà Gandalf, benché coricato silenzioso e immobile, era sveglio. Immerso nei pensieri, cercava di riesumare ogni ricordo del precedente viaggio nelle Miniere e rifletteva preoccupato sulla prossima strada da prendere; a questo punto una deviazione sbagliata poteva risultare disastrosa. Dopo un’ora si alzò e si avvicinò a Pippin. “Vatti a mettere in un angolo e fa’ una dormita, ragazzo mio,” disse in tono bonario. “Avrai bisogno di dormire, immagino. Io invece non riesco a chiuder occhio, tanto vale perciò che monti la guardia.” “So che cos’ho,” mormorò, sedendosi vicino alla porta. “Ho bisogno di fumare! Non lo faccio dalla mattina prima della tormenta di neve.” L’ultima cosa che Pippin vide, prima di sprofondar nel sonno, fu la sagoma scura del vecchio mago rannicchiato in terra che con le mani nodose tra le ginocchia faceva scudo a una scheggia accesa. Il guizzo mostrò un istante il naso affilato, e lo sbuffo di fumo. Fu Gandalf a destar tutti dal sonno. Era rimasto seduto a far la guardia da solo per circa sei ore, lasciando riposare gli altri. “E durante la guardia ho preso una decisione,” disse. “Non mi piace l’atmosfera del percorso centrale; non mi piace l’odore del percorso a sinistra: là dentro l’aria è immonda, o io non sono una guida. Prenderò il passaggio a destra. È ora di ricominciare a salire.” Marciarono per otto buie ore, a parte due brevi soste, senza incontrar pericoli né udire niente né vedere altro che il fioco bagliore della luce del mago ballonzolare innanzi a loro come un fuoco fatuo. Il passaggio scelto serpeggiava regolarmente verso l’alto. Per quanto potevano giudicare, si sviluppava in grandi curve ascendenti e nel salire diventava più alto e più largo. Ai lati non c’erano più aperture su altri tunnel o gallerie e il suolo era piatto e solido, senza pozzi né fenditure. Evidentemente avevano imboccato quella che un tempo era una strada importante; e procedettero più rapidamente che nella prima tappa. A questo modo coprirono una quindicina di miglia in linea retta verso est, anche se di fatto dovevano averne percorse venti se non più. Col salire della strada, Frodo si riprese un poco d’animo; ma si sentiva ancora angosciato e a volte udiva ancora, o credeva di udire in lontananza, dietro la Compagnia e oltre lo scalpiccio dei loro piedi, un passo che li seguiva e che non era un’eco. Avevano camminato così a lungo che gli hobbit non ce la facevano più a proseguire senza una sosta, e stavano tutti pensando a un posto adatto per dormire quando, all’improvviso, a destra e a sinistra le pareti scomparvero. Sembravano esser passati attraverso un arco d’ingresso in uno spazio nero e vuoto. Da dietro veniva una forte corrente d’aria più calda e davanti l’oscurità era fredda sulla faccia. Si fermarono e si assieparono preoccupati. Gandalf sembrava contento. “Ho scelto la via giusta,” disse. “Finalmente siamo arrivati nelle zone abitabili e credo che non siamo ormai lontani dal versante orientale. Ma ci troviamo molto in alto, molto più in alto del Cancello dei Riombrosi, se non vado errato. A giudicar dall’aria dovremmo trovarci in un vasto salone. Ora mi arrischierò a fare un po’ di vera luce.” Sollevò il bastone e per un breve istante ci fu una vampa simile al bagliore di un lampo. Grandi ombre spiccarono il volo e per un secondo la Compagnia scorse un ampio soffitto molto in alto sulla testa sorretto da numerose possenti colonne di pietra. Di fronte a loro e ai lati si apriva un immenso salone vuoto; le pareti nere, lucide e lisce come vetro, balenavano e baluginavano. Videro tre altri ingressi, bui archi neri: uno dritto davanti a loro a oriente e uno sulle pareti laterali. Poi la luce si spense. “Per il momento mi limiterò a questo,” disse Gandalf. “Una volta c’erano grandi finestre sul fianco della montagna e condotti che portavano fuori, alla luce, negli strati superiori delle Miniere. Ormai dovremmo averli raggiunti, ma fuori è di nuovo notte e, per dirlo, bisogna aspettare il mattino. Se ho ragione, domani potremmo vedere il giorno far capolino. Nel frattempo, però, sarà meglio non andare oltre. Riposiamo, se possibile. Finora le cose sono andate bene e la maggior parte della strada oscura è coperta. Ma non abbiamo ancora finito ed è lunga arrivare ai Cancelli che si aprono sul mondo.” La Compagnia passò la notte nel grande salone cavernoso, raccolta in un cantuccio per evitare la corrente: attraverso l’arcata a oriente sembrava arrivare un flusso costante d’aria gelida. Tutt’intorno a loro, stesi in terra, incombeva l’oscurità, vuota e immensa, e si sentivano oppressi dalla solitudine e dalla vastità delle sale scavate e delle scale e dei passaggi senza fine diramantisi. Le fantasie più folli, che oscure dicerie avevano suggerito agli hobbit, non erano neanche lontanamente all’altezza del terrore e dello stupore di fronte alla realtà di Moria. “Qui una volta dev’esserci stata una gran massa di nani,” disse Sam; “e ognuno di loro più operoso di un tasso per cinquecento anni se hanno ottenuto questo, per giunta quasi tutto nella roccia dura! Perché l’hanno fatto? Non avranno mica vissuto in questi buchi tenebrosi?” “Non sono buchi,” disse Gimli. “Questo è il grande regno e la città di Nanosterro. E in antico non era tenebroso bensì pieno di luce e di splendore, come ancora ricordano le nostre canzoni.” Si alzò e in piedi nell’oscurità si mise a salmodiare con voce profonda mentre gli echi s’involavano verso il soffitto. Verdi i boschi, fresco il mondo, La Luna era da macchie monda, Su acqua o pietra non parole Quando Durin s’avviò solo. Diede nome a valli e a colli; Bevve da mai attinte polle; Scorse chino a Speculago Stelle a corona in imago, Come gemme d’argento conteste Sopra l’ombra della sua testa. Bello il mondo, alti i monti In Giorni Antichi antecedenti La caduta dei re a Gondolin E Nargothrond scomparsi infine Oltre Occidentali Mari: Bello il mondo al Dì di Durin. Era un re su trono intagliato Tra saloni e colonnati, Tetti d’oro e basi d’argento E rune del potere sulla porta. Luce di sole e luna e stelle Entro lampe di cristallo Senza nube o ombra notturna Risplendeva sempiterna. Lì l’incudine e il martello, L’incisore, lo scalpello; Forgian lama, giunta all’elsa; C’è chi scava, c’è ch’innalza. Perla, opale o berillo, Inciso a scaglie il metallo, Brocchier, corsaletto, asta, Ascia e spada: una catasta. Il suo popolo instancabile; Nacque sotto i monti musica: Con arpisti e menestrelli, Trombe squillano ai cancelli. Grigio il mondo, vecchi i monti, Nella forgia i fuochi spenti; Non vibra arpa né martello: Sceso è il buio sul castello; A Moria, a Khazad-dûm, Scesa è l’ombra della tomba. Pur le stelle son presaghe Nell’oscuro Speculago; Di Durin lì è la corona Finché l’ora sua risuona. “Mi piace!” disse Sam. “Vorrei impararla. A Moria, a Khazad-dûm! Ma pensare a tutte quelle luci fa pesare ancor di più l’oscurità. Qui in giro ci sono ancora mucchi di gioielli e d’oro?” Gimli era silenzioso. Dopo aver cantato la sua canzone, non volle dire altro. “Mucchi di gioielli?” disse Gandalf. “No. Gli Orchi hanno più volte saccheggiato Moria; nei saloni superiori non è rimasto nulla. E dopo la fuga dei nani nessuno ha più osato esplorare i pozzi e i giacimenti nei luoghi profondi: sono immersi nell’acqua… o in un’ombra di terrore.” “E allora perché i nani vogliono tornarci?” domandò Sam. “Per il mithril,” rispose Gandalf. “La ricchezza di Moria non stava nell’oro o nei gioielli, balocchi dei Nani, né nel ferro, loro servo. Tali cose le avevano trovate qui, è vero, specie il ferro; ma non avevano bisogno di scavare per procurarsele: tutto ciò che desideravano, potevano ottenerlo col commercio. Questo era l’unico posto al mondo dove si trovasse l’argento di Moria, o l’argento-vero come l’ha chiamato qualcuno: mithril è il nome elfico. I Nani hanno un nome che non divulgano. Il suo valore era dieci volte quello dell’oro e adesso non ha prezzo; perché poco ne rimane in superficie e neppure gli Orchi osano scavare qui per cercarlo. Le vene portano lontano, a nord verso il Caradhras e giù nell’oscurità. I Nani hanno la bocca cucita, ma proprio come fu la base della loro ricchezza, il mithril fu altresì la causa della loro distruzione: scavarono con troppa avidità e troppo a fondo, disturbando ciò da cui fuggivano, il Flagello di Durin. Quasi tutto ciò che avevano portato alla luce, gli Orchi lo raccolsero per darlo come tributo a Sauron, che lo concupisce. “Mithril! Tutte le genti lo desideravano. Si poteva lavorare come il rame e lucidare come il vetro; e i Nani ne cavavano un metallo leggero ma più duro dell’acciaio temperato. Aveva la bellezza dell’argento comune, ma la bellezza del mithril non si appannava né offuscava mai. Gli Elfi lo amavano moltissimo e tra i tanti usi ne trassero l’ithildin, lunastella, che avete visto sulle porte. Bilbo aveva un corsaletto di anelli di mithril che gli aveva donato Thorin. Chissà che fine ha fatto. Starà ancora raccogliendo polvere nel Museo di Gran Sterro.” “Cosa?” gridò Gimli, uscendo sbalordito dal silenzio. “Un corsaletto d’argento di Moria? Un dono degno di un re!” “Sì,” disse Gandalf. “Non gliel’ho mai detto, ma valeva più dell’intera Contea e di tutto ciò che vi si trova.” Frodo non aprì bocca ma passò la mano sotto la casacca e toccò gli anelli della cotta di maglia. L’idea di esser andato in giro col valore dell’intera Contea sotto la giubba lo lasciava sbigottito. Bilbo lo sapeva? Bilbo lo sapeva benissimo, ne era più che certo. Era davvero un dono degno di un re. Ma adesso aveva preso il volo col pensiero dalle oscure Miniere per tornare a Valforra, a Bilbo e a Casa Baggins quando ancora ci abitava Bilbo. Desiderava con tutto il cuore essere lì, in quei giorni, a tosare l’erba o a lavoricchiare in mezzo ai fiori, e non sapere niente di Moria né del mithril… né dell’Anello. Scese un profondo silenzio. Gli altri a uno a uno si addormentarono. Frodo montava la guardia. Come un alito penetrato attraverso porte invisibili da luoghi profondi il terrore s’impadronì di lui. Aveva le mani fredde e la fronte umida. Stava in ascolto. Per due lente ore rimase concentrato con tutta la mente nell’ascolto; ma non udì rumori, neanche l’eco immaginata di un passo. Il suo turno di guardia stava quasi per finire quando in lontananza, dove riteneva si trovasse l’arco occidentale, gli sembrò di scorgere due pallide macchie di luce, come occhi luminosi. Trasalì. Aveva il capo chino. “Devo essermi quasi addormentato mentre ero di guardia,” pensò. “Ero sull’orlo di un sogno.” Si alzò strofinandosi gli occhi e rimase in piedi a scrutare le tenebre finché non venne Legolas a dargli il cambio. Non appena si stese si addormentò rapidamente, ma gli parve che il sogno continuasse: udiva sussurri e vide due pallide macchie di luce avvicinarsi, lentamente. Si svegliò e si accorse che gli altri stavano parlottando sottovoce accanto a lui e che una luce fioca gli scendeva sul viso. In alto sopra l’arco orientale, attraverso un condotto vicino al soffitto veniva un lungo raggio pallido; e anche all’altro capo del salone una luce fioca e distante baluginava attraverso l’arco settentrionale. Frodo si sollevò a sedere. “Buongiorno!” disse Gandalf. “Perché finalmente è di nuovo giorno. Visto? Avevo ragione. Ci troviamo in un punto elevato nella parte orientale di Moria. Entro oggi dovremmo trovare i Grandi Cancelli e vedere le acque di Speculago innanzi a noi nella Vallea dei Riombrosi.” “Ne sarò felice,” disse Gimli. “Ho posato lo sguardo su Moria, ed è grandissima, ma è diventata oscura e spaventosa; e non abbiamo trovato traccia della mia gente. Ora dubito che Balin vi abbia messo mai piede.” Dopo aver fatto colazione Gandalf stabilì di rimettersi subito in marcia. “Siamo stanchi ma riposeremo meglio quando saremo fuori,” disse. “Penso che nessuno di noi desideri passare un’altra notte a Moria.” “No di certo!” disse Boromir. “Quale strada prenderemo? L’arco orientale laggiù?” “Forse,” disse Gandalf. “Ma non so ancora esattamente dove siamo. A meno che non sia andato completamente fuori strada, dovremmo trovarci sopra e a nord dei Grandi Cancelli; e forse non sarà facile trovare la via giusta per scendere fin lì. L’arco orientale sarà probabilmente la strada da seguire; ma prima di decidere sarà il caso di guardarci intorno. Andiamo verso quella luce nella porta nord. Se trovassimo una finestra ci tornerebbe utile, ma temo che la luce provenga soltanto da condotti profondi.” Sulla sua scia la Compagnia passò sotto l’arco settentrionale. Si trovarono in un largo corridoio. Man mano che avanzavano la luce diventava più forte e videro che veniva da una porta sulla destra. Era alta e squadrata e il battente di pietra, socchiuso, poggiava ancora sui cardini. Dietro c’era un’ampia stanza rettangolare. Era fiocamente illuminata ma ai loro occhi, dopo tutto quel tempo al buio, parve di un fulgore abbagliante, tanto che, entrando, chiusero gli occhi. I loro piedi disturbarono uno spesso strato di polvere sul pavimento e inciamparono su alcuni oggetti all’ingresso che sulle prime non riuscirono a distinguere dalla forma. La stanza era illuminata da un largo condotto sulla parte orientale all’altro capo; era inclinato verso l’alto e, molto più su, si scorgeva un piccolo riquadro di cielo azzurro. La luce del condotto finiva direttamente su un tavolo al centro della stanza: un unico blocco oblungo, alto circa tre spanne, sul quale era posata una grande lastra di pietra bianca. “Sembra una tomba,” mormorò Frodo, e si chinò in avanti con uno strano senso di premonizione per osservarla più da presso. Gandalf gli si mise prontamente accanto. Rune erano profondamente incise sulla lastra: “Queste sono le Rune di Daeron, anticamente in uso a Moria,” disse Gandalf. “Nella lingua degli Uomini e dei Nani c’è scritto: BALIN FIGLIO DI FUNDIN SIGNORE DI MORIA.” “Allora è morto,” disse Frodo. “Lo temevo.” Gimli si coprì il viso col cappuccio. CAPITOLO V IL PONTE DI KHAZAD-DÛM La Compagnia dell’Anello rimase in silenzio presso la tomba di Balin. Frodo pensava a Bilbo e alla lunga amicizia con il nano, e alla venuta di Balin nella Contea tanto tempo prima. In quella stanza polverosa sembrava accaduto mille anni prima e dall’altra parte del mondo. Alla fine si mossero e alzarono lo sguardo in cerca di qualcosa in grado di fornire notizie sulla sorte di Balin o d’indicare che cosa ne era stato della sua gente. Al capo opposto della stanza, sotto il condotto, c’era un’altra porta più piccola. Vicino ai due ingressi ora videro molte ossa in terra, frammiste a spade rotte e lame d’ascia, elmi e scudi spaccati. Qualche spada era storta: scimitarre d’orco dalle lame annerite. Molti i recessi scavati nella roccia delle pareti, con dentro grosse casse di legno cerchiate di ferro. Tutte rotte e saccheggiate; ma accanto a un coperchio fracassato c’erano i resti di un libro. Squarciato, pugnalato e in parte arso, così sporco di nero e di altri segni scuri come sangue vecchio che poco restava da leggere. Gandalf lo sollevò con delicatezza ma i fogli crepitarono sbriciolandosi quando lo posò sulla lastra. Lo compulsò a lungo senza dire nulla. Frodo e Gimli al suo fianco videro, mentre girava con cautela i fogli, che era scritto da molte mani diverse in rune, sia di Moria sia della Vallea, e qua e là in caratteri elfici. Alla fine Gandalf alzò lo sguardo. “Sembra essere un documento delle vicissitudini della gente di Balin,” disse. “Sarà partito dall’arrivo nella Vallea dei Riombrosi una trentina di anni fa: i numeri delle pagine sembrano riferirsi agli anni successivi alla venuta. Sulla pagina iniziale sta scritto uno-tre, sicché ne mancano almeno due dal principio. Sentite questo! “Abbiamo respinto gli orchi dal grande cancello e dal corpo – credo; la parola seguente è confusa e bruciata: probabilmente di guardia – ne abbiamo trucidati molti alla luce – credo – del sole nella vallata. Flói è rimasto ucciso da una freccia. Lui ha ammazzato i grandi. Poi c’è una macchia seguita da Flói sotto l’erba vicino a Speculago. Non riesco a leggere le due o tre righe successive. Poi viene Abbiamo scelto di vivere nella ventunesima sala dell’estremità Nord. C’è non riesco a leggere che cosa. Si parla di un pozzo. Poi Balin ha stabilito la sua residenza nella Camera di Mazarbul.” “La Camera dei Documenti,” disse Gimli. “Dovrebbe essere dove ci troviamo.” “Be’, non riesco a legger altro per un bel tratto,” disse Gandalf, “a parte la parola oro e Ascia di Durin e elmo qualcosa. Poi Balin è ora signore di Moria. Sembra la fine di un capitolo. Dopo qualche stella comincia un’altra mano e riesco a vedere abbiamo trovato argentovero, e più avanti la parola benforgiato, e poi qualcosa, ho trovato! mithril; e le ultime due righe Óin alla ricerca delle armerie superiori del Terzo Abisso, qualcosa andare a ovest, una macchia, al cancello di Agrifoglieto.” Gandalf s’interruppe e mise da parte qualche foglio. “Ci sono varie pagine dello stesso tenore, scritte in fretta e molto danneggiate,” disse; “ma con questa luce riesco a decifrare ben poco. Ora dovrebbero mancare parecchi fogli perché comincia la numerazione con il cinque, il quinto anno della colonia, suppongo. Vediamo un po’! No, sono troppo lacere e sporche; non riesco a leggerle. Otterremmo di più con la luce del sole. Un momento! Qui c’è qualcosa: una calligrafia grande e marcata che usa una scrittura elfica.” “Dovrebbe essere la calligrafia di Ori,” disse Gimli guardando da sopra la spalla del mago. “Scriveva bene e veloce, e usava spesso caratteri elfici.” “Purtroppo aveva cattive notizie da riferire con la sua bella calligrafia,” disse Gandalf. “La prima parola chiara è dolore, manca però il resto della riga, a meno che non termini con eri. Sì, dev’essere ieri seguito da essendo il dieci di novembre Balin signore di Moria è caduto nella Vallea dei Riombrosi. Era andato da solo a guardare nello Speculago. un orco lo ha trafitto da dietro una roccia. noi abbiamo ucciso l’orco, ma molti altri… su da est lungo il Roggiargento. Il resto della pagina è così confuso che riesco a cavarne poco o niente, ma mi sembra di leggere abbiamo sbarrato i cancelli, e poi trattenerli a lungo se, e poi forse orribile e soffrire. Povero Balin! Sembra aver conservato il titolo che portò per meno di cinque anni. Chissà cos’è successo in seguito; ma non c’è tempo per decifrare le ultime poche pagine. Questa è quella finale.” S’interruppe e sospirò. “È una lettura angosciosa,” disse. “Temo che abbiano fatto una fine atroce. State a sentire! Non possiamo uscire. Non possiamo uscire. Hanno preso il Ponte e il secondo salone. Frár e Lóni e Náli sono caduti lì. Poi ci sono quattro righe imbrattate e riesco solo a leggere andati 5 giorni fa. Le ultime righe dicono lo stagno è arrivato al muro del cancello Ovest. La Sentinella nell’Acqua ha preso Óin. Non possiamo uscire. Arriva la fine, e poi tamburi, tamburi nell’abisso. Chissà cosa significa. L’ultima cosa scritta è uno scarabocchio strascicato di lettere elfiche: stanno arrivando. Non c’è altro.” Gandalf s’interruppe e rimase in silenzio a pensare. Un terrore e un orrore improvvisi di quella stanza piombarono sulla Compagnia. “Non possiamo uscire,” mormorò Gimli. “Fortunatamente per noi lo stagno era sceso un po’ e la Sentinella dormiva all’estremità meridionale.” Gandalf sollevò la testa e si guardò intorno. “Sembrano aver opposto l’ultima resistenza dietro entrambe le porte,” disse; “ma a quel punto erano rimasti in pochi. Finì così il tentativo di riprender Moria! Fu coraggioso ma sciocco. Non è ancora giunta l’ora. Adesso, purtroppo, dobbiamo dire addio a Balin figlio di Fundin. Qui deve giacere nelle sale degli avi. Prenderemo questo libro, il Libro di Mazarbul, e più in là lo guarderemo più attentamente. Sarà meglio che lo tenga tu, Gimli, e lo riporti a Dáin, se ne avrai modo. Gl’interesserà, pur dandogli un profondo dolore. Forza, andiamo! Il mattino è quasi passato.” “Da che parte andiamo?” domandò Boromir. “Torniamo nel salone,” rispose Gandalf. “Ma venire in questa stanza non è stato inutile. Ora so dove ci troviamo. Questa, come dice Gimli, dev’essere la Camera di Mazarbul; e il salone dev’essere il ventunesimo dell’estremità Nord. Ci converrà pertanto avviarci dall’arco orientale del salone e, prendendo a destra e in direzione sud, puntare verso il basso. La Ventunesima Sala dovrebbe essere al Settimo Livello, cioè sei sopra il livello dei Cancelli. E ora venite! Si torna al salone!” Gandalf aveva appena finito di pronunciar quelle parole, quando si udì un gran rumore: un boom tonante che sembrava pervenire da profondità sottostanti e tremare nella roccia ai loro piedi. Balzarono verso la porta allarmati. Doom, doom tuonò di nuovo, come se mani enormi avessero trasformato le caverne stesse di Moria in un immenso tamburo. Poi echeggiò uno squillo: un grande corno suonava nel salone, e più lontano ecco rispondere altri corni e grida acute. Poi il rumore di molti piedi che accorrevano. “Stanno arrivando!” gridò Legolas. “Non possiamo uscire,” disse Gimli. “Intrappolati!” gridò Gandalf. “Perché ho indugiato? Eccoci qui, prigionieri, come un tempo loro. Ma allora io non c’ero. Vedremo cosa…” Doom, doom rullò il tamburo e le pareti vibrarono. “Chiudete le porte e zeppatele!” urlò Aragorn. “E finché ce la fate, non mollate i fagotti: forse avremo ancora modo di aprirci una via di fuga.” “No!” disse Gandalf. “Non dobbiamo chiuderci dentro. Tenete socchiusa la porta orientale! Passeremo di lì, se ne avremo modo.” Un altro acuto richiamo del corno e grida stridule risuonarono. Passi lungo il corridoio. Tinnio e sferragliamento quando la Compagnia sguainò la spada. Glamdring emanava un pallido lucore e Pungiglione luccicava lungo il taglio. Boromir poggiò la spalla contro la porta occidentale. “Aspetta un momento! Non chiuderla ancora!” disse Gandalf. Balzò al fianco di Boromir e si erse in tutta la sua possanza. “Chi viene in questi luoghi a disturbare il riposo di Balin Signore di Moria?” gridò a squarciagola. Ci fu un’esplosione di rauche risate, come la caduta di viscide pietre in un pozzo; in mezzo al clamore una voce profonda si levò imperiosa. Doom, doom, doom continuavano i tamburi negli abissi. Con un movimento rapido Gandalf si piazzò di fronte alla stretta apertura della porta e spinse fuori il bastone. Una luce abbagliante illuminò la stanza e il corridoio esterno. Per un attimo il mago guardò fuori. Frecce ronzarono e fischiarono lungo il corridoio mentre faceva un balzo indietro. “Ci sono gli Orchi, una caterva,” disse. “Alcuni grossi e malvagi: i neri Uruk di Mordor. Per il momento traccheggiano, ma lì c’è qualcos’altro. Un grosso troll delle caverne, credo, o più di uno. Da quella parte non c’è speranza di fuggire.” “Alla speranza possiamo dire addio, se vengono anche all’altra porta,” disse Boromir. “Qua fuori ancora non si sentono rumori,” disse Aragorn, in ascolto alla porta orientale. “Da questa parte il passaggio si tuffa dritto giù per una scala: chiaramente non riporta al salone. Ma non serve a niente fuggire alla cieca in questa direzione con gli inseguitori alle costole. Non possiamo bloccare la porta. Non c’è chiave e la serratura è rotta, e si apre verso l’interno. Dobbiamo prima far qualcosa per tenere a freno il nemico. Finiranno per aver paura della Camera di Mazarbul!” disse truce, toccando la lama della sua spada, Andúril. Nel corridoio si udirono passi pesanti. Boromir si gettò contro la porta e la fermò; poi la bloccò zeppandola con lame di spade rotte e schegge di legno. La Compagnia indietreggiò fino all’altra parte della camera. Ma non avevano ancora modo di fuggire. Un colpaccio fece tremare la porta che, cigolando, cominciò lentamente a spingere indietro i cunei e ad aprirsi. Un braccio e una spalla enormi, coperti da una scura pelle di squame verdastre, si cacciarono nell’interstizio che si andava allargando. Poi un grosso piede piatto senza dita entrò a forza in basso. Fuori era sceso un silenzio di tomba. Boromir balzò in avanti e vibrò un fendente al braccio con tutte le sue forze; ma la spada schizzò via risuonando e gli cadde dalla mano scossa. La lama era scalfita. A un tratto, e con sua grande sorpresa, Frodo sentì un’ira infocata avvampargli in cuore. “La Contea!” gridò e, balzato al fianco di Boromir, si chinò e trafisse con Pungiglione l’immondo piede. Si udì un muggito e il piede si ritrasse, strappando Pungiglione quasi di mano a Frodo. Nere gocce caddero fumanti al suolo dalla lama. Boromir si scagliò di nuovo contro la porta e la richiuse. “Un punto per la Contea!” gridò Aragorn. “Il morso dello hobbit va a fondo! Hai una buona lama, Frodo figlio di Drogo!” Ci fu uno schianto contro la porta, seguito da una gragnuola di altri schianti. Arieti e martelli la tartassavano. Scricchiolò e vacillò, e all’improvviso la fessura si aprì. Le frecce entravano fischiando, ma andavano a colpire la parete nord e cadevano senza far danni al suolo. Poi uno squillo di corno, un pigia pigia, e uno dopo l’altro gli orchi piombarono nella camera. Impossibile per la Compagnia contare quanti erano. La zuffa era scatenata, ma gli orchi rimasero sgomenti di fronte all’accanimento della difesa. Legolas ne trafisse due alla gola. Gimli falciò le gambe di un altro saltato sulla tomba di Balin. Boromir e Aragorn ne fecero fuori parecchi. Dopo che ne caddero tredici, il resto fuggì strillando, lasciando i difensori incolumi, tranne Sam, che aveva un graffio lungo il cranio. Una pronta schivata lo aveva salvato; e aveva abbattuto il suo orco: un affondo risoluto con la sua lama dei Tumuli. In quegli occhi castani covava un fuoco che, se l’avesse visto Ted Sabbiaiolo, l’avrebbe fatto indietreggiare. “Questo è il momento!” gridò Gandalf. “Andiamo, prima che ritorni il troll!” Ma già mentre battevano in ritirata, e prima che Pippin e Merry raggiungessero la scala esterna, un enorme caporione orco, alto quasi quanto un uomo, ricoperto da capo a piedi di una cotta di maglia nera, balzò nella camera; dietro di lui i suoi armigeri si accalcavano nel vano della porta. Negra la faccia, occhi di bragia, rossa la lingua, brandiva una grossa lancia. Con un colpo dell’enorme scudo di cuoio deviò la spada di Boromir, lo respinse e lo gettò a terra. Tuffandosi sotto il colpo di Aragorn con la rapidità di un serpente che colpisce, piombò in mezzo alla Compagnia e puntò la lancia contro Frodo. Il colpo lo raggiunse al fianco destro, scaraventandolo e inchiodandolo contro la parete. Con un urlo Sam colpì il fusto della lancia e lo mandò in frantumi. L’orco aveva già scagliato via il troncone e sguainato la scimitarra quando Andúril calò sull’elmo. Un balenìo di fiamma e l’elmo si squarciò. L’orco cadde con la testa spaccata. I suoi fuggirono urlando mentre Boromir e Aragorn si lanciavano all’inseguimento. Doom, doom battevano i tamburi negli abissi. Di nuovo tuonò la possente voce. “Adesso!” urlò Gandalf. “Questa è l’ultima occasione. Scappate!” Aragorn raccolse Frodo che giaceva ai piedi della parete e si precipitò verso la scala, spingendo Merry e Pippin davanti a sé. Gli altri seguirono; ma Legolas dovette trascinare via Gimli: a dispetto del pericolo indugiava ancora presso la tomba di Balin a capo chino. Boromir tirò a sé la porta orientale, che cigolò sui cardini: aveva grossi anelli di ferro ai due lati ma non c’era modo di sprangarla. “Sto bene,” ansimò Frodo. “Ce la faccio a camminare. Mettimi giù!” Aragorn, sbigottito, per poco non lo lasciò cadere. “Ti credevo morto!” gridò. “Non ancora!” disse Gandalf. “Ma non c’è tempo per stupirci. Adesso voi scendete, tutti quanti, giù per le scale! Giunti in fondo aspettatemi qualche istante, ma se non arrivassi subito, proseguite! Fate presto e prendete sentieri che vanno a destra e verso il basso.” “Non possiamo lasciarti difendere la porta da solo!” disse Aragorn. “Fate come vi dico!” disse Gandalf furibondo. “Qui le spade non servono più. Andate!” Non c’erano condotti a illuminare il passaggio, che era completamente buio. Discesero a tentoni una lunga rampa di scale e poi si girarono a guardare; ma non scorsero nulla tranne, alto sopra di loro, il fioco baluginio del bastone del mago. Che sembrava ancora di guardia alla porta chiusa. Frodo respirava a fatica, appoggiato a Sam, che gli aveva messo un braccio intorno alla vita. Restarono lì a scrutare su per le scale nell’oscurità. Frodo credette di udir la voce di Gandalf mormorare parole che scendevano dal soffitto spiovente come l’eco di un sospiro. Non riusciva a capire quello che diceva. Le pareti sembravano tremare. Ogni tanto i colpi di tamburo pulsavano e rullavano: doom, doom. All’improvviso in cima alla scala si aprì uno squarcio di luce bianca. Seguito da un sordo ruglio e da un pesante tonfo. Il rullo del tamburo esplose scatenato: doom-boom, doom-boom, e poi s’interruppe. Gandalf volò giù dalle scale e piombò a terra in mezzo alla Compagnia. “Bene, bene! È finita!” disse il mago alzandosi a fatica. “Ho fatto tutto ciò che potevo. Ho incontrato un degno avversario, però, che per poco non mi ha annientato. Ma non restate qui! Muovetevi! Muovetevi! Dove sei, Gimli? Vieni avanti con me! Voialtri tutti dietro, e a distanza ravvicinata!” Si avviarono barcollando appresso a lui, e si domandavano che cosa fosse successo. Doom, doom riattaccarono i tamburi: ora i colpi pervenivano attutiti e lontani, ma li seguivano. Non c’erano altri rumori d’inseguimento né di passi pesanti né di voci. Gandalf procedeva senza mai girar né a destra né a sinistra, perché il passaggio sembrava andare nella direzione da lui desiderata. Ogni tanto una rampa di cinquanta o più gradini portava a un livello inferiore. Per il momento era quello il pericolo maggiore; al buio non potevano vedere una discesa finché non ci arrivavano e mettevano un piede nel vuoto. Gandalf tastava il terreno col bastone come un cieco. Dopo un’ora avevano percorso un miglio, o forse un po’ di più, e disceso molte rampe di scale. Rumori d’inseguimento non si udivano ancora. Iniziavano quasi a sperare di farcela. In fondo alla settima rampa Gandalf si fermò. “Comincia a far caldo!” boccheggiò. “Ormai dovremmo essere almeno al livello dei Cancelli. Fra non molto sarà il caso di cercare una svolta sulla sinistra che ci porti a est. Spero che non sia lontana. Sono stanchissimo. Devo riposarmi qui un momento, anche se abbiamo alle calcagna tutti gli orchi mai sfornati.” Gimli lo prese per il braccio e l’aiutò a sedersi su un gradino. “Che cosa è successo lassù dietro la porta?” domandò. “Hai incontrato chi batteva il tamburo?” “Non lo so,” rispose Gandalf. “Ma a un tratto mi son trovato di fronte a qualcosa che non avevo mai incontrato prima. Non sapevo che cos’altro fare e ho provato a lanciare un incantesimo per chiudere la porta. Ne conosco molti; ma per far bene certe cose ci vuole tempo e, anche in quel caso, si può sempre sfondare la porta con la forza. “Mentre ero lì, sentivo voci d’orchi dall’altra parte: mi aspettavo che da un momento all’altro l’abbattessero. Non riuscivo a sentire quello che dicevano, sembravano parlare nella loro orrida lingua. Capivo solo ghâsh: cioè ‘fuoco’. Poi qualcosa è entrato nella camera… l’ho avvertito da dietro la porta, e gli orchi stessi, spaventati, hanno taciuto. Ha afferrato l’anello di ferro e allora ha percepito la mia presenza e il mio incantesimo. “Non saprei dire cosa fosse, ma una sfida così non l’ho mai affrontata. Il contro incantesimo era tremendo. Mi ha quasi sopraffatto. Per un istante la porta si è sottratta al mio controllo e ha cominciato ad aprirsi! Ho dovuto pronunciare una parola di Comando. La tensione è stata troppo forte. La porta è andata in pezzi. Qualcosa di scuro come una nuvola bloccava tutta la luce all’interno e io sono stato scaraventato all’indietro giù per le scale. Tutta la parete ha ceduto, e anche il soffitto della camera, credo. “Balin è sepolto in profondità, purtroppo, e con lui forse anche qualcos’altro. Non ne sono certo. Ma perlomeno il passaggio dietro di noi era completamente bloccato. Ah! Non mi sono mai sentito così stremato, ma sta passando. Dimmi piuttosto di te, Frodo. Non ho avuto il tempo di parlartene ma, in vita mia, non sono mai stato così contento come quando hai aperto bocca. Temevo che Aragorn portasse uno hobbit coraggioso ma morto.” “Quanto a me,” disse Frodo, “io sono vivo, e credo anche intero. Sono ammaccato e dolorante, ma non è niente di grave.” “Be’,” disse Aragorn, “posso soltanto dire che gli hobbit sono fatti di una materia così dura come mai ne avevo vista. A saperlo, sarei stato meno brusco nella Locanda di Bree! Quel colpo di lancia avrebbe schidionato un cinghiale!” “Be’, posso dire con piacere che non ha schidionato il sottoscritto,” disse Frodo; “anche se mi sembra di essere finito tra un’incudine e un martello.” Non aggiunse altro. Respirare gli riusciva doloroso. “Hai preso da Bilbo,” disse Gandalf. “In te c’è più di quanto sembri a prima vista, come ho detto a suo tempo di lui.” Frodo si domandò se dietro quell’osservazione non ci fosse qualcos’altro. Si rimisero in marcia. Poco dopo Gimli parlò. Aveva occhi penetranti nell’oscurità. “Secondo me,” disse, “davanti c’è una luce. Ma non quella del giorno. È rossa. Che cosa sarà?” “Ghâsh!” mormorò Gandalf. “Forse intendevano dir questo: che i livelli inferiori sono incendiati? Tuttavia, non ci resta che andare avanti.” Ben presto la luce fu inconfondibile e la videro tutti. Guizzava e balenava in lontananza alle pareti del passaggio innanzi a loro. Ora riuscivano a vedere il tragitto: davanti, la strada scendeva rapida e a una certa distanza si ergeva una bassa arcata; veniva da lì la luce crescente. L’aria diventò caldissima. Quando giunsero all’arco Gandalf lo superò, facendo segno agli altri di aspettare. Appena ebbe oltrepassato il varco, videro il suo viso acceso da una rossa vampa. Gandalf si affrettò a indietreggiare. “Qui abbiamo una nuova diavoleria,” disse, “senza dubbio escogitata per darci il benvenuto. Ma ora so dove siamo: abbiamo raggiunto il Primo Abisso, il livello immediatamente sotto i Cancelli. Questa è la Seconda Sala dell’Antica Moria; e i Cancelli sono vicini: oltre l’estremità orientale, sulla sinistra, a non più di un quarto di miglio. Attraverso il Ponte, su per un’ampia scalinata, lungo una larga strada, attraverso la Prima Sala, e fuori! Ma venite a vedere!” Sbirciarono fuori. Di fronte a loro si apriva un altro salone cavernoso. Era più alto e assai più lungo di quello dove avevano dormito. Si trovavano vicino all’estremità orientale; verso ovest la sala finiva nell’oscurità. Al centro si stagliava una doppia fila d’imponenti colonne. Erano scolpite come il tronco di alberi maestosi i cui rami sostenevano il soffitto con un’estesa nervatura di pietra. I fusti erano lisci e neri ma i fianchi oscuramente rispecchiavano un bagliore rosso. Dall’altra parte del pavimento, vicino ai piedi di due enormi colonne si era aperta una grande voragine. Da lì veniva una violenta luce rossa e ogni tanto le fiamme lambivano il bordo e si attorcigliavano alla base delle colonne. Fili di fumo scuro fluttuavano nell’aria calda. “Se fossimo scesi dalle sale superiori seguendo la strada principale, saremmo rimasti intrappolati qui,” disse Gandalf. “Speriamo che ora il fuoco ci separi dagli inseguitori. Venite! Non c’è tempo da perdere.” Mentre ancora parlava, udirono di nuovo il rullo dei tamburi all’inseguimento: Doom, doom, doom. Da lontano, oltre le ombre all’estremità occidentale della sala, giungevano grida e squilli di corno. Doom, doom: le colonne parvero tremare e le fiamme abbrividire. “E ora l’ultima corsa!” disse Gandalf. “Se fuori brilla il sole, possiamo ancora farcela. Seguitemi!” Prese a sinistra e attraversò di corsa il pavimento liscio della sala. La distanza era maggiore di quanto non sembrasse. Mentre correvano udirono lo scalpiccio e l’eco di molti piedi frettolosi alle spalle. Si levò un grido stridulo: li avevano visti. Ci fu un tinnio e un clangore d’acciai. Una freccia fischiò sulla testa di Frodo. Boromir rise. “Non se l’aspettavano,” disse. “Il fuoco li ha tagliati fuori. Noi siamo dal lato sbagliato!” “Guardate avanti!” gridò Gandalf. “Il Ponte è vicino. È stretto e pericoloso.” All’improvviso Frodo vide innanzi a sé un nero baratro. In fondo al salone il pavimento scompariva e piombava in un abisso ignoto. La porta esterna era raggiungibile soltanto attraverso un angusto ponticello in pietra, senza bordo né parapetto, che superava il baratro con un sol balzo arcuato di una quindicina di passi. Era un’antica difesa dei Nani contro qualsiasi nemico s’impadronisse della Prima Sala e dei passaggi esterni. Potevano varcarlo solo in fila. Sull’orlo Gandalf si fermò e gli altri si accalcarono dietro di lui. “Fa’ strada tu, Gimli!” disse. “Poi Pippin e Merry. Sempre dritto e poi su per la scalinata oltre la porta!” Quand’ecco una pioggia di frecce. Una colpì Frodo e rimbalzò. Un’altra trapassò il cappello di Gandalf e ci rimase conficcata come una piuma nera. Frodo si girò a guardare. Al di là del fuoco scorse uno sciame di figure nere: sembravano esserci centinaia di orchi. Brandivano lance e scimitarre rutilanti come sangue alla luce del fuoco. Doom, doom rullavano i tamburi in un crescendo interminabile, doom, doom. Legolas si girò e incoccò una freccia, anche se era un tiro lungo per il suo piccolo arco. Ma al momento di scoccare, la mano gli ricadde e la freccia scivolò al suolo. Lanciò un grido di sgomento e di paura. Apparvero due grossi troll; trasportavano grosse lastre di pietra, che scaraventarono sul baratro per usarle come passerella sopra il fuoco. Ma non erano i troll a riempire di terrore l’Elfo. I ranghi degli orchi si erano aperti, raggruppandosi a distanza, come se anch’essi avessero paura. Qualcosa sopraggiungeva dietro di loro. Che cosa, non era dato vedere: era come una grande ombra nel mezzo della quale si trovava una sagoma scura, forse simile a una forma umana, ma più grande; e potere e terrore sembravano scaturirne e precederla. Giunse ai bordi del fuoco e la luce s’offuscò come se ci fosse scesa sopra una nuvola. Poi di slancio scavalcò la voragine. Con un ruggito le fiamme si levarono a salutarlo, intrecciandoglisi intorno; e un fumo nero turbinò nell’aria. La criniera fluente si accese e avvampò. Nella mano destra aveva una lama simile a un’acutissima lingua di fuoco; nella sinistra teneva una frusta dalle molte corregge. “Ai! ai!” gemette Legolas. “Un Balrog! È venuto un Balrog!” Gimli fissava con gli occhi sbarrati. “Il Flagello di Durin!” gridò e, lasciata cadere l’ascia, si coprì il viso. “Un Balrog,” mormorò Gandalf. “Ora capisco.” Vacillò e si appoggiò pesantemente al bastone. “Che sorte malefica! E io sono già stanco.” La scura sagoma di fuoco chiomata si avventò su di loro. Gli orchi strillarono e si precipitarono a frotte sulle passerelle di pietra. Allora Boromir levò il corno e soffiò. Alto risuonò il muglio della sfida, come l’urlo di molte gole sotto la volta cavernosa. Per un istante gli orchi si ritrassero e l’ombra infuocata si arrestò. Poi gli echi morirono di colpo come una fiamma spenta da uno scuro vento, e il nemico riprese ad avanzare. “Attraversate il ponte!” gridò Gandalf, raccogliendo le forze. “Fuggite! Questo è un nemico troppo forte per chiunque di voi. Devo difendere io lo stretto passaggio. Fuggite!” Aragorn e Boromir non ubbidirono all’ordine, ma mantennero la posizione, fianco a fianco, dietro a Gandalf all’estremità del ponte. Gli altri si fermarono nel vano della porta in fondo al salone e si girarono, incapaci di lasciare il loro capo ad affrontare il nemico da solo. Il Balrog giunse al ponte. Gandalf stava in mezzo alla campata, con la mano sinistra si appoggiava al bastone, ma nell’altra mano, fredda e bianca, rifulgeva Glamdring. Il nemico si arrestò di nuovo, fronteggiandolo, e l’ombra che lo avvolgeva aprì come due grandi ali. Il Balrog levò la frusta e le corregge sibilarono e schioccarono. Dalle narici usciva fuoco. Ma Gandalf restò immobile. “Non puoi passare,” disse. Gli orchi rimasero paralizzati, e scese un silenzio di tomba. “Io sono un servitore del Fuoco Segreto e reggo la fiamma di Anor. Non puoi passare. A nulla ti servirà il fuoco oscuro, fiamma di Udûn. Torna nell’Ombra! Non puoi passare.” Il Balrog non rispose. Il fuoco parve estinguersi in lui, ma il buio crebbe. Avanzò lentamente sul ponte e a un tratto si drizzò altissimo e le ali andavano da una parete all’altra; ma Gandalf si vedeva ancora, un bagliore nelle tenebre; sembrava piccolo e completamente solo: grigio e curvo, come un albero avvizzito prima che inizi una tempesta. Dall’ombra balzò fuori fiammeggiante una spada rossa. Bianca sfavillò Glamdring in risposta. Ci fu un cozzo fragoroso e una fitta di fuoco bianco. Il Balrog cadde all’indietro e la sua spada s’involò in frammenti liquefatti. Il mago vacillò sul ponte, fece un passo indietro, per poi tornare immobile. “Non puoi passare!” disse. Con un balzo il Balrog fu al centro del ponte. La frusta turbinava e sibilava. “Non può restare solo!” gridò all’improvviso Aragorn e tornò di corsa al ponte. “Elendil!” urlò. “Sono con te, Gandalf!” “Gondor!” gridò Boromir e d’un balzo gli fu dietro. In quella Gandalf levò il bastone e gridando a squarciagola colpì il ponte. Il bastone andò in frantumi e gli cadde di mano. Un’abbacinante cortina di fiamme bianche si levò. Il ponte cedette. Si ruppe proprio sotto i piedi del Balrog e la pietra sulla quale stava crollò nel vuoto, mentre il resto rimase, in equilibrio, fremente come una lingua di roccia protesa nel vuoto. Con un grido tremendo il Balrog cadde in avanti e la sua ombra precipitò e scomparve. Ma mentre cadeva schioccò la frusta e le corregge sferzarono e avvilupparono le ginocchia del mago, trascinandolo fin sull’orlo. Gandalf vacillò e cadde, fece per afferrare invano la roccia e scivolò nell’abisso. “Fuggite, sciocchi!” gridò, e disparve. I fuochi si estinsero e scese una vacua oscurità. La Compagnia, paralizzata dall’orrore, fissava il baratro. Mentre Aragorn e Boromir tornavano di corsa, il resto del ponte cedette e crollò. Con un grido Aragorn li scosse. “Venite! Adesso vi guiderò io!” esclamò. “Dobbiamo obbedire al suo ultimo comando!” Si precipitarono come forsennati su per la grande scalinata oltre la porta, Aragorn in testa, Boromir alla retroguardia. In cima c’era un ampio passaggio echeggiante. Lo percorsero come fulmini. Frodo sentì Sam piangere al suo fianco e poi si accorse che piangeva anche lui mentre correva. Doom, doom, doom rullavano dietro i tamburi, lugubri adesso, e lenti; doom! Continuarono a correre. La luce aumentava innanzi a loro; grandi condotti perforavano il soffitto. Corsero più forte. Entrarono in una sala, illuminata a giorno dalla luce che penetrava dalle alte finestre a oriente. L’attraversarono di corsa. Varcarono le enormi porte rotte e d’un tratto davanti a loro si aprirono i Grandi Cancelli, un arco di luce viva. C’erano orchi di guardia, accovacciati all’ombra dietro i grandi montanti della porta che torreggiavano ai lati, ma i cancelli erano fracassati e abbattuti. Aragorn atterrò il capitano che gli sbarrava la strada e il resto fuggì via terrorizzato dalla sua furia. La Compagnia li oltrepassò d’un lampo senza badarvi. Corsero fuori dai Cancelli e scesero a grandi balzi gli enormi gradini consumati dal tempo, la soglia di Moria. Così alla fine giunsero, contro ogni speranza, sotto il cielo e sentirono il vento sulla faccia. Non si fermarono finché non furono fuori portata dalle frecce sulle mura. La Vallea dei Riombrosi era intorno a loro. L’ombra dei Monti Brumosi la sovrastava, ma a oriente una luce dorata bagnava la terra. Era passata solo un’ora da mezzogiorno. Il sole splendeva; le nuvole erano bianche e alte. Si girarono. Oscura si apriva l’arcata dei Cancelli sotto l’ombra montana. Debole e lontano sotto terra il lento rullio dei tamburi: doom. Un fil di fumo nero si dipartiva. Altro non si vedeva; la valle tutt’intorno era vuota. Doom. E alla fine furono completamente sopraffatti dal dolore, e piansero a lungo: chi in piedi e silenzioso, chi gettato a terra. Doom, doom. Il rullio dei tamburi si spense. CAPITOLO VI LOTHLÓRIEN “Ahimè! Temo che non possiamo più restare qui,” disse Aragorn. Volse lo sguardo verso le montagne e levò la spada. “Addio, Gandalf!” gridò. “Non ti avevo forse detto: se varchi le porte di Moria, fa’ attenzione? Ahimè dicevo il vero! Senza te che speranze abbiamo?” Si rivolse alla Compagnia. “Dovremo fare a meno della speranza,” disse. “Almeno potremo ancora ottener vendetta. Prepariamoci all’azione e basta con i pianti! Venite! La strada è lunga e abbiamo molto da fare.” Si alzarono e si guardarono attorno. A nord la valle risaliva fino a una forra d’ombre tra due grandi braccia delle montagne, sopra splendevano tre vette bianche: Celebdil, Fanuidhol, Caradhras, le Montagne di Moria. In cima alla forra un torrente scorreva come bianco merletto lungo un’interminabile scala di cascatelle e una nebula di spuma era sospesa alle pendici delle montagne. “Laggiù è la Scalea dei Riombrosi,” disse Aragorn, indicando le cascate. “Noi saremmo scesi da quel sentiero profondamente scavato nella roccia che s’inerpica accanto al torrente, se la sorte fosse stata più benigna.” “O Caradhras meno crudele,” disse Gimli. “Eccolo lì che sorride al sole!” Mostrò il pugno al più lontano dei picchi incappucciati di neve e si girò. A est il braccio proteso delle montagne s’interrompeva di netto e al di là, vaste e indistinte, si scorgevano terre lontane. A sud i Monti Brumosi si ritraevano interminabili a perdita d’occhio. A meno di un miglio di distanza e un po’ più in basso, giacché si trovavano ancora in un punto elevato sul fianco occidentale della valle, c’era un lago. Lungo e ovale, sembrava la punta di una lancia confitta nella forra settentrionale; ma l’estremità meridionale, oltre le ombre, era sotto la luce del sole. Eppure le acque erano scure: un blu profondo come il limpido cielo serale visto da una stanza illuminata. La superficie era calma, piatta. Tutt’intorno, il liscio manto erboso digradava da ogni lato verso il bordo spoglio, ininterrotto. “Ecco lo Speculago, il profondo Kheled-zâram!” disse mestamente Gimli. “Ricordo che lui disse: ‘Goditi la vista! Ma non possiamo indugiare.’ Ora a lungo viaggerò prima di tornare a gioire. A me tocca affrettare il passo; a lui restare.” La Compagnia si avviò lungo la strada che si dipartiva dai Cancelli. Da accidentata e irregolare si ridusse a un sentiero serpeggiante tra l’erica e la ginestra spinosa che spuntava in mezzo alle rocce spaccate. Ma si vedeva ancora che tanto tempo prima un’ampia via lastricata risaliva serpeggiando dalla bassa al regno dei Nani. In qualche punto, accanto al sentiero c’erano rovine di opere in pietra e montagnole verdi con esili betulle o abeti che mormoravano al vento. Una curva a est li portò vicino al prato di Speculago e lì, non lontano dal ciglio della strada, si ergeva un’unica colonna rotta in cima. “Quella è la Pietra di Durin!” gridò Gimli. “Non posso proseguire senza deviare un attimo per vedere la meraviglia della valle!” “Sbrigati allora!” disse Aragorn, riportando lo sguardo ai Cancelli. “Il Sole tramonta presto. Gli orchi non usciranno, forse, prima dell’imbrunire, ma noi dovremo essere molto lontani quando scenderà la notte. La Luna è quasi al termine e stanotte farà buio.” “Vieni con me, Frodo,” gridò il nano, allontanandosi di corsa dalla strada. “Non ti farò andar via senza prima aver visto Kheled-zâram.” Scese rapidamente il lungo pendio verde. Frodo lo seguì a rilento, attratto dalle calme acque blu, malgrado il dolore e la stanchezza; Sam gli tenne dietro. Gimli si fermò vicino al monolito e alzò lo sguardo. Era crepato e consunto, e le vaghe rune ivi incise risultavano illeggibili. “Questo pilastro indica il punto dove Durin guardò per la prima volta nello Speculago,” disse il nano. “Guardiamo anche noi, poi ce ne andremo!” Si chinarono sulle acque scure. Da principio non videro niente. Poi lentamente scorsero le forme delle montagne circostanti specchiate in un blu profondo e, al di sopra, le vette erano come piume di fiamma bianca; più in alto ancora, un tratto di cielo. Lì, come gioielli immersi negli abissi, corrusche scintillavano le stelle, anche se il sole era alto nel cielo. Delle loro sagome recline ombra non c’era. “O Kheled-zâram bello e stupendo!” disse Gimli. “Lì giace la Corona di Durin fino al suo risveglio. Addio!” Fece un inchino, si girò e risalì in fretta il manto erboso fino alla strada. “Che cos’hai visto?” domandò Pippin a Sam, ma Sam era troppo immerso nei pensieri per rispondergli. La strada ora prendeva a sud e scendeva rapida, emergendo dalle braccia della valle. Un po’ più giù del lago incontrarono un pozzo profondo di acqua limpida come cristallo, dal quale un ruscelletto ricadeva su un lembo di pietra e scorreva luccicando e gorgogliando giù per una ripida scanalatura rocciosa. “Ecco la fonte dove nasce il Roggiargento,” disse Gimli. “Non bevete! È ghiacciata.” “Presto diventa un fiume veloce e raccoglie acqua da molti altri corsi montani,” disse Aragorn. “La nostra strada lo costeggia per molte miglia. Vi condurrò per la strada scelta da Gandalf e prima spero di arrivare ai boschi dove il Roggiargento confluisce nel Grande Fiume… laggiù.” Guardarono dove indicava e davanti a loro videro il corso d’acqua scendere a balzelloni nella valle fluviale e poi proseguire verso le terre più basse fino a perdersi in una foschia dorata. “Laggiù si trovano i boschi di Lothlórien!” disse Legolas. “È la più bella tra tutte le dimore della mia gente. Non ci sono alberi pari agli alberi di quella terra. Le loro foglie non cadono in autunno, ma diventano d’oro. Non cadono finché non giunge primavera e spunta il nuovo verde, e allora i rami sono carichi di fiori gialli; e il suolo del bosco è d’oro, e d’oro anche la volta, e d’argento le colonne, perché la corteccia degli alberi è liscia e grigia. Così dicono ancora le nostre canzoni a Boscuro. Lieto sarebbe il mio cuore se fossi sotto le gronde di quel bosco, e fosse primavera!” “Il mio cuore sarà lieto, anche in inverno,” disse Aragorn. “Ma è lontano molte miglia. Affrettiamoci!” Per un po’ Frodo e Sam riuscirono a stare al passo con gli altri; ma Aragorn teneva un’andatura sostenuta e dopo qualche tempo rimasero indietro. Non mangiavano niente dal primo mattino. La ferita di Sam bruciava come il fuoco e lui si sentiva la testa vuota. Anche se brillava il sole, il vento sembrava freddo dopo la tiepida oscurità di Moria. Sam rabbrividì. Frodo trovava ogni passo più doloroso e gli mancava il fiato. A un certo punto Legolas si girò e vedendoli indietro e lontani parlò ad Aragorn. Gli altri si fermarono e Aragorn tornò di corsa sui suoi passi, chiedendo a Boromir di seguirlo. “Mi dispiace, Frodo!” esclamò preoccupato. “Oggi sono successe tante cose e abbiamo una tale fretta da farmi dimenticare che eri ferito; e anche Sam. Dovevate parlare. Non abbiamo fatto niente per agevolarvi, come avremmo dovuto, anche se avevamo tutti gli orchi di Moria alle costole. Coraggio! Più avanti c’è un posto dove riposare per un po’. Lì farò quel che posso per voi. Vieni, Boromir! Li portiamo noi.” Di lì a poco incontrarono un altro torrente che scendeva da occidente e univa le sue acque gorgoglianti a quelle impetuose del Roggiargento. Assieme si tuffavano da una cascata di pietra verde per spumeggiare in una valletta circondata d’abeti, bassi e curvi, e dai fianchi scoscesi coperti di scolopendrio e arbusti di mirtillo. Sul fondo c’era una zona pianeggiante attraverso la quale il torrente scorreva rumoroso sui ciottoli lucenti. Lì fecero sosta. Erano ormai quasi le tre del pomeriggio e si erano allontanati dai Cancelli soltanto di poche miglia. Il sole cominciava già a calare. Mentre Gimli e i due hobbit più giovani accendevano un fuoco con legna d’abete e sterpaglia, e attingevano acqua, Aragorn si occupò di Sam e Frodo. La ferita di Sam non era profonda, ma aveva un brutto aspetto, e Aragorn assunse un’espressione seria nell’esaminarla. Dopo un attimo alzò gli occhi sollevato. “Sei fortunato, Sam!” disse. “Molti hanno ricevuto una ricompensa peggiore per l’uccisione del loro primo orco. Il taglio non è avvelenato, come capita troppo spesso con le ferite inferte dalle lame degli orchi. Dopo che l’avrò medicata, dovrebbe guarire bene. Facci gli impacchi quando Gimli avrà riscaldato l’acqua.” Aprì la bisaccia e tirò fuori qualche foglia avvizzita. “Sono secche e hanno perso in parte le loro proprietà,” disse, “ma qui ho ancora qualche foglia di athelas che ho raccolto a Svettavento. Schiacciane una nell’acqua e lavaci bene la ferita, poi la fascerò. E ora tocca a te, Frodo!” “Io sto bene,” disse Frodo, restio a farsi toccare gli indumenti. “Avevo solo bisogno di mangiare e di un po’ di riposo.” “No!” disse Aragorn. “Dobbiamo dare un’occhiata per vedere che cosa ti hanno fatto il martello e l’incudine. Mi meraviglio ancora di vederti in vita.” Sfilò delicatamente la vecchia giubba e la logora camicia di Frodo e fece un’esclamazione di stupore. Poi scoppiò a ridere. Il corsaletto d’argento scintillava davanti ai suoi occhi come la luce su un mare increspato. Lo tolse con cautela e lo tenne sollevato, e le gemme sfavillarono come stelle, e il rumore degli anelli scossi era come il tintinnio della pioggia in uno stagno. “Guardate, amici miei!” esclamò. “Ecco una graziosa pelle hobbit per avvolgere un principino elfico! Se si sapesse che gli hobbit hanno pelli simili, tutti i cacciatori della Terra di Mezzo accorrerebbero al galoppo verso la Contea.” “E tutte le frecce di tutti i cacciatori sarebbero inutili,” disse Gimli, rimirando strabiliato la cotta. “È una cotta di mithril. Mithril! Non avevo mai visto né sentito raccontar di una così bella. È la cotta di cui parlava Gandalf? Allora l’aveva sottovalutata. Ma fu un gran bel dono!” “Mi sono chiesto spesso che cosa facevate tu e Bilbo, nell’intimità della sua cameretta,” disse Merry. “Benedetto il vecchio hobbit! Gli voglio più bene che mai. Spero che avremo modo di raccontargli quanto ci è capitato!” Sul fianco destro e sul petto di Frodo c’era un livido scuro e annerito. Sotto la maglia aveva un camice di pelle morbida, ma in un punto gli anelli l’avevano forato penetrando nella carne. Anche il fianco sinistro era graffiato e contuso nel punto dov’era stato scagliato contro il muro. Mentre gli altri preparavano da mangiare, Aragorn lavò le ferite con l’acqua dove aveva schiacciato le foglie di athelas. La pungente fragranza riempì la valletta e chiunque si chinasse sull’acqua fumante si sentiva ristorato e rinvigorito. Ben presto Frodo sentì il dolore abbandonarlo e ricominciò a respirare: anche se rimase indolenzito e sensibile per molti giorni. Aragorn gli fasciò il fianco con qualche soffice tampone di panno. “La cotta è di una leggerezza incredibile,” disse. “Rimettila, se non ti dà fastidio. Il mio cuore è contento sapendo che indossi una cotta così. Non la riporre, neppure quando dormi, a meno che la sorte non ti porti dove sei al sicuro per un po’; cosa che avverrà di rado finché dura la tua missione.” Dopo il pasto, la Compagnia si preparò a ripartire. Spensero il fuoco, cancellando ogni traccia. Poi, riemersi dalla valletta, si rimisero sulla strada. Non avevano fatto molto cammino prima che il sole calasse dietro le alture occidentali, e grandi ombre scesero strisciando lungo il fianco dei monti. Il crepuscolo velava i loro piedi e dagli avvallamenti montava la foschia. In lontananza a oriente la luce vespertina si stendeva pallida sulle vaghe terre di pianure e boschi distanti. Sam e Frodo, ora alleviati e alquanto ristorati, erano in grado di procedere a passo spedito e, con una sola breve sosta, Aragorn condusse la Compagnia per quasi altre tre ore. Era buio. Si era fatta notte fonda. Molte le stelle luminose, ma la luna rapidamente calante sarebbe apparsa solo più tardi. Gimli e Frodo erano alla retroguardia, camminavano leggeri senza parlare, attenti a ogni rumore sulla strada alle loro spalle. Alla fine Gimli ruppe il silenzio. “Non si sente altro che il vento,” disse. “Niente goblin nei paraggi, o vuol dire che ho le orecchie di legno. C’è da sperar che gli Orchi si accontentino di averci scacciato da Moria. E forse il loro unico scopo era quello e non avevano nient’altro a che spartire con noi… con l’Anello. Anche se gli Orchi spesso inseguono i nemici per molte leghe nella pianura, quando c’è da vendicare un capitano caduto.” Frodo non rispose. Guardò Pungiglione e la lama era opaca. Eppure aveva udito qualcosa, o così gli era parso. Non appena le ombre li avevano avvolti e la strada alle spalle si era offuscata, aveva di nuovo udito lo svelto scalpiccio. Lo udiva anche adesso. Si girò di scatto. Dietro c’erano due minuscoli punti luminosi, o per un attimo credette di vederli, prima che guizzassero via sparendo di colpo. “Che cosa c’è?” disse il nano. “Non lo so,” rispose Frodo. “Mi è sembrato di udire dei passi, e mi è sembrato di vedere una luce… Come due occhi. Mi è capitato spesso, da quando abbiamo messo piede a Moria.” Gimli si fermò chinandosi a terra. “Non sento altro che il discorso notturno di piante e pietre,” disse. “Vieni! Affrettiamoci! Abbiamo perso di vista gli altri.” Il vento notturno li accolse gelido su per la vallata. Davanti a loro incombeva una grande ombra grigia, e udirono un interminabile fruscio di foglie come pioppi nella brezza. “Lothlórien!” gridò Legolas. “Lothlórien! Siamo giunti alle gronde del Bosco d’Oro. Peccato che sia inverno!” Nella notte gli alberi si stagliavano imponenti, inarcati sulla strada e sul fiume che a un tratto correvano sotto i loro rami allungati. Alla fioca luce delle stelle i tronchi erano grigi e le foglie tremule di un oro maggese. “Lothlórien!” disse Aragorn. “Che gioia udir di nuovo il vento in mezzo agli alberi! Siamo ancora a poco più di cinque leghe dai Cancelli, ma non possiamo andare oltre. Speriamo che qui la virtù degli Elfi ci protegga stanotte dal pericolo che c’insegue.” “Sempre che gli Elfi vivano ancora qui, in questo posto che si oscura,” disse Gimli. “Molto tempo è trascorso da quando qualcuno dei miei tornò nella terra da noi abbandonata tanti secoli fa,” disse Legolas, “ma sappiamo che Lórien non è ancora deserto, poiché c’è qui una forza segreta che tiene il male lontano dalla contrada. Tuttavia gli abitanti si mostrano di rado e forse adesso vivono in mezzo ai boschi e lontano dal confine occidentale.” “Vivono proprio in mezzo ai boschi,” disse Aragorn e sospirò, come se in lui si fosse risvegliato qualche ricordo. “Dobbiamo cavarcela da soli, per stanotte. C’inoltreremo per un breve tratto, finché non saremo completamente circondati dagli alberi, e poi lasceremo il sentiero per cercare un posto dove riposare.” Fece un passo avanti; ma Boromir era esitante e non lo seguì. “Non c’è altra via?” disse. “Quale altra via migliore desidereresti?” disse Aragorn. “Un semplice sentiero, anche se passasse in mezzo a una siepe di spade,” disse Boromir. “Strani percorsi ha seguito questa Compagnia e, finora, con esiti infausti. Contro la mia volontà siamo passati sotto le ombre di Moria, a nostro scapito. E ora dobbiamo inoltrarci nel Bosco d’Oro, dici. Ma di quella pericolosa contrada abbiamo sentito parlare a Gondor, e si dice che, una volta entrati, pochi ne escano; e, di quei pochi, nessuno illeso.” “Non dire illeso, ma se dici immutato, allora forse ti avvicinerai alla verità,” disse Aragorn. “Ma a Gondor la tradizione è in declino, Boromir, se nella città di coloro che un tempo erano saggi ora si parla male di Lothlórien. Credi a quel che vuoi, per noi non c’è altra via… a meno che tu non voglia tornare al cancello di Moria o scalare le impervie montagne o nuotare nel Grande Fiume da solo.” “E allora guidaci!” disse Boromir. “Ma è pericoloso.” “Assai pericoloso,” disse Aragorn, “bello e pericoloso; ma soltanto il male ha da temere, o coloro che con sé portano il male. Seguitemi!” Avevano percorso poco più di un miglio nella foresta quando incontrarono un altro corso d’acqua che scendeva rapido dai declivi coperti d’alberi che a ovest risalivano verso le montagne. Lo udivano scrosciare in una cascata in lontananza tra le ombre sulla destra. Le scure acque impetuose tagliavano il sentiero innanzi a loro per confluire nel Roggiargento in un vortice di pozze oscure in mezzo alle radici delle piante. “Ecco il Nimrodel!” disse Legolas. “Su questo corso d’acqua gli Elfi Silvani composero molte canzoni tanto tempo fa, e noi del Nord le cantiamo ancora, ricordando l’arcobaleno sulle cascate e i fiori d’oro che galleggiavano sulla schiuma. Tutto è scuro ormai e il Ponte di Nimrodel è crollato. Mi bagnerò i piedi, perché dicono che l’acqua fa passare la stanchezza.” Si avviò, scese l’argine scosceso e mise piede nel torrente. “Seguitemi!” gridò. “L’acqua non è profonda. Guadiamolo! Potremo riposare sull’altra sponda, e il rumore dell’acqua che cade ci porterà il sonno e l’oblio del dolore.” Uno dopo l’altro scesero all’argine e seguirono Legolas. Frodo si trattenne un attimo sul bordo, lasciando che l’acqua gli lambisse i piedi stanchi. Era fredda ma pulita al tatto e, mentre avanzava e gli arrivava al ginocchio, sentì ogni macchia del viaggio e ogni stanchezza mondata dalle membra. Quando tutta la Compagnia ebbe attraversato, si sedettero, riposarono e si rifocillarono; e Legolas raccontò storie di Lothlórien che gli Elfi di Boscuro ancora custodivano in cuore, di sole e di stelle sui prati lungo il Grande Fiume prima che il mondo fosse grigio. Scese infine il silenzio e udirono la musica della cascata che scorreva soavemente nelle ombre. A Frodo parve quasi di udire una voce che cantava, mescolata al suono delle acque. “Udite la voce di Nimrodel?” domandò Legolas. “Vi canterò una canzone della fanciulla Nimrodel, che portava lo stesso nome del torrente accanto al quale viveva tanto tempo fa. Nella nostra lingua silvestre è una bella canzone; ma ecco come suona nella parlata Ovestron, come qualcuno la canta adesso a Valforra.” Con voce sommessa, a stento udibile in mezzo al fruscio delle foglie sulla loro testa, attaccò: Fanciulla elfica d’allora, Al dì stella splendente, Il bianco manto orlato d’oro, Le scarpe grigio argento. Una stella sulla fronte, Una luce nei capelli Come il sol sopra le fronde A Lórien la bella. Lunga chioma, bella e libera, E bianca come un giglio; E lei nel vento movevasi Come foglia di tiglio. A Nimrodel tra le cascate, In acque chiare e fredde, Come argento cadenzata La voce nello stagno. Ov’ella vaghi non si sa, Sotto il sole o all’ombra; Nimrodel tanti anni fa Andò persa fra i monti. L’elfica nave al grigio approdo Al riparo del monte L’aspettò per molti giorni Presso il mare mugghiante. Un vento al Nord s’alzò di notte, Gridava a squarciagola Portò la nave fuori rotta Nella marea. La terra all’alba era smarrita, Sprofondava il monte Dietro l’onda che le piume scote Di spuma accecante. Amroth guardava il vago lido Or basso oltre i marosi, Malediceva il legno infido Che a Nimrodel lo strappa. Re degli Elfi un tempo egli era, Signor d’alberi e colli, D’oro i rami in primavera A Lothlórien la bella. Dal timone egli saltò in mare Come freccia dall’arco E si tuffò in profondità Come gavina che plana. Il vento aveva nei capelli, La schiuma tutt’intorno; Forte lo videro e bello Filare come cigno. Da Ovest non è giunta voce E lungo il Litorale Gli Elfi non hanno avuto Più d’Amroth notizie. La voce di Legolas esitò e la canzone finì. “Non ce la faccio a continuare,” disse. “Questa è solo una parte, perché ho dimenticato molto. È lunga e triste e racconta come il dolore scese su Lothlórien, Lórien in Boccio, quando i Nani svegliarono il male nelle montagne.” “Ma i Nani non fecero il male,” disse Gimli. “Non ho detto questo; però il male venne,” rispose mestamente Legolas. “Allora molti Elfi della stirpe di Nimrodel lasciarono le loro dimore e partirono, e lei si smarrì lontano al Sud, nei valichi delle Montagne Bianche; e non arrivò alla nave dove Amroth, l’amato, l’aspettava. Ma in primavera, quando il vento è nelle foglie nuove, si ode ancora l’eco della voce presso le cascate che portano il suo nome. E quando il vento soffia da Sud, la voce di Amroth giunge dal mare; il Nimrodel si getta nel Roggiargento, che gli Elfi chiamano Celebrant, e Celebrant nel Grande Anduin, e Anduin sfocia nella Baia di Belfalas da dove salparono gli Elfi di Lórien. Ma né Nimrodel né Amroth sono più tornati. “Si narra che lei si fece costruire una casa tra i rami di un albero che cresceva vicino alle cascate; era usanza degli Elfi di Lórien dimorare sugli alberi, e forse anche adesso è così. Per questo li chiamavano i Galadhrim, la Gente degli Alberi. Nel profondo della foresta gli alberi sono grandissimi. I popoli silvani non scavavano la terra come i Nani, né costruivano roccaforti di pietra prima della venuta dell’Ombra.” “E perfino in questi ultimi tempi dimorare sugli alberi sarebbe da ritener più sicuro che non vivere a terra,” disse Gimli. Guardò al di là del torrente la strada che riportava alla Vallea dei Riombrosi e poi in alto alla volta di rami scuri sopra il capo. “Le tue parole contengono un saggio consiglio, Gimli,” disse Aragorn. “Non possiamo costruire una casa, ma stanotte faremo come i Galadhrim e cercheremo rifugio in cima agli alberi, se ci riesce. Siamo rimasti qui a sedere lungo la strada più di quanto fosse prudente.” La Compagnia lasciò il sentiero e s’inoltrò tra le ombre del bosco più fitto, puntando verso ovest lungo il ruscello montano e via dal Roggiargento. Non lontano dalle cascate di Nimrodel trovarono un folto d’alberi, alcuni dei quali sporgevano sopra il ruscello. I grandi tronchi grigi avevano una circonferenza poderosa, mentre era impossibile indovinarne l’altezza. “Mi arrampicherò io,” disse Legolas. “Sono di casa tra alberi, radici o rami, anche se questi sono di una specie a me ignota, se non come nome nelle canzoni. Si chiamano Mellyrn e sono loro a dare i fiori gialli, ma io non mi ci sono mai arrampicato. Ora vedrò come sono fatti e come crescono.” “Qualunque cosa siano,” disse Pippin, “devono essere alberi davvero meravigliosi se sono in grado di offrirti riposo la notte, uccelli a parte. Io non so dormire su un trespolo.” “Allora scava un buco nel terreno,” disse Legolas, “se questo rientra nelle usanze della tua gente. Ma devi scavare in fretta e in profondità, se vuoi nasconderti dagli Orchi.” E spiccò con leggerezza un salto afferrando un ramo che spuntava molto in alto sopra la sua testa. Oscillava da pochi istanti, quando a un tratto si udì una voce sopra di lui. “Daro!” disse in tono autoritario, e Legolas ricadde a terra stupito e spaventato e si acquattò contro il tronco. “Fermi!” sussurrò agli altri. “Non muovetevi e non parlate!” Sul loro capo si udì una risatina, e poi un’altra voce limpida parlò in una lingua elfica. Frodo capiva poco di quello che dicevano, perché la lingua in uso presso il popolo silvano a est delle montagne differiva da quella dell’Ovest. Legolas levò lo sguardo e rispose nello stesso idioma. “Chi sono, e che cosa dicono?” domandò Merry. “Sono Elfi,” disse Sam. “Non senti le voci?” “Sì, sono Elfi,” disse Legolas, “e dicono che respirate così forte che potrebbero trafiggervi al buio.” Sam si affrettò a portare una mano sulla bocca. “Ma dicono anche che non dovete aver paura. Si sono accorti di noi da parecchio. Hanno udito la mia voce al di là del Nimrodel e hanno capito che ero uno della loro stirpe nordica e perciò non ci hanno impedito di guadare; e poi hanno sentito la canzone. Ora m’invitano a salire insieme a Frodo; sembrano aver ricevuto notizie su di lui e sul nostro viaggio. Chiedono agli altri di pazientare un poco e di fare la guardia ai piedi dell’albero finché non avranno deciso il da farsi.” Dalle ombre calarono una scala: era fatta di corda grigio argento che luccicava al buio, e malgrado l’aspetto fragile si dimostrò abbastanza solida da sopportare il peso di molti uomini. Legolas salì agilmente e Frodo lo seguì con calma; dietro veniva Sam, che cercava di non respirare forte. I rami dell’albero mallorn crescevano quasi perpendicolari al tronco, per poi lanciarsi verso l’alto; ma vicino alla cima del pedale si dividevano in una corona di numerose frasche; in mezzo scoprirono che avevano costruito una piattaforma di legno o flet, com’era chiamato a quei tempi: gli Elfi lo chiamavano un talan. Ci si arrivava da un foro circolare al centro attraverso il quale passava la scala. Quando Frodo mise finalmente piede sul flet, trovò Legolas seduto con altri tre Elfi. Erano vestiti di grigio ombroso e, a meno di un movimento brusco, era impossibile vederli in mezzo ai tronchi. Si alzarono e uno di loro scoprì un lumino che sprigionava un tenue raggio argenteo. Lo tenne alto, guardando in viso Frodo, e poi Sam. Indi ricoprì la luce e pronunciò parole di benvenuto nella sua lingua elfica. Frodo rispose esitante. “Benvenuto!” ripeté allora l’Elfo nella Lingua Comune, parlando lentamente. “Di rado ci serviamo di altre lingue; noi adesso viviamo nel cuore della foresta e non abbiamo volentieri contatti con altre genti. Perfino i nostri parenti del Nord sono divisi da noi. Ma alcuni dei nostri vanno ancora in terre straniere per raccogliere notizie e sorvegliare i nemici, e parlano la lingua di altri paesi. Io sono uno di loro. Mi chiamo Haldir. I miei fratelli, Rúmil e Orophin, parlano poco la vostra lingua. “Ma sapevamo della vostra venuta, perché i messaggeri di Elrond sono passati da Lórien sulla via del ritorno per la Scalea dei Riombrosi. Non avevamo notizie degli… hobbit, dei mezzomini, da molti anni, e non pensavamo che ce ne fossero ancora nella Terra di Mezzo. Non sembrate malvagi! E siccome venite con un Elfo della nostra stirpe, siamo disposti a darvi una mano, come ci ha chiesto Elrond; anche se non è nostra abitudine condurre stranieri attraverso la nostra terra. Ma stanotte dovete restare qui. Quanti siete?” “Otto,” disse Legolas. “Il sottoscritto, quattro hobbit; e due uomini, uno dei quali, Aragorn, è un Amico degli Elfi, della gente dell’Occidenza.” “Il nome di Aragorn figlio di Arathorn è noto a Lórien,” disse Haldir, “e gode il favore della Dama. Tutto a posto, perciò. Ma fin qui ne hai nominati solo sette.” “L’ottavo è un nano,” disse Legolas. “Un nano!” disse Haldir. “Non va bene. È dai Giorni Oscuri che non trattiamo con i Nani. Non sono ammessi nella nostra terra. Non posso permettergli di passare.” “Ma viene dalla Montagna Solitaria, uno dei fidi di Dáin e in rapporti d’amicizia con Elrond,” disse Frodo. “Elrond in persona lo ha scelto come nostro compagno e si è dimostrato coraggioso e fedele.” Gli Elfi parlarono tra loro sottovoce e interrogarono Legolas nella loro lingua. “Benissimo,” disse alfine Haldir. “Questo è ciò che faremo, anche se non ci garba molto. Se Aragorn e Legolas lo sorvegliano e rispondono di lui, potrà passare; ma dovrà attraversare Lothlórien bendato. “Ma ora non dobbiamo perdere altro tempo in discussioni. I vostri compagni non devono rimanere a terra. Da quando abbiamo visto uno stuolo di Orchi dirigersi a nord verso Moria, lungo le pendici delle montagne, molti giorni fa, siamo stati di guardia ai fiumi. I lupi ululano al limitar del bosco. Se venite davvero da Moria, il pericolo non può essere molto lontano. Domattina di buon’ora dovrete ripartire. “I quattro hobbit saliranno qui e resteranno con noi… non li temiamo! Sull’albero vicino c’è un altro talan. Lì andranno a rifugiarsi gli altri. Tu, Legolas, risponderai di loro davanti a noi. Chiamaci, se qualcosa non va! E tieni d’occhio quel nano!” Legolas scese subito la scala per portare il messaggio di Haldir; e subito dopo Merry e Pippin s’inerpicarono su per l’alto flet. Avevano il fiatone e sembravano piuttosto spaventati. “Ecco!” disse Merry trafelato. “Assieme alle nostre coperte abbiamo trascinato su anche le vostre. Passolungo ha nascosto il resto dei bagagli sotto un grosso cumulo di foglie.” “Non c’era bisogno dei vostri fardelli,” disse Haldir. “D’inverno fa freddo sulla cima degli alberi, anche se il vento stanotte soffia da Sud; ma abbiamo cibo e bevande che scacceranno il gelo notturno, e pellicce e mantelli di riserva.” Gli hobbit accettarono quella seconda (e di gran lunga migliore) cena con estrema gioia. Poi si avvolsero al caldo non soltanto dei mantelli di pelliccia degli Elfi ma anche delle loro coperte e cercarono di dormire. Ma, per quanto stanchi, solo Sam ci riuscì facilmente. Agli hobbit non piace l’altitudine e non dormono ai piani alti, anche quando ne hanno. Il flet non era certo di loro gradimento come camera da letto. Non aveva pareti, neppure una ringhiera; soltanto da un lato c’era un paravento intrecciato da spostare e fissare in punti diversi a seconda del vento. Pippin continuò a parlare per un po’. “Spero, se mai riuscirò a dormire in questa piccionaia, di non ruzzolare giù,” disse. “Una volta addormentato,” disse Sam, “chi si sveglia più, anche se ruzzolo di sotto. E meno si parla, prima mi addormenterò, non so se ci capiamo.” Frodo rimase sveglio a lungo, e guardava le stelle baluginare attraverso il tenue tetto di foglie tremolanti. Sam accanto a lui russava già da molto quando chiuse gli occhi. Distingueva vagamente le grigie sagome di due elfi seduti immobili con le braccia intorno alle ginocchia, che bisbigliavano. L’altro era sceso a fare il suo turno di guardia su uno dei rami inferiori. Alla fine, cullato dal vento tra le fronde in alto e dal dolce mormorio delle cascate del Nimrodel in basso, Frodo si addormentò con la canzone di Legolas che gli risuonava nella testa. A notte fonda si svegliò. Gli altri hobbit dormivano. Gli Elfi erano spariti. La falce della Luna riluceva fioca tra le foglie. Il vento si era placato. A una certa distanza udì un’aspra risata e lo scalpiccio di molti piedi sul terreno sottostante. Ci fu un tinnìo metallico. I rumori scemarono a rilento diretti a sud, sembrava, nel cuore del bosco. Una testa spuntò d’un tratto attraverso il foro del flet. Frodo si levò a sedere allarmato e vide che si trattava di un Elfo sotto il cappuccio grigio. Guardò gli hobbit. “Che cos’è?” disse Frodo. “Yrch!” disse l’Elfo in un sussurro sibilante e gettò sul flet la scala di corda arrotolata. “Orchi!” disse Frodo. “Che cosa fanno?” Ma l’Elfo era sparito. Non si udirono altri rumori. Perfino le foglie erano silenti e le stesse cascate sembravano chetate. Frodo, seduto, tremava sotto le coltri. Era contento che non li avessero sorpresi al suolo; ma sentiva che gli alberi offrivano poca protezione, a parte il nascondiglio. Gli orchi avevano più fiuto di un segugio a caccia, si diceva, e per giunta sapevano arrampicarsi. Frodo estrasse Pungiglione: balenò e splendette come una fiamma azzurra; e poi lentamente si smorzò, tornando opaco. Pur se la spada si era smorzata, la sensazione di pericolo immediato non abbandonò Frodo, anzi aumentò. Si alzò e, strisciando fino all’apertura, sbirciò di sotto. Era quasi certo di udire movimenti furtivi giù in basso, ai piedi dell’albero. Non erano Elfi; la popolazione silvestre si muoveva senza fare il benché minimo rumore. Poi udì un fievole suono simile a un fiuto; e gli parve che qualcosa raspasse la corteccia del tronco. Trattenendo il respiro scrutò nell’oscurità. Qualcosa adesso si stava lentamente arrampicando e il suo respiro giungeva come un lieve sibilo a denti stretti. Poi Frodo vide salire lungo il tronco due pallidi occhi. Si fermarono e guardarono in alto senza batter ciglio. A un tratto si girarono e una figura ombrosa scivolò giù attorno al tronco dell’albero e sparì. Un istante dopo Haldir salì rapido tra i rami. “Su quest’albero c’era qualcosa che non avevo mai visto,” disse. “Non era un orco. È scappato non appena ho toccato il fusto. Sembrava guardingo e abile nel muoversi sugli alberi, altrimenti avrei detto che fosse uno di voi hobbit. “Non ho usato le frecce perché temevo di provocare grida: non possiamo rischiare un combattimento. È appena passata una forte compagnia di Orchi. Hanno attraversato il Nimrodel – maledetti i loro immondi piedi nelle sue limpide acque! – per proseguire poi lungo l’antica strada accanto al fiume. Sembravano aver fiutato una traccia e per un po’ hanno esaminato il terreno dove vi eravate fermati. Noi tre non potevamo sfidarne un centinaio, perciò li abbiamo preceduti e simulando altre voci li abbiamo condotti nel cuore del bosco. “Adesso Orophin è tornato di corsa alle nostre dimore per avvertire la popolazione. Di quegli Orchi non uno uscirà da Lórien. E prima che cali di nuovo la notte molti Elfi saranno appostati al confine settentrionale. Ma voi dovete prendere la strada verso sud non appena farà giorno.” Il giorno giunse pallido da Oriente. La luce, aumentando, filtrava da dietro le foglie gialle del mallorn e agli hobbit sembrò che splendesse il primo sole di una fresca mattina d’estate. Azzurro pallido, il cielo faceva capolino tra le frasche in movimento. Attraverso un’apertura sul lato sud del flet, Frodo vide tutta la vallata del Roggiargento stesa come un mare d’oro maggese che ondeggiava dolcemente alla brezza. La mattina era ancora giovane e fredda quando la Compagnia si rimise in marcia, ora guidata da Haldir e dal fratello Rúmil. “Addio, dolce Nimrodel!” gridò Legolas. Frodo si girò e scorse un bagliore di bianca spuma tra i fusti grigi degli alberi. “Addio,” disse. Gli sembrava che non avrebbe mai più udito scorrere acqua così bella, lì a fondere per sempre le sue note innumeri in una musica cangiante in sempiterno. Ripresero il sentiero che procedeva lungo la sponda occidentale del Roggiargento e per un tratto lo seguirono verso sud. Sul terreno c’erano orme di orchi. Ma ben presto Haldir deviò inoltrandosi tra gli alberi e si fermò alla loro ombra sulla sponda del fiume. “Laggiù, di là dal fiume, c’è uno dei miei,” disse, “anche se non lo vedete.” Lanciò un richiamo simile al fischio sommesso di un uccello e da un folto d’alberelli uscì un Elfo grigio vestito, ma il cappuccio gli ricadeva sulle spalle; i capelli rilucevano come il sole mattutino. Con destrezza Haldir lanciò un rotolo di fune grigia al di là del fiume e l’altro l’afferrò e ne fissò l’estremità a un albero vicino alla sponda. “Il Celebrant, come vedete, qui è già un impetuoso corso d’acqua,” disse Haldir, “e scorre rapido e al tempo stesso è profondo, e freddissimo. Noi così a nord non ci mettiamo piede, se non costretti. Ma in questi giorni di circospezione non costruiamo ponti. È così che traversiamo! Seguitemi!” Fissò la sua estremità della fune attorno a un altro albero e poi la seguì correndo con leggerezza fino alla sponda opposta e tornò, come se fosse su una strada. “Io riesco a camminare su questo sentiero,” disse Legolas; “gli altri però non hanno questa capacità. Dovranno attraversare a nuoto?” “No,” disse Haldir. “Abbiamo altre due corde. Le legheremo sopra questa, una all’altezza della spalla e l’altra a mezz’altezza, e reggendosi attentamente a queste, gli stranieri dovrebbero essere in grado di attraversare.” Una volta allestito l’esile ponte, la Compagnia s’avviò, qualcuno cauto e lento, altri con più disinvoltura. Degli hobbit il migliore fu Pippin: aveva il piede fermo e lo superò rapidamente, reggendosi con una mano sola; ma teneva gli occhi sulla sponda opposta e non abbassò mai lo sguardo. Sam avanzò trascinandosi, avvinghiato alle corde, con lo sguardo fisso nelle pallide acque vorticose come se fossero un baratro nelle montagne. Arrivato sano e salvo dall’altra parte tirò un sospiro di sollievo. “Vivi e impara! ripeteva il mio vegliardo. Anche se pensava al giardinaggio, non all’appollaiarsi come uccelli o al provare a camminare come ragni. Una prodezza del genere manco lo zio Andy l’ha mai fatta!” Una volta riunita la Compagnia al completo sulla sponda orientale del Roggiargento, gli Elfi sciolsero le funi e ne arrotolarono due. Rúmil, rimasto sull’altra riva, trasse a sé l’ultima, la mise in spalla e con un cenno di saluto tornò a montar la guardia sul Nimrodel. “Adesso, amici,” disse Haldir, “siete entrati nel Naith di Lórien, o il Gherone, come lo chiamereste voi, la terra a forma di punta di lancia alla confluenza tra il Roggiargento e il Grande Anduin. Non permettiamo a nessuno straniero di spiare i segreti del Naith. A pochi in verità è concesso metterci piede. “Come d’accordo, a questo punto benderò gli occhi di Gimli il Nano. Gli altri potranno andare liberamente per un po’, finché non ci avvicineremo alle nostre dimore, a Egladil, nell’Angolo tra le acque.” La cosa non garbava affatto a Gimli. “L’accordo lo avete fatto senza il mio consenso,” disse. “Io non procederò bendato, come un mendicante o un prigioniero. E non sono una spia. Il mio popolo non ha avuto mai rapporti con nessuno dei servi del Nemico. Né abbiamo fatto del male agli Elfi. Al pari di Legolas e di chiunque altro dei miei compagni, io non vi tradirei mai.” “Non ne dubito,” disse Haldir. “Ma questa è la nostra legge. Io non sono padrone della legge e non posso accantonarla. Ho già fatto molto lasciandoti metter piede al di là del Celebrant.” Gimli non demordeva. Piantò i piedi saldamente in terra, a gambe divaricate, e mise la mano sul manico dell’ascia. “Proseguirò libero,” disse, “o tornerò indietro e cercherò la mia terra, dove è risaputo che mantengo la parola, a costo di perir da solo nella selva.” “Non puoi tornare indietro,” disse Haldir in tono severo. “Ora che sei giunto fin qui, devi comparire al cospetto del Signore e della Dama. Giudicheranno se trattenerti o congedarti a loro discrezione. Non puoi riattraversare i fiumi e dietro di te ci sono sentinelle occulte che non ti lasceranno passare. Finiresti trucidato prima ancora di scorgerle.” Gimli estrasse l’ascia dalla cintola. Haldir e il suo compagno tesero l’arco. “Maledetti i Nani e la loro cocciutaggine!” disse Legolas. “Suvvia!” disse Aragorn. “Se devo ancora guidare questa Compagnia, dovete fare come vi ordino. È duro per il Nano essere così emarginato. Ci faremo bendare tutti, anche Legolas. È la soluzione migliore, anche se renderà il viaggio lento e tedioso.” Di colpo Gimli scoppiò a ridere. “Avremo l’aria di un allegro branco d’idioti! Haldir ci condurrà al guinzaglio, come tanti mendicanti ciechi con un solo cane? Mi basterà che Legolas condivida la mia cecità.” “Io sono un Elfo, e un loro congiunto,” disse Legolas, a sua volta adirato. “Ora ci toccherà gridare: ‘maledetta la cocciutaggine degli Elfi!’” disse Aragorn. “Ma la Compagnia viaggerà tutta allo stesso modo. Forza, Haldir, bendaci gli occhi!” “Reclamerò debita ammenda per ogni caduta e ogni dito contuso, se non ci condurrai come si deve,” disse Gimli mentre gli mettevano un panno sugli occhi. “Non avrai da reclamare,” disse Haldir. “Io vi condurrò come si conviene. E i sentieri sono lisci e dritti.” “Ahimè, che tempi folli!” disse Legolas. “Qui tutti sono nemici di quell’unico Nemico, eppure mi tocca procedere cieco mentre il sole è allegro sulla foresta sotto le foglie d’oro!” “Potrà anche sembrar folle,” disse Haldir. “Ma niente in verità mostra più chiaramente il potere dell’Oscuro Signore dei cattivi rapporti che dividono coloro che ancora si oppongono a lui. Eppure incontriamo così poca fede e fiducia nel mondo oltre i confini di Lothlórien, tranne forse a Valforra, che non osiamo mettere in pericolo il nostro paese con la nostra fiducia. Viviamo ormai su un’isola in mezzo a molte insidie e le nostre mani sono più spesso sulla corda dell’arco che sull’arpa. “A lungo i fiumi ci hanno difesi, ma non sono più una protezione sicura; l’Ombra si è estesa a nord tutt’intorno a noi. Qualcuno parla di partire, ma sembra che per partire sia già troppo tardi. Le montagne a ovest stanno diventando malvagie; a est le terre sono desolate e invase dalle creature di Sauron; e corre voce che per noi non sia più sicuro andare a sud passando da Rohan, e le foci del Grande Fiume sono sorvegliate dal Nemico. Quand’anche riuscissimo a raggiungere le rive del Mare, non ci troveremmo alcun riparo. Dicono che ci sono ancora porti degli Alti Elfi, ma lontanissimo, a nord e a ovest, oltre il paese dei Mezzomini. Ma dove, forse il Signore e la Dama lo sapranno, io lo ignoro.” “Un’idea dovresti averla, visto che hai incontrato noi,” disse Merry. “Ci sono porti elfici a ovest del mio paese, la Contea, dove vivono gli Hobbit.” “Felice il popolo hobbit che abita vicino alla riva del mare!” disse Haldir. “È da gran tempo ormai che la mia gente non lo vede, eppure lo ricordiamo ancora nelle canzoni. Parlami di questi porti mentre camminiamo.” “Non posso,” disse Merry. “Non li ho mai visti. È la prima volta che lascio il mio paese. E se avessi saputo com’era il mondo esterno, non credo che avrei avuto il coraggio di andarmene.” “Neanche per vedere la bella Lothlórien?” disse Haldir. “Il mondo è senz’altro pieno di pericoli e molti sono i luoghi oscuri; ma ci sono ancora tante cose belle e pur se in tutti i paesi l’amore ora si mescola al dolore, forse cresce più forte. “C’è anche chi tra noi canta che l’Ombra arretrerà e tornerà la pace. Invece io non credo che il mondo intorno a noi sarà di nuovo com’era un tempo né la luce del Sole come un dì. Per gli Elfi sarà al massimo una tregua, temo, l’occasione per arrivare al Mare senza ostacoli e lasciare per sempre la Terra di Mezzo. Ahimè per Lothlórien da me amata! Sarebbe una ben misera vita in una terra dove non cresce il mallorn. Ma se ci sono alberi di mallorn al di là del Grande Mare, nessuno ne ha riportato notizia.” Mentre così parlavano, la Compagnia procedeva a rilento lungo i sentieri del bosco, guidata da Haldir, mentre l’altro Elfo veniva dietro. Sentivano il terreno sotto i piedi liscio e morbido, e dopo un po’ camminavano più spediti, senza timore di ferite o di cadute. Privo della vista, Frodo si accorse che l’udito e gli altri sensi si erano acuiti. Sentiva l’odore degli alberi e dell’erba calpestata. Udiva molte note diverse nel fruscio delle foglie sopra il capo, nel mormorio del fiume sulla destra e nelle chiare, esili voci degli uccelli alti in cielo. Sentiva il sole sulla faccia e sulle mani quando attraversavano una radura. Non appena messo piede sull’altra sponda del Roggiargento, era scesa su di lui una strana sensazione, che si era intensificata mentre s’inoltrava nel Naith: gli sembrava di aver attraversato un ponte del tempo ed essere entrato in un angolo degli Giorni Antichi e di procedere adesso in un mondo che non c’era più. A Valforra sussisteva il ricordo di cose passate; a Lórien le cose antiche vivevano nel mondo della veglia. Lì avevano visto e sentito il male, avevano conosciuto il dolore; gli Elfi temevano e sospettavano il mondo esterno: i lupi ululavano sul limitar del bosco: ma sulla terra di Lórien ombra non c’era. La Compagnia continuò a marciare tutto il giorno, finché non si sentì arrivare il fresco della sera e il primo vento notturno sussurrare in mezzo a tante foglie. Allora riposarono e dormirono senza paura in terra; perché le guide non permisero di scoprire gli occhi, e non potevano arrampicarsi. Al mattino si rimisero in marcia, procedendo senza fretta. A mezzogiorno si fermarono e Frodo si rese conto che erano usciti dal Sole splendente. All’improvviso udì intorno a sé il suono di molte voci. Una schiera di Elfi in marcia si era avvicinata in silenzio: si dirigevano in fretta verso i confini settentrionali a difesa da un eventuale attacco da Moria; e portavano notizie, che Haldir in parte riferì. Gli orchi predoni, caduti in un agguato, erano stati quasi completamente distrutti; i superstiti, fuggiti a ovest verso le montagne, erano braccati. Avevano visto anche una strana creatura, che correva con la schiena curva e le mani che sfioravano terra, come un animale, eppure non di forma animale. Era sfuggito alla cattura e non lo avevano ucciso, non sapendo se era buono o cattivo, ed era scomparso a sud lungo il Roggiargento. “Inoltre,” disse Haldir, “mi portano un messaggio del Signore e della Dama dei Galadhrim. Dovete procedere liberamente, tutti, anche il nano Gimli. La Dama sembra saper chi sia, e che cosa sia, ogni membro della vostra Compagnia. Forse sono arrivati nuovi messaggi da Valforra.” Tolse la benda per primo a Gimli. “Perdona!” disse, con un profondo inchino. “Guardaci con occhio amichevole, adesso! Guarda e sii felice, perché sei il primo nano a vedere gli alberi del Naith di Lórien dai Tempi di Durin!” Quando ebbe a sua volta gli occhi scoperti, Frodo alzò lo sguardo e rimase senza fiato. Si trovavano in una radura. Sulla sinistra una grossa montagnola era coperta di un manto d’erba verde come la Primavera dei Giorni Antichi. In cima, come una duplice corona, crescevano due cerchi d’alberi: quelli esterni avevano la corteccia di un candore niveo, erano privi di foglie ma stupendi nella loro armoniosa nudità; quelli interni erano alberi di mallorn di grande altezza, ancora adorni di pallido oro. Alto in mezzo ai rami di un albero imponente stagliato al centro di tutto, splendeva un bianco flet. Ai piedi degli alberi e tutt’intorno ai verdi fianchi della collina l’erba era tempestata di fiorellini d’oro a forma di stella. Tra questi, ondeggiando su esili steli, altri fiori, bianchi e d’un verde pallidissimo: scintillavano come una foschia in mezzo all’intenso colore dell’erba. Su tutto il cielo azzurro, e il sole pomeridiano ardeva sulla collina proiettando lunghe ombre verdi sotto gli alberi. “Mirate! Siete giunti al Cerin Amroth,” disse Haldir. “Questo è il cuore dell’antico reame com’era tanto tempo fa, e qui c’è la collina di Amroth dove, in giorni più felici, si ergeva la sua alta casa. Qui fioriscono perenni i fiori invernali nell’erba imperitura. Il giallo elanor e il pallido niphredil. Qui ci fermeremo per un po’ e arriveremo alla città del Galadhrim all’imbrunire.” Gli altri si sdraiarono sull’erba fragrante, ma Frodo restò in piedi perso in ammirazione. Gli sembrava di essere passato attraverso un’alta finestra che dava su un mondo scomparso. La luce che lo bagnava non aveva nome nella sua lingua. Tutto quel che vedeva era armonioso, ma i contorni sembravano nitidi, come se concepiti e tracciati nel momento in cui gli avevano scoperto gli occhi, e al tempo stesso antichi, come se sussistessero da sempre. Non che vedesse colori a lui ignoti, ma l’oro, il bianco, l’azzurro e il verde erano freschi e intensi, come se li percepisse per la prima volta in quel momento e creasse per loro nomi nuovi e meravigliosi. Lì d’inverno nessun cuore poteva rimpiangere l’estate o la primavera. Né menda né malattia né deformità era dato scorgere su alcunché cresceva al suolo. Sulla terra di Lórien non c’era macchia. Si girò e vide che adesso Sam era accanto a lui e si guardava intorno con aria perplessa, strofinandosi gli occhi come se non fosse sicuro di esser sveglio. “È giorno pieno e c’è il sole, fin qui ci siamo,” disse. “Credevo che gli Elfi amassero soltanto la luna e le stelle: ma questo è più elfico di qualunque descrizione mai sentita. Mi sembra come di trovarmi dentro una canzone, non so se ci capiamo.” Haldir li guardò, e sembrava aver colto appieno il pensiero e le parole. Sorrise. “Sentite il potere della Dama dei Galadhrim,” disse. “Vi piacerebbe salire con me sul Cerin Amroth?” Lo seguirono mentre ascendeva con leggerezza i pendii coperti d’erba. Pur se camminava e respirava e intorno a lui le foglie e i fiori vivi erano mossi dallo stesso vento fresco che gli accarezzava il viso, Frodo si sentiva in una terra senza tempo che non svaniva né mutava né cadeva nell’oblio. Una volta ripartito e tornato nel mondo esterno, Frodo il viaggiatore della Contea avrebbe camminato lì sull’erba, tra elanor e niphredil nella bella Lothlórien. Entrarono nel cerchio di alberi bianchi. In quel mentre il Vento del Sud soffiò sul Cerin Amroth e stormì in mezzo ai rami. Frodo rimase immobile ad ascoltare grandi mari remoti su spiagge spazzate via tanto tempo addietro e grida di uccelli marini di una razza estinta sulla terra. Haldir era andato avanti e ora si stava arrampicando sull’alto flet. Frodo, apprestandosi a seguirlo, posò la mano sull’albero accanto alla scala: mai come in quel momento aveva percepito così all’improvviso e così intensamente il contatto e la consistenza della corteccia di un albero e della vita al suo interno. Sentiva un piacere nel legno e nel toccarlo, non come un boscaiolo o un falegname; era il piacere dell’albero vivente in sé. Quando finalmente salì sulla piattaforma aerea, Haldir gli prese la mano e lo fece girare verso Sud. “Guarda prima in questa direzione!” disse. Frodo guardò e vide, ancora a una certa distanza, un colle con molti alberi maestosi, o una città di verdi torri: non riusciva a distinguere. Da lì sembravano emanare il potere e la luce che tenevano il paese sotto il loro influsso. Di punto in bianco desiderò volare come un uccello per posarsi sulla verde città. Poi guardò a est e vide tutta la terra di Lórien estendersi fino al luccicore pallido dell’Anduin, il Grande Fiume. Levò lo sguardo di là dal fiume e tutta quella luce sparì: era di nuovo nel mondo che conosceva. Sull’altra sponda la terra sembrava piatta e vuota, informe e indistinta, per poi tornare a innalzarsi in lontananza come un muro, scura e squallida. Il sole che si posava su Lothlórien non aveva il potere d’illuminare l’ombra di quella lontana altura. “Lì è la fortezza del Boscuro Meridionale,” disse Haldir. “È rivestita da una foresta di scuri abeti, dove gli alberi lottano tra loro e i rami marciscono e avvizziscono. Nel mezzo, su un’altura petrosa, si erge Dol Guldur, dove il Nemico a lungo dimorò nascosto. Temiamo che ora sia di nuovo abitato, e da un potere sette volte più grande. Di recente spesso lo sovrasta una nube nera. Da questa postazione elevata è dato vedere i due poteri che si contrappongono; e ora lottano incessantemente col pensiero ma la luce, pur penetrando nel cuore stesso dell’oscurità, conserva tuttavia il proprio segreto. Sinora.” Si girò e si affrettò a ridiscendere, seguito dai due hobbit. Ai piedi della collina Frodo trovò Aragorn, immobile e silente come un albero; ma in mano aveva un fiorellino dorato di elanor e negli occhi una luce. Era immerso in qualche soave ricordo: e guardandolo Frodo capì che rivedeva le cose com’erano un tempo in quello stesso posto. Spariti eran gli anni tristi dal viso di Aragorn, che sembrava vestito di bianco, un giovane sire alto e bello; e pronunciava parole in lingua elfica a qualcuno che Frodo non vedeva. Arwen vanimelda, namárië! disse, e poi sospirò, e riemergendo dai pensieri guardò Frodo e sorrise. “Qui è il cuore del Regno Elfico,” disse, “e qui dimorerà per sempre il mio cuore, a meno che non ci sia una luce oltre le oscure strade che dobbiamo ancora battere, io e te. Vieni con me!” E, preso Frodo per mano, si allontanò dal colle di Cerin Amroth, per non tornarvi più da vivo. CAPITOLO VII LO SPECCHIO DI GALADRIEL Il sole stava tramontando dietro le montagne e le ombre si addensavano nei boschi, quando ripresero il cammino. Ora i sentieri s’inoltravano nei boschetti dove l’imbrunire era già penetrato. La notte scese sotto le piante mentre procedevano, e gli Elfi tirarono fuori le lanterne d’argento. All’improvviso si trovarono di nuovo all’aperto sotto un pallido cielo notturno punteggiato dalle prime poche stelle. Avevano davanti un vasto spazio senza alberi, un grande cerchio che si piegava ai lati. Più in là c’era un profondo fossato perso nell’ombra tenue, ma l’erba sul ciglio era verde, come se rilucesse ancora in ricordo del sole scomparso. All’altro capo si ergeva a grande altezza un muro verde che cingeva un colle verde gremito degli alberi di mallorn più alti che avessero fin lì visto in tutto il paese. Impossibile stabilirne l’altezza, ma si stagliavano nel crepuscolo come torri viventi. Tra i rami multistrati e in mezzo alle foglie sempre in movimento brillava un’infinità di luci, verdi, oro e argento. Haldir si rivolse alla Compagnia. “Benvenuti a Caras Galadhon!” disse. “Questa è la città del Galadhrim, dove dimorano il Sire Celeborn e Galadriel, la Dama di Lórien. Ma da qui non possiamo entrare, perché i cancelli non sono rivolti a nord. Dobbiamo fare il giro fino al lato sud e la strada non è breve perché è una grande città.” C’era una strada lastricata con pietre bianche che costeggiava l’orlo del fossato. La seguirono in direzione ovest, con la città che s’innalzava senza posa come una verde nuvola sulla sinistra; e con l’avanzare della notte, altre luci spuntarono finché tutta la collina parve incendiata di stelle. Giunsero finalmente a un ponte bianco e, dopo averlo attraversato, trovarono le porte della città: affacciavano a sud-ovest, dove gli estremi del muro di cinta si toccavano, ed erano alte e forti, e illuminate da molte lanterne. Haldir bussò e disse qualcosa, e le porte si aprirono in silenzio; ma di guardie Frodo non vide traccia. I viaggiatori varcarono le porte, che si richiusero alle loro spalle. Erano in un viottolo sprofondato tra le estremità del muro e, dopo averlo percorso in fretta, entrarono nella Città degli Alberi. Non si vedeva nessuno né si udivano passi nei sentieri; ma molte erano le voci nell’aria, intorno a loro, e sopra. Dall’alto del colle udivano un canto che ricadeva come acquerugiola sul fogliame. Seguirono molti sentieri e salirono molte scale fino ad arrivare ai punti elevati e videro innanzi a loro in mezzo a un ampio prato luccicare una fontana. L’illuminavano lampade d’argento appese ai rami degli alberi e l’acqua andava a finire in una vasca d’argento dalla quale fuoriusciva un bianco ruscello. Sul lato sud del prato si ergeva il più maestoso di tutti gli alberi; il grande fusto liscio riluceva come seta grigia, e torreggiava fino a dove i primi rami, molto in alto, si aprivano enormi sotto le ombrose nubi delle foglie. Accanto era poggiata una grande scala bianca e ai suoi piedi sedevano tre Elfi. Balzarono in piedi all’arrivo dei viaggiatori e Frodo vide che erano alti e indossavano una cotta di maglia grigia e una lunga cappa bianca sulle spalle. “Qui dimorano Celeborn e Galadriel,” disse Haldir. “Hanno espresso il desiderio che saliate a conversar con loro.” Uno degli Elfi custodi trasse allora un limpido squillo da un piccolo corno, al quale dall’alto risposero tre volte. “Vi precederò,” disse Haldir. “Frodo mi seguirà insieme a Legolas. Gli altri possono salire nell’ordine che preferiscono. È una lunga ascensione per chi non è abituato a simili scale, ma potrete riposare durante il tragitto.” Mentre si arrampicava lentamente, Frodo incontrò molti flet: certi da un lato, altri da quello opposto, altri ancora disposti intorno al tronco, talché la scala ci passava in mezzo. A una grande altezza dal suolo pervenne a un ampio talan, simile al ponte di una grande nave. Lì avevano costruito una casa così capiente da poter quasi fungere da residenza degli Uomini sulla terra. Frodo entrò al seguito di Haldir e si trovò in una stanza ovale in mezzo alla quale cresceva il fusto del grande mallorn, che ora verso la cima si affusolava, pur restando un pilastro dall’ampia circonferenza. La camera era immersa in una luce soffusa; le pareti erano verdi e argento e il soffitto d’oro. C’erano molti Elfi seduti. Su due sedie sotto il tronco dell’albero e coperti da un baldacchino sedevano, fianco a fianco, Celeborn e Galadriel. Si alzarono per accoglier gli ospiti, secondo il costume degli Elfi, anche di quelli considerati re potenti. Erano molto alti, la Dama non meno del Signore; e gravi erano e belli. Vestivano di bianco da capo a piè; e i capelli della Dama erano di un oro profondo, e quelli del Sire Celeborn d’argento lunghi e lucidi; ma non si vedeva traccia dell’età, se non forse nella profondità degli occhi, acuti come lance alla luce delle stelle e pur profondi, pozzi abissali di ricordi. Haldir condusse Frodo al loro cospetto e il Signore gli diede il benvenuto nella propria lingua. Dama Galadriel non disse nulla ma a lungo osservò il suo viso. “Ora siedi accanto a me, Frodo della Contea!” disse Celeborn. “Quando saranno arrivati tutti, parleremo.” Accolse cortesemente ognuno dei compagni, chiamandolo per nome al suo ingresso. “Benvenuto Aragorn figlio di Arathorn!” disse. “Sono trascorsi trentotto anni del mondo esterno da che venisti in questa terra; anni che pesano sulle tue spalle. Ma, nel bene o nel male, la fine è vicina. Qui per un po’ deponi il tuo fardello!” “Benvenuto, figlio di Thranduil! Troppo rare son le visite dei miei parenti nordici.” “Benvenuto Gimli figlio di Glóin! È da molto in verità che non vediamo un discendente di Durin a Caras Galadhon. Ma oggi abbiamo infranto la nostra lunga legge. Possa esser questo un segno che, pur se oggi il mondo è oscuro, giorni migliori non sono lontani, e che l’amicizia tra i nostri popoli rinverdirà.” Gimli fece un profondo inchino. Quando tutti gli ospiti furono seduti davanti alla sua sedia, il Signore tornò a guardarli. “Qui ce ne sono otto,” disse. “Dovevano essere in nove: così dicevano i messaggi. Ma forse è avvenuto qualche cambiamento di programma e noi non lo abbiamo saputo. Elrond è lontano e l’oscurità tra noi s’addensa, e durante tutto l’anno le ombre si sono allungate.” “No, non c’è stato nessun cambiamento,” disse Dama Galadriel, parlando per la prima volta. Aveva una voce chiara e melodiosa ma più profonda del consueto per una donna. “Gandalf il Grigio è partito con la Compagnia, ma non ha varcato i confini di questo paese. Ora diteci dove si trova; molto ho desiderato di parlar con lui di nuovo. Ma da lontano non posso vederlo, se non subentra nelle recinzioni di Lothlórien: una grigia nebbia lo avvolge e come procedono i suoi piedi o la sua mente è a me nascosto.” “Ahimè!” disse Aragorn. “Gandalf il Grigio è caduto nell’ombra. È rimasto a Moria e non si è salvato.” A quelle parole tutti gli Elfi nella sala lanciarono esclamazioni di cordoglio e di stupore. “Queste sono notizie funeste,” disse Celeborn, “le più funeste mai qui pervenute in lunghi anni pieni di fatti penosi.” Poi si rivolse a Haldir. “Perché nulla di tutto ciò mi è stato detto?” domandò in lingua elfica. “Non abbiamo parlato a Haldir delle nostre azioni e del nostro scopo,” disse Legolas. “Sulle prime eravamo troppo stanchi e il pericolo c’incalzava troppo da vicino; e poi per un po’ abbiamo quasi dimenticato il nostro dolore mentre procedevamo in letizia sui bei sentieri di Lórien.” “Grande è tuttavia il nostro dolore e la perdita è insanabile,” disse Frodo. “Gandalf era la nostra guida e ci ha condotto attraverso Moria; e quando non sembrava esserci possibilità di scampo, ci ha salvato ed è caduto.” “Raccontateci ordunque tutta la storia!” disse Celeborn. Allora Aragorn riferì tutto quel ch’era successo sul valico del Caradhras e nei giorni seguenti; e parlò di Balin e del suo libro, e del combattimento nella Camera di Mazarbul, e del fuoco, e dello stretto ponte, e dell’arrivo del Terrore. “Un male del Mondo Antico esso sembrava, quale mai avevo visto in precedenza,” disse Aragorn. “Ombra era e al tempo stesso fiamma, forte e terribile.” “Era un Balrog di Morgoth,” disse Legolas; “di tutti i flagelli per gli Elfi il più ferale, a parte Colui che ha seggio nella Torre Oscura.” “Sul ponte invero ho visto quel che tormenta i nostri sogni più oscuri, ho visto il Flagello di Durin,” disse Gimli a bassa voce, e negli occhi aveva la paura. “Ahimè!” disse Celeborn. “Abbiamo temuto a lungo che sotto il Caradhras covasse un terrore. Ma se avessi saputo che i Nani avevano risvegliato questo male a Moria, avrei proibito di varcare i confini settentrionali a te e a tutti coloro che sono con te. Si direbbe quasi, se mai fosse possibile, che alla fine Gandalf sia caduto dalla saggezza nella follia, andando inutilmente a cacciarsi nella rete di Moria.” “Sarebbe invero incauto chi dicesse siffatta cosa,” disse gravemente Galadriel. “Mai in vita sua Gandalf compì un atto inutile. Coloro che lo seguivano non gli leggevano nel pensiero e non sono in grado di rivelare appieno i suoi intenti. Ma indipendentemente dalla guida, chi lo ha seguito è senza colpa. Non pentirti di aver accolto il Nano. Se il nostro popolo avesse conosciuto un lungo esilio lontano da Lothlórien, quale dei Galadhrim, persino Celeborn il Saggio, ci passerebbe vicino senza desiderar di rivedere l’antica sede, foss’anche divenuta ostello di draghi? “Oscura è l’acqua del Kheled-zâram, e gelide le polle di Kibil-nâla, e belle le sale pluricolonnate a Khazad-dûm nei Giorni Antichi anzi la caduta dei potenti re sotto la pietra.” Posò lo sguardo su Gimli, che sedeva torvo e mesto, e sorrise. E il Nano, nell’udir pronunciare i nomi nell’antica lingua, alzò gli occhi e incontrò i suoi; e gli parve di penetrar di colpo nel cuore di un nemico e di trovarci amore e comprensione. Lo stupore si diffuse sul suo volto e, per tutta risposta, sorrise. Si alzò goffamente e s’inchinò alla maniera dei Nani, dicendo: “Ma ancor più bella è la terra viva di Lórien, e Dama Galadriel è superiore a tutte le gioie giacenti sotto terra!” Seguì un silenzio. Alla fine Celeborn riprese la parola. “Non sapevo che foste in un frangente così infausto,” disse. “Dimentichi Gimli le mie aspre parole: ho parlato con il cuore turbato. Farò quel che posso per aiutare ognuno di voi a seconda dei suoi desideri e delle sue esigenze, ma soprattutto colui della piccola gente che porta il fardello.” “Conosciamo la vostra missione,” disse Galadriel, guardando Frodo. “Ma qui non ci esprimeremo più apertamente. Pur forse non si rivelerà vana la vostra venuta in questo paese in cerca di aiuto, come evidentemente lo stesso Gandalf si riproponeva. Il Signore dei Galadhrim è ritenuto il più saggio degli Elfi della Terra di Mezzo e offre doni superiori al potere dei re. Egli dimora all’Ovest sin dai giorni aurorali, e io con lui dimoro da anni incommensurabili; io valicai le montagne anzi la caduta di Nargothrond o Gondolin, e assieme attraverso le ere del mondo abbiamo combattuto la lunga sconfitta. “Fui io a convocar la prima volta il Bianco Consiglio. E se i miei piani non fossero andati in fumo, lo avrebbe presieduto Gandalf il Grigio, e forse allora le cose sarebbero andate diversamente. Ma qualche speranza c’è tuttora. Non vi darò consigli, dicendo fate questo o fate quello. Non sarà nel fare o escogitare o scegliere tra una linea d’azione o un’altra che potrò giovarvi; bensì solo grazie alla conoscenza di quel che fu ed è, e in parte anche di quel che sarà. Ma questo voglio dirvi: la vostra Cerca viaggia sul filo di una lama. Basta un piccolo scarto e fallirà, per la rovina di tutti. Resta comunque la speranza, finché tutta la Compagnia è fedele.” E con quelle parole li avvinse con un’occhiata, e poi in silenzio li sondò a uno a uno. Nessuno tranne Legolas e Aragorn resse a lungo quei suoi occhi. Sam arrossì subito e abbassò la testa. Alla fine Dama Galadriel li sciolse dal suo sguardo e sorrise. “Non abbiate il cuore turbato,” disse. “Stanotte dormirete in pace.” Allora tutti trassero un sospiro, sentendosi improvvisamente stanchi, come chi è stato interrogato a lungo e a fondo, anche se nessuno si era espresso apertamente. “Ora andate!” disse Celeborn. “Siete esausti per il dolore e i tanti sforzi. Quand’anche la vostra Cerca non ci toccasse da vicino, trovereste rifugio in questa Città, finché non foste guariti e ristorati. Ora vi riposerete e per un po’ non parleremo del cammino che vi aspetta.” Quella notte la Compagnia dormì in terra, con gran soddisfazione degli hobbit. Gli Elfi stesero sopra di loro un padiglione in mezzo agli alberi e vicino alla fontana, dove sistemarono morbidi giacigli; poi pronunciando parole di pace con belle voci elfiche si accomiatarono. Per un po’ i viaggiatori parlarono della notte prima in cima agli alberi, della giornata di marcia e del Signore e della Dama; di guardare più indietro ancora non se la sentivano. “Perché sei arrossito, Sam?” disse Pippin. “Hai ceduto subito. Chiunque avrebbe pensato che avevi la coscienza sporca. Voglio sperare che non fosse niente di peggio di un perfido maneggio per rubarmi una delle coperte.” “Non ho mai pensato una cosa del genere,” rispose Sam, che non era in vena di scherzi. “Se volete saperlo, avevo come la sensazione di non avere niente addosso, e non mi piaceva. Lei sembrava guardarmi dentro e domandarmi che cosa avrei fatto se mi avesse dato l’opportunità di volare fino alla Contea in un bel buchetto con… con un pezzo di giardino tutto mio.” “È buffo,” disse Merry. “È quasi esattamente la stessa sensazione che ho avuto io; solo, solo be’, non credo che aggiungerò altro,” concluse in modo poco convincente. A quanto pare, l’esperienza era stata comune: ognuno aveva sentito che gli veniva offerta una scelta tra un’ombra piena di paura ad aspettarlo e qualcosa che desiderava grandemente: ce l’aveva chiaro davanti agli occhi, e per ottenerlo bastava cambiare strada e lasciare la Cerca e la guerra con Sauron ad altri. “E mi è anche sembrato,” disse Gimli, “che la mia scelta dovesse restar segreta e ignota a tutti.” “A me è sembrato oltremodo strano,” disse Boromir. “Forse era solo una prova e lei ha creduto di leggere i nostri pensieri per una buona causa; ma avrei quasi detto che ci stesse tentando, offrendoci quel che faceva mostra di poterci dare. Non occorre dire che mi son rifiutato di prestare ascolto. Gli Uomini di Minas Tirith sono fedeli alla parola data.” Ma di quel che credeva che la Dama gli offrisse Boromir non fece motto. Quanto a Frodo, si rifiutò di parlare, anche se Boromir lo incalzava con le domande. “Lei ti ha tenuto a lungo sotto il suo sguardo, Portatore dell’Anello,” disse. “Sì,” disse Frodo; “ma qualsiasi cosa mi sia venuta in mente allora, lì rimarrà.” “Ebbene, fa’ attenzione!” disse Boromir. “Questa Dama Elfica e i suoi fini non mi danno molta sicurezza.” “Non parlar male di Lady Galadriel!” disse Aragorn con durezza. “Non sai quel che dici. In lei e in questa terra non c’è male, a meno che non ce lo porti un uomo. E allora guai a lui! Ma stanotte dormirò senza paura per la prima volta dopo la partenza da Valforra. E possa dormir profondamente e dimenticare per un po’ la mia pena! Sono stanco nel corpo e nell’animo.” Si stese sul giaciglio e piombò all’istante in un sonno prolungato. Presto gli altri lo seguirono e né sogni né rumori turbarono il loro sonno. Al risveglio videro che la luce del giorno era diffusa sull’erba davanti al padiglione e la fontana zampillava, scrosciando scintillante sotto il sole. Trascorsero qualche giorno a Lothlórien, per quanto potevano asserire o ricordare. Per tutta la durata del soggiorno, il sole splendette vivido, a parte l’acquerugiola che cadeva a momenti, per poi lasciare tutto lindo e nitido. L’aria era fresca e lieve, come se fosse inizio primavera, eppure intorno avvertivano la quiete profonda e pensierosa dell’inverno. Sembrava di non far nulla a parte mangiare, bere e riposare, e passeggiar tra gli alberi; e poteva bastare. Non avevano più rivisto il Signore e la Dama, né scambiato molte parole con la popolazione elfica; pochi di loro sapevano o usavano la lingua Ovestron. Haldir li aveva salutati ed era tornato alle siepi del Nord, dove adesso la vigilanza era alta dopo le notizie di Moria portate dalla Compagnia. Legolas trascorreva molto tempo con i Galadhrim e, dopo la prima notte, non dormì più con i compagni, anche se tornava per mangiare e conversar con loro. Spesso, quando si aggirava per il territorio, si faceva accompagnare da Gimli, un cambiamento che stupì gli altri. Ora, quand’erano seduti o andavano in giro assieme, i compagni parlavano di Gandalf, e tutto quel che ognuno di loro aveva saputo o visto di lui si chiariva alla mente. Man mano che si riprendevano dalla stanchezza e dagli acciacchi, il dolore per quella perdita diventava più acuto. Spesso nelle vicinanze sentivano cantare voci elfiche e riconoscevano che erano canti di compianto per la sua caduta perché, tra le parole dolci e tristi che non capivano, coglievano il suo nome. Mithrandir, Mithrandir cantavano gli Elfi, O Grigio Pellegrino! Così amavano chiamarlo. Ma Legolas, se era con la Compagnia, si rifiutava di interpretare le canzoni per loro, sostenendo di non essere all’altezza, e che per lui il dolore era ancora troppo vicino, e lo induceva alle lacrime e non alle canzoni. Toccò a Frodo per primo trasporre parte del dolore in parole zoppicanti. Di rado si sentiva spinto a comporre canzoni o poesie; perfino a Valforra si era limitato ad ascoltare, senza mai cantare, pur avendo fissato nella memoria molte cose che altri avevano fatto prima di lui. Ma adesso, seduto vicino alla fontana di Lórien, circondato dalle voci degli Elfi, il pensiero prese forma in una canzone che gli sembrò bella; quando però provò a ripeterla a Sam, ne restavano solo frammenti, sbiaditi come una manciata di foglie appassite. Quando a sera alla Contea s’ode il passo su in collina; pria dell’alba egli va via e in silenzio s’incammina. Da Selva a occidentale lido, dal brullo nord al sud agreste, porta occulta e di drago nido traversò, e scure foreste. Con Nano e Hobbit, Elfo e Uomo, coi mortali e gli immortali, bestia in tana e uccello al ramo, le segrete lingue parla. Fatal lama, man curante, schiena curva sotto il carco; voce acuta, tizzo ardente, stanco pellegrino al varco. Saggio vecchio intronizzato, pronto all’ira, presto al riso; dal capello malandato, dal bordone assai spinoso. Sopra il ponte restò solo, sfidò il Fuoco, sfidò l’Ombra; il bastone ruppe al suolo, Khazad-dûm fu la sua tomba. “Fra un po’ batterete il signor Bilbo!” disse Sam. “No, temo proprio di no,” disse Frodo. “Ma è quanto di meglio so fare per ora.” “Be’, signor Frodo, se farete un’altra prova, spero che direte qualcosa sui suoi fuochi d’artificio,” disse Sam. “Qualcosa del genere: I più bei razzi mai visti: stelle verdi e celesti, o dopo il tuono scrosci d’or come grandine di fior. Anche se non gli rende neanche lontanamente giustizia.” “No, lo lascerò fare a te, Sam. O forse a Bilbo. Ma… be’, non posso più parlarne. Non sopporto l’idea di riportargli la notizia.” Una sera Frodo e Sam passeggiavano insieme al fresco del crepuscolo. Si sentivano entrambi di nuovo irrequieti. L’ombra della partenza era scesa improvvisa su Frodo: si rendeva conto che ormai era vicinissimo il momento di lasciare Lothlórien. “Che cosa ne pensi ora degli Elfi, Sam?” disse. “Ti ho già fatto una volta la stessa domanda… sembra passato tanto di quel tempo; ma da allora hai avuto modo di vederli meglio.” “Altroché!” disse Sam. “E ho idea che ci siano Elfi e Elfi. Per essere elfici lo sono tutti, ma non sono tutti uguali. Insomma questi tipi non sono né vagabondi né senza tetto, e sembrano un po’ simili a noi: sembrano appartenere a questo posto, perfino più degli hobbit alla Contea. Difficile dire se loro hanno fatto così la terra o se è la terra che li ha fatti così, non so se mi spiego. Qui c’è una quiete meravigliosa. Sembra non succedere mai niente, e nessuno sembra volerlo. Se c’è di mezzo la magia, è giù in profondità, dove non posso metterci le mani, diciamo così.” “Si vede e si sente dappertutto,” disse Frodo. “Be’,” disse Sam, “non si vede nessuno che la usa. Niente fuochi d’artificio come quelli del povero vecchio Gandalf. Come mai in tutto questo tempo non abbiamo più visto il Signore e la Dama? Lei sì che saprebbe fare cose meravigliose, se ci si mettesse. Mi piacerebbe assai vedere un po’ di magia elfica, signor Frodo!” “A me no,” disse Frodo. “Sto bene così. E non mi mancano i fuochi d’artificio di Gandalf, ma le sue sopracciglia cespugliose e il suo caratteraccio e la sua voce.” “Avete ragione,” disse Sam. “E non dovete pensare che ho qualcosa da ridire. Ho desiderato spesso vedere un po’ di magia come quella raccontata nelle storie antiche, ma non ho mai inteso di una terra migliore di questa. È un po’ come stare a casa e al tempo stesso in vacanza, non so se ci capiamo. Non ho voglia di partire. Però comincio a sentire che, se dobbiamo proseguire, tanto vale darci un taglio. “È il lavoro mai iniziato che richiede più tempo per finirlo, diceva il mio veglio. E non mi pare che questa gente possa far più molto per noi, con o senza magia. Mi sa che quando lasceremo questa terra sentiremo di più la mancanza di Gandalf.” “Ho paura che sia fin troppo vero, Sam,” disse Frodo. “Eppure spero vivamente che prima di partire rivedremo la Dama degli Elfi.” Mentre parlava, videro quasi giungere in risposta alle loro parole Dama Galadriel. Alta, bianca e bella si muoveva sotto gli alberi. Non disse nulla, ma con un cenno li chiamò. Giratasi, li condusse verso le pendici meridionali della collina di Caras Galadhon e, attraversata un’alta siepe verde, entrarono in un giardino chiuso. Non ci crescevano alberi e si apriva verso il cielo. La stella della sera era spuntata, accesa di bianco fuoco, sui boschi a occidente. Scesa una lunga rampa di scale, la Dama penetrò in una profonda conca verde dove scorreva mormorando il ruscello d’argento che sgorgava dalla fontana sulla collina. Sul fondo, sopra un basso piedistallo scolpito come un albero frondoso, poggiava una vasca d’argento larga e poco profonda con accanto una brocca d’argento. Con l’acqua del ruscello Galadriel riempì la vasca fino all’orlo e ci soffiò sopra e, quando l’acqua tornò immobile, parlò. “Questo è lo Specchio di Galadriel,” disse. “Vi ho portato qui perché possiate guardarci dentro, se volete.” L’aria era immobile e la valletta oscura, e la Dama elfica al fianco di Frodo alta e pallida. “Che cosa dobbiamo cercare, e che cosa vedremo?” le domandò, pieno di soggezione. “Molte cose io posso ordinare allo Specchio di rivelare,” lei rispose, “e a qualcuno posso mostrar quel che desidera vedere. Ma lo Specchio mostrerà altresì cose non richieste, le quali sono spesso più strane e più giovevoli delle cose che desideriamo vedere. Quel che vedrete, se lascerete lo Specchio libero di agire, io non so dirvi. Esso mostra cose che furono, cose che sono e cose che potrebbero essere. Ma quali uno veda, neanche il più saggio lo può sempre dire. Desideri guardare?” Frodo non rispose. “E tu?” disse rivolta a Sam. “Questa, io credo, la tua gente la chiamerebbe magia; benché io non capisca che cosa intende dire; e sembrano usare la stessa parola per gli inganni del Nemico. Ma questa, se vogliamo, è la magia di Galadriel. Non hai detto che desideravi vedere la magia elfica?” “L’ho detto,” disse Sam, tremando un po’ per la paura e la curiosità. “Se permettete, Dama, darò un’occhiata.” “E non mi spiacerebbe buttare un occhio su quello che succede a casa,” disse a mezza bocca a Frodo. “Mi sembra d’esser via da non so più quanto tempo. Ma tanto probabilmente ci vedrò solo le stelle o qualcosa che non capirò.” “Probabilmente,” disse la Dama con una lieve risata. “Ma vieni, guarda e vedrai quel che vedrai. Non toccare l’acqua!” Sam salì sulla base del piedistallo e si chinò sulla vasca. L’acqua sembrava dura e scura. Vi si riflettevano le stelle. “Ci sono solo stelle, come pensavo,” disse. Poi restò senza fiato, perché le stelle si spensero. Come se avessero tolto un velo oscuro, lo Specchio diventò grigio, e poi chiaro. Splendente apparve un sole, e i rami degli alberi ondeggiavano e si agitavano al vento. Ma prima che Sam riuscisse a decifrare quel che vedeva, la luce scemò; e credette allora di vedere Frodo, pallido in volto, profondamente addormentato sotto un grande dirupo oscuro. Poi gli parve di veder se stesso procedere lungo un corridoio buio e ascendere un’interminabile scala a chiocciola. All’improvviso si rese conto che stava cercando urgentemente qualcosa, ma non sapeva che cosa fosse. Come un sogno la visione si spostò e si ritrasse, e rivide gli alberi. Stavolta però non erano così vicini e riuscì a vedere quel che succedeva: non ondeggiavano al vento, cadevano, schiantandosi al suolo. “Ehi!” gridò Sam in tono risentito. “Ma quello è Ted Sabbiaiolo che sta tagliando alberi che non dovrebbe toccare. Non vanno abbattuti: è quel viale oltre il Mulino che ombreggia la strada per Acquariva. Potessi mettergli le mani addosso, è Ted che abbatterei!” Ma ora Sam si accorse che il Vecchio Mulino era scomparso e al suo posto costruivano un grande edificio di mattoni rossi. Una massa di gente lavorava con alacrità. Accanto si stagliava un’alta ciminiera rossa. Un fumo nero sembrava offuscare la superficie dello Specchio. “Nella Contea è in corso qualche diavoleria,” disse. “Elrond sapeva di che parlava quando voleva rispedire indietro il signor Merry.” Poi a un tratto Sam lanciò un urlo e balzò via. “Non posso restare qui,” disse furente. “Devo tornare a casa. Hanno sventrato vico Scarcasacco e c’è il povero Veglio che scende la Collina con le sue carabattole su una carriola. Devo tornare a casa!” “Non puoi tornar da solo,” disse la Dama. “Prima di guardare nello Specchio non desideravi tornare a casa senza il tuo padrone, eppure sapevi che nella Contea stavano forse succedendo brutte cose. Ricorda che lo Specchio mostra molte cose e che non tutte si sono già avverate. Alcune non accadranno mai, a meno che coloro che hanno le visioni lascino il loro cammino per impedirle. Lo Specchio è pericoloso come guida all’azione.” Sam sedette in terra e si prese la testa tra le mani. “Quanto vorrei non essere mai venuto qui, e non voglio vedere altre magie,” disse e ammutolì. Dopo un attimo riprese a parlare con voce impastata, come se trattenesse le lacrime. “No, tornerò a casa per la via più lunga insieme al signor Frodo o non tornerò più,” disse. “Ma spero di tornare un giorno. Se quello che ho visto si dimostrerà vero, qualcuno non la passerà liscia!” “Ora desideri guardare tu, Frodo?” disse Dama Galadriel. “Non volevi vedere magia elfica ed eri contento così.” “Tu mi consigli di guardare?” domandò Frodo. “No,” disse lei. “Io non ti consiglio né in un senso né nell’altro. Non sono un consigliere. Potresti venire a conoscenza di qualcosa, e quel che vedrai, bello o brutto, potrebbe esserti utile, come il contrario. Vedere è al tempo stesso un bene e un pericolo. Eppure io credo, Frodo, che tu abbia coraggio e saggezza sufficienti per rischiare o non ti avrei portato qui. Fa’ come vuoi!” “Guarderò,” disse Frodo, e salì sul piedistallo chinandosi sull’acqua scura. Lo Specchio s’illimpidì all’istante e Frodo vide una terra crepuscolare. In lontananza contro un cielo pallido incombevano scure le montagne. Una lunga strada grigia si allontanava serpeggiando a perdita d’occhio. Una figura assai distante percorreva a rilento la strada, dapprima vaga e piccola, ma sempre più grande e nitida man mano che avanzava. D’un tratto Frodo si rese conto che gli ricordava Gandalf. Stava quasi per chiamare a gran voce il mago, ma si accorse che la figura non era vestita di grigio bensì di bianco, di un bianco che brillava fiocamente nel crepuscolo; e teneva in pugno un bastone bianco. La testa era così ripiegata che non riusciva a vedere il viso e di lì a poco la figura prese una svolta della strada e uscì dalla visuale dello Specchio. Il dubbio scese nella mente di Frodo: si trattava di una visione di Gandalf durante uno dei suoi tanti viaggi solitari di un tempo o di una visione di Saruman? A questo punto la visione mutò. Breve e piccola ma assai vivida intravide un’immagine di Bilbo che si aggirava irrequieto per la sua stanza. Il tavolo era ingombro di carte sparpagliate, la pioggia batteva alle finestre. Poi ci fu un’interruzione, seguita da molte scene rapide che Frodo sapeva rientrare in un modo o nell’altro in una grande storia nella quale si trovava coinvolto. La nebbia si diradò ed ebbe la visione di qualcosa che non aveva visto mai ma che riconobbe subito: il Mare. Scese il buio. Il mare si gonfiò e si scatenò una grande tempesta. Poi vide contro il Sole, che tramontava rosso cruore in un rovinio di nuvole, il nero profilo di una grande nave dalle vele lacere avanzare da Ovest. Poi un largo fiume che tagliava una città popolosa. Poi una fortezza bianca con sette torri. E poi ancora una nave dalle nere vele, ma adesso era di nuovo mattino e l’acqua s’increspava di luce, e un vessillo con un albero bianco per emblema rifulgeva al sole. Un fumo come di fuoco e di battaglia si levò e di nuovo il sole calò in un rosso fiammeo che sfumò in una nebbia grigia; e nella nebbia trascorse, scintillante di luci, un piccolo naviglio. Che scomparve, e Frodo con un sospiro si preparò a ritrarsi. Ma lo Specchio di colpo diventò completamente scuro, scuro come se un buco si fosse aperto nel mondo della visione e Frodo guardasse nel vuoto. Nel nero abisso apparve un solo Occhio che lentamente crebbe fin quasi a coprir tutto lo Specchio. Era così tremendo che Frodo rimase paralizzato, incapace di gridare o di distogliere lo sguardo. L’Occhio era orlato di fuoco, mentre dentro era vitreo, giallo come quello di un gatto, vigile e fisso, e la nera fessura della pupilla si apriva su un pozzo, una finestra nel nulla. Poi l’Occhio iniziò a vagare, cercando qua e là; e Frodo seppe con certezza e orrore che tra le tante cose che cercava, una di quelle era lui. Ma sapeva altresì che non poteva vederlo… non ancora, se lui non lo voleva. L’Anello appeso alla catenella intorno al collo diventò pesante, più pesante di un macigno, e trascinava la testa verso il basso. Lo Specchio sembrò diventare rovente e volute di vapore si levavano dall’acqua. Frodo scivolava in avanti. “Non toccare l’acqua!” disse a bassa voce Dama Galadriel. La visione svanì e Frodo si accorse di guardar le fredde stelle luccicanti nella vasca d’argento. Scese tremando da capo a piedi e guardò la Dama. “Io so che cos’hai visto per ultimo,” lei disse; “perché è anche nella mia mente. Non aver paura! Ma non credere che i canti in mezzo agli alberi e neppure le sottili frecce degli archi elfici bastino a custodire e a difender questa terra di Lothlórien dal Nemico. Sappi, Frodo, che anche mentre parlo con te, io scorgo l’Oscuro Signore e conosco le sue intenzioni, perlomeno nei confronti degli Elfi. E intanto lui si affanna per vedere in me e nel mio pensiero. Ma la porta è ancora chiusa!” Levò alte le braccia e aprì le mani verso Oriente con un gesto di rifiuto e di diniego. Eärendil, la Stella della Sera, amatissima degli Elfi, brillava chiara in cielo. A tal punto luminosa che la figura della Dama elfica proiettava un’ombra pallida al suolo. I raggi della Stella si rifrangevano su un anello che aveva al dito; luccicava come oro brunito rivestito di luce d’argento e, ivi incastonata, una pietra bianca rifulgeva come se la Stella della Sera fosse andata a posarsi sulla mano. Frodo guardò l’anello con soggezione: all’improvviso gli parve di capire. “Sì,” disse lei, divinando il suo pensiero, “non è permesso parlarne, e Elrond non doveva farlo. Ma non si può nascondere al Portatore dell’Anello, a uno che ha visto l’Occhio. In verità è nel paese di Lórien, al dito di Galadriel, che resta uno dei Tre. Questo è Nenya, l’Anello di Adamant, e io ne sono la custode. “Il Nemico sospetta ma non sa… non ancora. Capisci ora perché la tua venuta è per noi come il passo del Fato? Se tu fallisci, noi saremo alla mercé del Nemico. Eppure se riesci, il nostro potere diminuirà e Lothlórien scomparirà, spazzata via dai flutti del Tempo. Dovremo partire per l’Ovest o ridurci a una popolazione agreste tra valletta e caverna, che pian piano oblia e cade nell’oblio.” Frodo chinò il capo. “Tu che cosa preferiresti?” disse alfine. “Che accada quel che deve accadere,” rispose lei. “L’amore degli Elfi per la loro terra e le loro opere è più profondo degli abissi del Mare e il loro rimpianto mai potrà completamente esser lenito. Eppure rinunceranno a tutto piuttosto che sottomettersi a Sauron, perché ormai lo conoscono. Del destino di Lothlórien non sei tu responsabile, ma solo del compimento della tua missione. Eppure desidererei, se servisse a qualcosa, che mai avessero forgiato l’Anello Unico o che fosse andato per sempre smarrito.” “Tu sei saggia e intrepida e bella, Dama Galadriel,” disse Frodo. “Se me lo chiedi, io ti darò l’Anello Unico. È una faccenda troppo grande per me.” Galadriel rise d’un riso subitaneo, cristallino. “Saggia sarà pure Dama Galadriel,” disse, “ma qui c’è chi la batte in cortesia. Ti stai vendicando con garbo per aver io messo alla prova il tuo cuore al nostro primo incontro. Cominci a vedere con occhio penetrante. Non nego che il mio cuore ha grandemente desiderato chiederti quel che mi offri. Per molti lunghi anni ho riflettuto su che cosa avrei fatto se il Grande Anello fosse pervenuto in mano mia ed ecco che si trova alla portata. Che Sauron abbia la meglio o che soccomba, il male concepito tanto tempo fa continuerà a operare in molti modi. Non sarebbe stata una nobile impresa da accreditare a questo Anello, se l’avessi tolto al mio ospite con la forza o con la paura? “E ora eccolo finalmente qui. Tu mi daresti l’Anello spontaneamente! Al posto dell’Oscuro Signore vorresti mettere una Regina. E io non sarò oscura, bensì bella e terribile come la Mattina e la Notte! Stupenda come il Mare e il Sole e la Neve sulla Montagna! Tremenda come la Tempesta e il Fulmine! Più forte delle fondamenta della terra. Tutti mi amerebbero e si dispererebbero!” Levò alta la mano e dall’anello che portava sprigionò una gran luce che illuminava solamente lei, lasciando tutto il resto al buio. Ora, ritta davanti a Frodo, sembrava oltremisura alta e insostenibilmente bella, terribile e venerabile. Poi lasciò ricadere la mano e la luce svanì, e all’improvviso rise di nuovo ed ecco! era rimpicciolita: un’esile donna elfica, vestita di semplice bianco, dalla dolce voce mesta e sommessa. “Ho superato la prova,” disse. “Mi sminuirò, andrò all’Ovest e rimarrò Galadriel.” A lungo restarono in silenzio. Alla fine la Dama parlò di nuovo. “Torniamo!” disse. “Domattina dovrete partire, perché ormai abbiamo scelto e i flutti del destino scorrono.” “Prima di andare, vorrei domandarti una cosa,” disse Frodo, “una cosa che ho pensato spesso di domandare a Gandalf a Valforra. Io ho il permesso di portare l’Anello Unico: perché non posso vedere gli altri e conoscere i pensieri di coloro che li portano?” “Non ci hai provato,” disse lei. “Dacché hai saputo quel che possedevi, solo tre volte hai infilato l’Anello al dito. Non provarci! Ti distruggerebbe. Gandalf non ti ha detto che gli anelli conferiscono potere proporzionato a ciascun possessore? Prima di poterti servire di quel potere, dovresti diventar molto più forte e allenare la tua volontà al dominio degli altri. Anche così comunque, come Portatore dell’Anello e come uno che lo ha infilato al dito e ha visto quel che è nascosto, la tua vista si è fatta più acuta. Hai colto il mio pensiero più chiaramente di molti che son ritenuti saggi. Hai visto l’Occhio di colui che detiene i Sette e i Nove. E poi non hai forse visto e riconosciuto l’anello che ho al dito? Tu hai visto il mio anello?” domandò rivolta a Sam. “No, Dama,” rispose lui. “A dire il vero, mi chiedevo di che cosa parlaste. Ho visto una stella attraverso le vostre dita. Ma, scusate se dico la mia, secondo me il padrone non aveva torto. Vorrei che il suo Anello lo prendeste voi. Così mettereste le cose a posto. Impedendogli di sradicare il Veglio e di metterlo in mezzo a una strada. Certa gente la pagherebbe cara per lo sporco lavoro che fa.” “Lo farei,” disse la Dama. “Comincerebbe così. Ma non finirebbe lì, purtroppo! Non parliamone più. Andiamo!” CAPITOLO VIII ADDIO A LÓRIEN Quella sera la Compagnia venne di nuovo convocata nella camera di Celeborn, dove il Signore e la Dama l’accolsero con degne parole. Alla fine Celeborn parlò della loro partenza. “È giunta l’ora,” disse, “e quelli che desiderano proseguire la Cerca non devono farsi intenerire se vogliono lasciare il paese. Quelli che non desiderano andare oltre possono restar qui, per qualche tempo. Ma certezza di pace non c’è né per chi parte né per chi rimane. Ormai siamo al fatidico momento. Quelli che lo desiderano potranno qui aspettar l’ora imminente, quindi si riapriranno le vie del mondo o noi li chiameremo a raccolta per la salvaguardia ultima di Lórien. Allora potranno tornare al proprio paese o andare alla lunga dimora dei caduti in battaglia.” Scese il silenzio. “Sono tutti decisi a proseguire,” disse Galadriel guardandoli negli occhi. “Quanto a me,” disse Boromir, “la strada di casa è avanti e non alle mie spalle.” “È vero,” disse Celeborn, “ma tutta la Compagnia viene con te a Minas Tirith?” “Il percorso non l’abbiamo ancora stabilito,” disse Aragorn. “Che cosa intendesse fare Gandalf una volta giunto a Lothlórien non lo so. E a dire il vero credo che neppure lui avesse un piano preciso.” “Forse no,” disse Celeborn, “però quando uno lascia questa terra, non potrà mai più scordare il Grande Fiume. Come qualcuno di voi ben sa, tra Lórien e Gondor chi viaggia con bagagli non ha modo di attraversarlo se non in barca. E i ponti di Osgiliath non son forse crollati e tutti gli attracchi in mano al Nemico? “Lungo quale sponda viaggerete? La strada che mena a Minas Tirith è su questo versante, a occidente; ma la diritta via della Cerca è a est del Fiume, sulla sponda più oscura. Quale prenderete?” “Se vorranno dar retta a me, seguiremo la sponda occidentale e la via per Minas Tirith,” rispose Boromir. “Ma non sono io a capo della Compagnia.” Gli altri tacevano e Aragorn sembrava dubbioso e preoccupato. “Vedo che non sapete ancora quello che farete,” disse Celeborn. “Non spetta a me decidere per voi, ma vi aiuterò come posso. Tra voi c’è chi sa manovrar le barche: Legolas, la sua gente conosce il rapido Fiume della Foresta; Boromir di Gondor; e Aragorn il viaggiatore.” “E uno hobbit!” esclamò Merry. “Non tutti noi guardiamo le barche come cavalli selvaggi. La mia gente vive sulle sponde del Brandivino.” “Bene,” disse Celeborn. “Allora equipaggerò la vostra Compagnia di barche. Dovranno essere piccole e leggere perché, se andrete lontano sull’acqua, incontrerete posti dove sarete costretti a trasportarle. Giungerete alle rapide di Sarn Gebir e forse, alla fine, alle grandi cascate di Rauros, dove il Fiume si getta con fragore dal Nen Hithoel; e ci sono altri pericoli. Forse le barche renderanno meno faticoso il viaggio per un po’. Ma non vi daranno consigli: da ultimo vi toccherà lasciar le barche e il Fiume, e dirigervi a ovest… o a est.” Aragorn ringraziò Celeborn molte volte. Il dono delle barche gli era di grande conforto, se non altro perché poteva rinviar di qualche giorno la scelta del percorso. Anche gli altri sembravano più speranzosi. Quali i pericoli in agguato, sembrava meglio andarci incontro trasportati dalla vasta corrente dell’Anduin che scarpinare con la schiena curva. Solo Sam era dubbioso: lui, peraltro, seguitava a ritener le barche infide come i cavalli selvaggi, se non peggio, e neppure tutti i pericoli scampati riuscivano a migliorar la sua opinione. “Troverete tutto pronto ad aspettarvi al porto domani prima di mezzogiorno,” disse Celeborn. “Manderò la mia gente al mattino per aiutarvi nei preparativi per il viaggio. Ora auguriamo a tutti voi una notte lieta e un sonno sereno.” “Buona notte, amici miei!” disse Galadriel. “Dormite in pace! Stanotte il pensiero della strada non turbi oltremisura i vostri cuori. Forse il sentiero che ciascuno di voi seguirà è già tracciato, pur se non lo vedete. Buona notte!” La Compagnia prese congedo e tornò al padiglione. Legolas andò con gli altri, perché quella era la loro ultima notte a Lothlórien e, malgrado le parole di Galadriel, desideravano consultarsi. Discussero a lungo sul da farsi e sul modo migliore per raggiunger l’obiettivo che si erano posto a proposito dell’Anello; ma non arrivarono a una decisione. Era chiaro che i più desideravano recarsi prima a Minas Tirith, per tenersi alla larga almeno per un po’ dal terrore costituito dal Nemico. Erano comunque disposti a farsi capitanare al di là del Fiume e nell’ombra di Mordor; ma Frodo non aprì bocca, e Aragorn era sempre combattuto. Il suo piano, quando Gandalf era ancora con loro, era di andare assieme a Boromir e aiutarlo con la sua spada a liberare Gondor. Secondo lui il messaggio dei sogni era una convocazione: finalmente era giunta l’ora e l’erede di Elendil doveva farsi avanti e battersi per la supremazia contro Sauron. Ma a Moria il fardello di Gandalf era ricaduto su di lui; e sapeva che adesso, se alla fine Frodo rifiutava di andare con Boromir, non poteva abbandonar l’Anello. Eppure quale aiuto avrebbe potuto dare a Frodo, lui o un altro membro della Compagnia, se non procedere insieme alla cieca nell’oscurità? “Io andrò a Minas Tirith, da solo se occorre, perché è mio dovere,” disse Boromir; dopo di che rimase per un po’ in silenzio seduto a fissar Frodo, come se cercasse di leggere nel pensiero del Mezzomo. Alla fine ricominciò a parlare, in tono sommesso, come se discutesse con se stesso. “Se desideri soltanto distruggere l’Anello,” disse, “allora a poco servono la guerra e le armi; e gli Uomini di Minas Tirith non possono esserti d’aiuto. Ma se desideri distrugger la potenza armata dell’Oscuro Signore, allora è una follia andare senza forze nel suo regno; e una follia sprecare.” S’interruppe bruscamente, come se si fosse reso conto che stava formulando ad alta voce i suoi pensieri. “Sarebbe una follia sprecare vite, voglio dire,” concluse. “La scelta sta tra difendere una roccaforte e marciare apertamente nelle braccia della morte. Io, almeno, la vedo così.” Frodo colse qualcosa di nuovo e di strano nello sguardo di Boromir e l’osservò attentamente. Era evidente che il pensiero di Boromir era diverso dalle ultime parole. Sarebbe una follia sprecare: cosa? L’Anello del Potere? Al Consiglio aveva detto qualcosa del genere ma, dopo la correzione di Elrond, si era ricreduto. Frodo guardò Aragorn, che però sembrava immerso nei pensieri e non dava segno di aver prestato attenzione alle parole di Boromir. E così la discussione ebbe termine. Merry e Pippin già dormivano e Sam sonnecchiava. La notte era molto avanti. Al mattino, mentre iniziavano a impacchettare i loro scarsi beni, ecco arrivare gli Elfi che parlavano la loro lingua carichi di viveri e di indumenti per il viaggio. Il cibo consisteva più che altro in focaccine sottilissime di farina cotta al forno, dorata all’esterno e color crema all’interno. Gimli ne prese una e la guardò con occhio critico. “Cram,” disse sottovoce mentre spezzava un angolo croccante e lo sbocconcellava. Cambiò espressione in men che non si dica e mangiò il resto della focaccia con gusto. “Basta, basta!” esclamarono gli Elfi ridendo. “Hai già mangiato quanto occorre per una lunga giornata di viaggio.” “Credevo che fosse solo un tipo di cram, come quello che preparano gli Uomini di Vallea per i viaggi nelle zone selvagge,” disse il Nano. “E lo è,” risposero. “Ma noi lo chiamiamo lembas o pane viatico e dà più energia di qualsiasi cibo fatto dagli Uomini e, a detta di tutti, è più gustoso del cram.” “Altroché,” disse Gimli. “È meglio dei dolcetti al miele dei beorniani, questo è un grande complimento, perché i beorniani sono i migliori fornai che conosca; ma di questi tempi sono tutt’altro che disposti a elargire le focacce ai viaggiatori. Voi siete dei padroni di casa premurosi!” “Tuttavia vi consigliamo di razionare il cibo,” dissero. “Consumatene poco per volta, e solo in caso di bisogno. Queste cose dovranno servirvi quando tutto il resto verrà a mancare. Le focacce rimarranno dolci per molti e molti giorni, se restano intatte e avvolte nelle foglie, come ve le abbiamo consegnate. Ne basta una per tenere un viaggiatore in piedi per una giornata di lunghe fatiche, anche se è uno degli Uomini alti di Minas Tirith.” Poi gli Elfi disfecero e distribuirono a ogni membro della Compagnia gli indumenti che avevano portato. Avevano dato a ognuno un manto col cappuccio su misura, di una seta leggera ma calda tessuta da Galadriel. Difficile dire di che colore erano: grigi sembravano essere, con una sfumatura del crepuscolo sotto gli alberi; a muoverli però, o sotto un’altra luce, erano verdi come foglie ombrate, come un campo a maggese di notte, argento imbrunito come acqua sotto le stelle. Ogni mantello era chiuso al collo da un fermaglio simile a una foglia verde venata d’argento. “Sono mantelli magici?” s’informò Pippin, guardandoli con stupore. “Non so che cosa intendi dire,” rispose il capo degli Elfi. “Sono begli indumenti e il tessuto è buono, perché fatto in questo paese. Certo, sono vesti elfiche, se è questo che intendi. Foglia e ramo, acqua e pietra: hanno il colore e la bellezza di tutte quelle cose da noi amate nel crepuscolo di Lórien; perché, in tutto ciò che facciamo, noi infondiamo il ricordo di tutto ciò che amiamo. Ma restano indumenti, non corazze, e non devieranno frecce o lame. Dovrebbero comunque tornarvi molto utili: son leggeri da indossare, e all’occorrenza abbastanza caldi o abbastanza freschi. E li troverete di grande aiuto per nascondervi da occhi ostili, sia tra i sassi sia tra gli alberi. Voi godete davvero del favore della Dama! Lei stessa e le sue damigelle hanno tessuto questa stoffa; e mai prima d’ora avevamo vestito gli stranieri nella tenuta della nostra gente.” Dopo colazione la Compagnia disse addio al prato vicino alla fontana. Erano afflitti; il posto era bello ed era diventato come casa per loro, anche se non avrebbero saputo dire quanti giorni e quante notti ci avevano trascorso. Mentre si erano fermati un istante a guardare l’acqua bianca sotto i raggi del sole, Haldir gli andò incontro sull’erba verde della radura. Frodo lo accolse con gioia. “Sono tornato dalle Siepi Nordiche,” disse l’Elfo, “e ora mi hanno incaricato di farvi di nuovo da guida. La Vallea dei Riombrosi è piena di vapori e di nuvole di fumo, e le montagne sono agitate. Ci sono rumori nelle profondità della terra. Se qualcuno di voi aveva pensato di tornare a nord verso casa, non avrebbe potuto passar di lì. Ma venite! La vostra strada adesso porta a sud.” Mentre attraversavano Caras Galadhon, le verdi vie erano vuote; ma negli alberi sopra di loro molte voci mormoravano e cantavano. Procedevano in silenzio. Alla fine Haldir li condusse giù per i pendii meridionali della collina e si ritrovarono al grande cancello con le lanterne e al ponte bianco; e così uscirono, abbandonando la città degli Elfi. Poi lasciarono la strada lastricata e presero un sentiero che s’inoltrava in un fitto boschetto di alberi mallorn per poi proseguire serpeggiando attraverso terreni boschivi e ondulati immersi nell’ombra argentea, conducendoli sempre più in basso, a sud e a ovest, verso le sponde del Fiume. Avevano coperto una decina di miglia ed era vicino mezzogiorno quando giunsero a un alto muro verde. Attraverso un’apertura sbucarono di colpo fuori dagli alberi. Davanti a loro si stendeva un lungo prato d’erba sfavillante, tempestato di dorati elanor che lucevano al sole. Il prato finiva in una stretta lingua di terra tra luminosi margini: a ovest, sulla destra, il Roggiargento scorreva luccicante; a est, sulla sinistra, il Grande Fiume spingeva la sua massa d’acqua, profonda e scura. Sulla sponda opposta i terreni boschivi proseguivano a sud a perdita d’occhio, ma gli argini erano tutti spogli e brulli. Nessun albero di mallorn innalzava i rami carichi d’oro al di là della Terra di Lórien. Sulla riva del Roggiargento, a una certa distanza dalla confluenza dei corsi d’acqua, si trovava una calata di pietre bianche e legno bianco. C’erano ormeggiate molte barche e chiatte. Alcune, verniciate a colori vivaci, brillavano d’argento, oro e verde, ma per lo più erano bianche o grigie. Tre piccole imbarcazioni grigie erano state approntate per i viaggiatori e su quelle gli Elfi stivarono gli effetti personali. E aggiunsero rotoli di corda, tre per ogni imbarcazione. Sembravano esili ma solide, soffici al tatto, di un grigio simile ai mantelli elfici. “Che cosa sono queste?” domandò Sam, afferrandone una posata sul tappeto erboso. “Corde, che altro!” rispose un Elfo dalle barche. “Mai intraprender lunghi viaggi senza una corda! E che sia lunga, resistente e leggera. Come queste. Possono essere d’aiuto in molti frangenti.” “Non venite a dirlo a me!” disse Sam. “Io sono partito senza, e sono stato in apprensione tutto il tempo. Ma mi chiedevo di che cosa erano fatte, siccome me ne intendo un po’ in fatto di fabbricazione di corde: è una tradizione di famiglia, se vogliamo.” “Sono fatte di hithlain,” disse l’Elfo, “ma adesso non c’è tempo per istruirti nell’arte della loro fabbricazione. Se avessimo saputo che questo mestiere ti piaceva tanto, avremmo potuto insegnarti molte cose. Ma adesso purtroppo, a meno che un giorno non torni da queste parti, ti devi accontentar del nostro dono. Che possa esserti utile!” “Venite!” disse Haldir. “È tutto pronto. Salite sulle barche! Ma all’inizio fate attenzione!” “Rammentatelo!” dissero gli altri Elfi. “Queste imbarcazioni sono leggere, e sono scaltre, diverse da quelle degli altri popoli. Per quanto cariche non affondano; ma qualora trattate con inefficienza sono imprevedibili. Sarebbe prudente abituarvi a salire e a scendere, qui dove c’è l’attracco, prima di seguire la corrente.” La Compagnia si sistemò nelle barche in questo modo: Aragorn, Frodo e Sam in una barca; Boromir, Merry e Pippin in un’altra, e nella terza Legolas e Gimli, ormai diventati amici intimi. In quest’ultima barca era stivata la maggior parte degli effetti personali e dei bagagli. Per manovrar le imbarcazioni avevano remi con il manico corto e una grande pala a forma di foglia. Una volta che tutto era pronto, Aragorn per prova li impegnò nella risalita di un tratto del Roggiargento. La corrente era rapida e avanzavano a rilento. Seduto a prua e aggrappato ai fianchi, Sam occhieggiava con nostalgia la riva. Il sole luccicante sull’acqua lo abbagliava. Oltrepassato il verde suolo della Lingua, gli alberi scendevano fino ai bordi del fiume. Foglie d’oro qua e là sballottate transivano sulle crespe dell’acqua. L’aria era luminosissima e immota, e regnava un silenzio rotto dall’aereo, distante canto delle allodole. Aggirato un gomito del fiume ecco un cigno di grandi dimensioni filare superbo con la corrente incontro a loro. L’acqua s’increspava ai lati del bianco petto sotto il collo arcuato. Come oro brunito riluceva il becco e gli occhi gatteggiavano come giaietto incastonato in mezzo a pietre gialle; le immense ali bianche semi sollevate. Mentre si avvicinava, una musica scendeva lungo il fiume; e a un tratto scorsero un battello, costruito e scolpito con elfica perizia a immagine di cigno. Due elfi di bianco vestiti lo governavano con nere pagaie. Al centro del natante era seduto Celeborn e in piedi dietro a lui, alta e bianca, Galadriel; un serto di fiori d’oro nei capelli, in mano un’arpa, ella cantava. Dolce e accorato il suono della voce nell’aria fresca e limpida: Cantavo foglie, foglie d’oro, e foglie d’oro crebbero a onde: Cantavo il vento, un vento venne e soffiò fra le fronde. Oltre il Sole, oltre la Luna, la spuma era sul Mare E sulla piaggia d’Ilmarin crebbe un Albero d’oro. A Eldamar fulgente sotto le stelle di Sempersera, Dell’Elfica Tirion a piè delle mura. Le foglie d’oro crebbero sugli anni ramoruti, Qui oltre i Mari Divisori le lacrime degli Elfi or son cadute. O Lórien! L’Inverno viene e lascia il Giorno spoglio; Il Fiume scorre e nel suo fiotto porta via le foglie. O Lórien! Da troppo in questo Lido Citeriore ho porto E l’elanor dorato s’è attorto in serto smorto. Dovessi cantar di navi, quale nave vedrei arrivare, Qual nave a riportarmi di là dal vasto Mare? Aragorn arrestò la barca quando il battello-cigno si accostò. La Dama terminò la canzone e li salutò. “Veniamo a darvi il nostro ultimo addio,” disse, “e a favorire con benedizioni la dipartita dalla nostra terra.” “Pur se siete stati nostri ospiti,” disse Celeborn, “non avete ancora desinato insieme a noi; pertanto v’invitiamo a un banchetto di commiato, qui tra i flutti che vi porteranno lontano da Lórien.” Il Cigno puntò lentamente verso la calata e loro girarono le barche e lo seguirono. Lì, sulla punta estrema di Egladil, sull’erba verde, si tenne il banchetto di commiato; ma Frodo mangiò e bevve poco, rapito dalla bellezza e dalla voce della Dama, che non sembrava più pericolosa né terribile, né carica di un potere occulto. Già la vedeva come gli uomini dei tempi più recenti a volte ancora vedono gli Elfi: presenti e pur remoti, immagine vivente di quel che i flussi del Tempo si sono già lasciati lontano alle spalle. Dopo aver mangiato e bevuto, seduti sull’erba, Celeborn tornò a parlar del viaggio e, levata la mano, indicò i boschi a sud oltre la Lingua. “Man mano che discenderete il Fiume,” disse, “vedrete sparire gli alberi e perverrete a una regione brulla. Lì il Fiume scorre in valli pietrose in mezzo ad alte brughiere, per alfine giunger dopo molte leghe all’imponente isola di Roccaguglia, che noi chiamiamo Tol Brandir. Lì getta le braccia intorno alle ripe dell’isola per poi precipitar con gran fragore e fumo dalle cataratte di Rauros nel Nindalf, la Marcitoia com’è chiamata nella vostra lingua. È una vasta regione pigra e paludosa dove il corso d’acqua diventa tortuoso e assai ramificato. Lì dalla Foresta di Fangorn a occidente affluisce da molte foci l’Entorrente. Lungo il corso, su questa sponda del Grande Fiume, è sita Rohan. Sull’altra sponda ci sono le colline brulle degli Emyn Muil. Il vento lì soffia da Est, perché le colline guardano oltre le Paludi Morte e le Terre di Nessuno a Cirith Gorgor e ai neri cancelli di Mordor. “Boromir, e chiunque con lui vada in cerca di Minas Tirith, farà bene a lasciare il Grande Fiume sopra Rauros e a traversare l’Entorrente prima che questa incontri le paludi. Non dovranno però risalirne troppo il corso, per non rischiar di rimanere intrappolati nella Foresta di Fangorn. È una strana contrada, ora poco battuta. Ma Boromir e Aragorn non han certo bisogno di un avvertimento simile.” “A dire il vero abbiamo sentito parlare di Fangorn a Minas Tirith,” disse Boromir. “Ma da quel che so io per lo più sembrano fiabe della nonna, di quelle che narriamo ai bambini. Tutto ciò che si trova a nord di Rohan è ormai così lontano che la fantasia è libera di sbizzarrirsi. Anticamente Fangorn era ai confini del nostro regno; ma ormai da molte vite d’uomo nessuno di noi c’è più andato, per confermare o smentire le leggende tramandate da anni lontani. “Io stesso sono stato qualche volta a Rohan, ma non sono mai arrivato fino al nord. Quando m’inviarono in veste di messaggero, superai il Varco alle pendici delle Montagne Bianche e attraversai l’Isen e il Pienagrigia entrando nelle Terre Settentrionali. Un viaggio lungo e stremante. Quattrocento leghe, ho calcolato, e impiegai molti mesi perché nel guadare il Pienagrigia a Tharbad persi il cavallo. Dopo quel viaggio, e la strada fatta insieme a questa Compagnia, non dubito di riuscire a trovare una via attraverso Rohan, e anche Fangorn, all’occorrenza.” “Allora non ho altro da aggiungere,” disse Celeborn. “Ma non disprezzare la tradizione tramandata da anni lontani; capita non di rado che le nonne serbino memoria di cose che un tempo per i saggi era d’uopo sapere.” A questo punto Galadriel si alzò e, presa una coppa da una delle damigelle, la riempì di bianco idromele e la porse a Celeborn. “Giunta è ormai l’ora di bere la coppa dell’addio,” disse. “Bevi, Signore dei Galadhrim! Non s’attristi il tuo cuore, pur se al meriggio ha da seguir la notte, pur se la nostra sera già s’approssima.” Poi portò la coppa a ciascun membro della Compagnia, invitandolo a bere e dandogli l’addio. Ma quand’ebbero bevuto, gli ordinò di sedere di nuovo sull’erba, mentre per sé e per Celeborn fece sistemare due sedie. Attorniata dalle damigelle, in piedi e silenziose, Galadriel guardò per un po’ gli ospiti. Alla fine riprese la parola. “Abbiamo bevuto la coppa del commiato,” disse, “e le ombre calano tra noi. Ma prima che partiate, ho portato con il battello doni che il Signore e la Dama dei Galadhrim ora vi offrono in ricordo di Lothlórien.” Poi a uno a uno li chiamò. “Ecco il dono di Celeborn e Galadriel al capitano della Compagnia,” disse ad Aragorn, e gli diede un fodero fabbricato apposta per la sua spada. Rivestito di un motivo floreale lavorato in oro e argento, riportava, incastonati in rune elfiche composte da numerose gemme, il nome di Andúril e il lignaggio della spada. “La lama estratta da siffatto fodero non sarà macchiata né infranta neanche nella sconfitta,” disse. “Ma c’è qualcos’altro che desideri da me ora che ci separiamo? L’oscurità si frapporrà tra noi e forse non c’incontreremo più, se non un dì lungo una strada che non ha ritorno.” E Aragorn rispose: “Dama, tu sai qual è il mio desiderio, e a lungo hai custodito l’unico tesoro che io cerchi. Ma anche se volessi, non sta a te darmelo; e solo attraverso le tenebre a esso io perverrò.” “Ma forse questo allevierà il tuo cuore,” disse Galadriel, “mi è stato consegnato perché te lo dessi, se per caso passavi dalla nostra terra.” Allora prese dal grembo una grande pietra di un limpido verde, incastonata in una spilla d’argento a forma d’aquila con le ali spiegate; e mentre la teneva, la gemma rifulse come il sole tra le foglie in primavera. “Questa pietra io l’ho donata a Celebrían, mia figlia, e lei alla sua; e ora a te perviene in segno di speranza. In quest’ora assumi il nome a te predestinato, Elessar, la Pietra elfica del Casato di Elendil!” Allora Aragorn prese la pietra e appuntò la spilla al petto, e chi lo guardava si stupì; nessuno aveva notato prima quanto fosse maestoso e regale: sembrava che il peso di molti faticosi anni gli fosse caduto dalle spalle. “Per i doni che mi hai offerto ti ringrazio,” disse, “oh Dama di Lórien che generasti Celebrían e Arwen Stella della Sera. Come altro potrei lodarti?” La Dama chinò il capo e si rivolse a Boromir, al quale regalò una cintura d’oro; e a Merry e a Pippin regalò piccole cinture d’argento, dalla fibbia a forma di fiore d’oro. A Legolas regalò un arco come quello usato dai Galadhrim, più lungo e più solido degli archi di Boscuro, con la corda di capelli elfici, accompagnato da una faretra di frecce. “Per te, piccolo giardiniere e amante degli alberi,” disse a Sam, “ho soltanto un piccolo dono.” Gli mise in mano una scatoletta di semplice legno grigio, disadorna, a parte un’unica runa d’argento sul coperchio. “Questa è la G di Galadriel,” disse; “ma può anche esser l’iniziale di giardino nella tua lingua. La scatola contiene terra del mio frutteto, e ogni benedizione che Galadriel è ancora in grado d’impartire. Non ti terrà sulla retta via né ti difenderà dai pericoli; ma se la conservi e riuscirai alfine a rivedere casa, forse allora verrai premiato. Quand’anche trovassi tutto spoglio e abbandonato, pochi giardini della Terra di Mezzo fioriranno come il tuo, se ci spargi questa terra. Allora forse ricorderai Galadriel e in lontananza intravedrai Lórien, che tu hai visto solo nel nostro inverno. Passate son la nostra Primavera e la nostra Estate, e più non si vedranno in terra se non nel ricordo.” Sam arrossì fino alla punta delle orecchie e mormorò qualcosa d’inaudibile mentre afferrava la scatola e s’inchinava alla bell’e meglio. “E quale dono un Nano gradirebbe ricevere dagli Elfi?” disse Galadriel, rivolta a Gimli. “Nessuno, Dama,” rispose Gimli. “A me basta aver visto la Dama dei Galadhrim e aver udito le sue dolci parole.” “Ascoltate tutti voi Elfi!” disse lei a gran voce a chi la circondava. “Nessuno dovrà più dir che i Nani sono avidi e sgarbati! Son certa tuttavia, Gimli figlio di Glóin, che tu desideri qualcosa ch’io potrei darti. T’invito a dirmi cosa! Non sarai il solo ospite a non ricevere un mio dono.” “Non c’è nulla, Dama Galadriel,” disse Gimli, con un profondo inchino e balbettando. “Nulla, tranne forse… se mi è permesso chiedere, anzi, dire, un unico capello della tua chioma, che eclissa l’oro della terra come le stelle eclissano le gemme della miniera. Non chiedo un dono simile. Ma mi hai ordinato tu di esprimere il mio desiderio.” Tra gli Elfi si levò un mormorio di stupore, e Celeborn fissò meravigliato il Nano, ma la Dama sorrise. “Dicono che l’abilità dei Nani non sta nella lingua bensì nelle mani,” disse; “questo però non vale per Gimli. Nessuno mi ha mai fatto una richiesta così audace epperò così cortese. Come potrei rifiutare, dopo avergli ordinato di parlare? Ma dimmi, cosa faresti di un simile dono?” “Lo custodirei gelosamente, Dama,” rispose, “in ricordo delle parole che mi hai rivolto il giorno del nostro primo incontro. E dovessi mai tornare alle fucine del mio paese, lo farei incastonare in cristallo indistruttibile perché diventi un cimelio di famiglia e un pegno d’amicizia tra la Montagna e il Bosco fino alla fine dei tempi.” Allora la Dama disfece una delle lunghe trecce e tagliò tre capelli d’oro che pose in mano a Gimli. “Accompagneranno il dono queste mie parole,” disse. “Io non predico il futuro, ormai ogni predizione è vana: da un lato c’è la tenebra, dall’altro solamente la speranza. Dovesse mai non ceder la speranza, allora io ti dico, Gimli figlio di Glóin, che nelle tue mani l’oro scorrerà a fiumi, eppure su te l’oro non avrà dominio.” “Quanto a te, Portatore dell’Anello,” disse rivolta a Frodo, “arrivo a te per ultimo, che ultimo non sei nei miei pensieri. Per te ho preparato questo.” Mostrò una fialetta di cristallo: luccicava mentre lei si moveva e dalla mano irradiava raggi di luce bianca. “In questa fiala,” disse, “è racchiusa la luce della stella Eärendil, posta in mezzo alle acque della mia fontana. Più luminosa ancora splenderà quando sarai avvolto dalla notte. Possa illuminarti nei luoghi oscuri, quando si spegneranno tutte le altre. Ricorda Galadriel e il suo Specchio!” Frodo prese la fiala e per un attimo, mentre la luce brillava in mezzo a loro, la vide di nuovo nella sua dignità di regina, grande e bella ma non più terribile. Frodo s’inchinò, ma non trovò nulla da dire. A quel punto la Dama si alzò e Celeborn li ricondusse alla calata. Un giallo meriggio era diffuso sulla verde terra della Lingua e l’acqua scintillava d’argento. Alla fine tutto era pronto. I membri della Compagnia ripresero il posto di prima nelle barche. Lanciando saluti d’addio gli Elfi di Lórien li spinsero con lunghe pertiche al centro della corrente e le acque increspate li trascinarono via lentamente. I viaggiatori sedevano immobili e silenziosi. Sulla verde sponda alla punta estrema della Lingua stava Dama Galadriel, sola e muta. Nel passarle davanti si girarono e i loro occhi la videro a rilento fluttuar via. Così sembrava a loro: Lórien filava via a ritroso, come una nave rifulgente dall’alberatura incantata, che salpasse per dimenticate prode, mentre loro sedevano impotenti sul limitar del mondo grigio e spoglio. Mentre ancora guardavano, il Roggiargento s’immerse nelle correnti del Grande Fiume e le barche girarono e iniziarono a puntare spedite verso sud. Ben presto la bianca sagoma della Dama diventò piccola e distante. Brillava come una finestra di vetro su una collina lontana al sole del tramonto o come un lago remoto visto da una montagna: un cristallo caduto in grembo alla terra. Poi a Frodo parve che alzasse le braccia per un ultimo addio e lontano, ma con chiarezza straziante, ecco arrivare sulla scia del vento il suono della sua voce che cantava. Ma ora cantava nell’antica lingua degli Elfi di là dal Mare e Frodo non capiva le parole: bella era la melodia, ma non lo confortò. Eppure, come capita con le parole elfiche, gli rimasero impresse nella mente e molto tempo dopo le interpretò, nel miglior modo possibile: la lingua era quella delle canzoni elfiche e parlava di cose poco note nella Terra di Mezzo. Ai! laurië lantar lassi súrinen, yéni únótimë ve rámar aldaron! Yéni ve lintë yuldar avánier mi oromardi lisse-miruvóreva Andúnë pella, Vardo tellumar nu luini yassen tintilar i eleni ómaryo airetári-lírinen. Sí man i yulma nin enquantuva? An sí Tintallë Varda Oiolossëo ve fanyar máryat Elentári ortanë, ar ilyë tier undulávë lumbulë; ar sindanóriello caita mornië i falmalinnar imbë met, ar hísië untùpa Calaciryo míri oialë. Sí vanwa ná, Rómello vanwa, Valimar! Namárië! Nai hiruvalyë Valimar. Nai elyë hiruva. Namárië! “Ah! come oro cadono le foglie al vento, lunghi anni innumerevoli come le ali degli alberi! Sono passati gli anni come rapidi sorsi del dolce idromele in sale aeree oltre l’Occidente, sotto le azzurre volte di Varda, dove le stelle tremano al canto della sua voce, sacra e regale. Chi riempirà ormai per me la coppa? Ormai Varda, che accende le Stelle e ne è la Regina, dal Monte Semperbianco le mani sue ha innalzato come nuvole, e ogni sentiero è sprofondato nell’ombra; e da una grigia landa l’oscurità si stende sulle onde spumeggianti tra di noi, e la nebbia copre per sempre i gioielli di Calacirya. Perso, ormai perso per quelli dell’Est è Valimar! Addio! Forse tu troverai Valimar. Forse anche tu lo troverai. Addio!” Varda è il nome della Dama che gli Elfi di queste terre dell’esilio chiamano Elbereth. All’improvviso il Fiume entrò in un’ansa e le ripe s’innalzarono ai due lati nascondendo la luce di Lórien. In quella bella terra Frodo non tornò mai più. I viaggiatori allora si rivolsero nella direzione del percorso; il sole in viso li abbagliò, perché avevano tutti gli occhi pieni di lacrime. Gimli piangeva apertamente. “Per ultimo ho ammirato quel che c’era di più bello,” disse al compagno Legolas. “D’ora in poi non troverò più niente bello, tranne il suo dono.” Si portò la mano al petto. “Dimmi, Legolas, perché ho intrapreso questa Cerca? Neanche immaginavo quale fosse il pericolo maggiore! Elrond aveva ragione quando ha detto che non potevamo preveder quello che avremmo incontrato lungo la strada. Il tormento dell’oscurità era il pericolo che temevo, e non mi ha trattenuto. Ma non sarei venuto, se avessi conosciuto il pericolo della luce e della gioia. Questa separazione mi ha inferto la ferita più grave, dovessi anche stanotte presentarmi all’Oscuro Signore. Misero Gimli figlio di Glóin!” “No!” disse Legolas. “Miseri tutti noi! E tutti quelli che procedono nel mondo in questi giorni postremi. Così vanno le cose: trovare e perdere, come sembra a chi è su una barca trascinata dalla corrente. Ma io ti ritengo fortunato, Gimli figlio di Glóin: tu soffri per la perdita di tua spontanea volontà, perché avresti potuto compiere una scelta diversa. Ma non hai abbandonato i compagni e come minimo godrai in cuor tuo del ricordo di Lothlórien, che rimarrà per sempre chiaro e immacolato, senza svanire e senza guastarsi.” “Può darsi,” disse Gimli; “e ti ringrazio per queste parole. Parole senz’altro sincere; però conforto ne danno poco. Il ricordo non è quel che il cuore desidera. È solo uno specchio, per quanto limpido come Kheled-zâram. O così dice il cuore di Gimli il Nano. Forse gli Elfi vedono le cose diversamente. Anzi, ho inteso dire che per loro il ricordo è più simile al mondo della veglia che a un sogno. Non così per i Nani. “Ma non parliamone più. Badiamo alla barca! Pesca troppo con tutti questi bagagli e il Grande Fiume scorre rapido. Non desidero affondare il dolore nell’acqua fredda.” Prese un remo e diresse la barca verso la sponda occidentale, seguendo la barca di Aragorn che era in testa e aveva già lasciato il filo della corrente. Così la Compagnia procedeva per la sua lunga via, trasportata sempre più a sud dalle vaste acque impetuose. Alberi spogli spuntavano lungo gli argini, impedendo di scorgere le terre retrostanti. Calò la brezza e il Fiume scorreva senza un rumore. Nessuna voce d’uccello rompeva il silenzio. Con la fine del giorno il sole si offuscò fino a baluginare in un cielo pallido come un’aerea perla bianca. Poi disparve a occidente e scese subito il crepuscolo, seguito da una notte grigia e senza stelle. Continuarono a navigare nelle silenziose ore buie, governando le barche sotto le ombre incombenti dei boschi occidentali. Grandi alberi trascorrevano come fantasmi, gettando le radici assetate e attorte nelle acque attraverso la nebbia. Era tetro e freddo. Frodo seduto ascoltava il fioco sciabordio e gorgoglio del Fiume che si stropicciava in mezzo alle radici e ai detriti di legno lungo le rive, finché gli ciondolò la testa e cadde in un sonno inquieto. CAPITOLO IX IL GRANDE FIUME Frodo fu svegliato da Sam. Scoprì di esser coricato, bene avvolto, ai piedi di alti alberi dalla corteccia grigia in un angolo tranquillo dei boschi sulla sponda occidentale del Grande Fiume, Anduin. Aveva dormito tutta la notte e il mattino s’intravedeva grigio tra i rami spogli. Lì vicino Gimli era alle prese con un fuocherello. Si rimisero in viaggio prima che fosse giorno pieno. Non che la Compagnia sentisse tutta questa urgenza di arrivare a sud: in gran parte erano contenti che la decisione, da prendere al più tardi all’arrivo a Rauros e all’Isola di Roccaguglia, fosse rinviata di qualche giorno; e si lasciarono trasportare dal Fiume assecondando il ritmo, senza alcun desiderio di correre incontro ai pericoli in agguato, qualunque la direzione da ultimo presa. Aragorn li lasciò andare con la corrente, come desideravano, risparmiando le forze in vista delle fatiche future. Insistette però perché almeno partissero presto al mattino e viaggiassero fino a notte avanzata; sentiva in cuor suo incalzare il tempo e temeva che l’Oscuro Signore non fosse rimasto in ozio mentre loro indugiavano a Lórien. Tuttavia non scorsero traccia di nemici durante la giornata, né in quella seguente. Le pigre ore grigiastre trascorrevano monotone. Sul finire del terzo giorno di viaggio il paesaggio lentamente cambiò: gli alberi si sfoltirono per poi sparir del tutto. A sinistra, sulla sponda orientale, videro lunghi pendii informi stendersi e innalzarsi verso il cielo; bruni sembravano e vizzi, come se ci fosse passato sopra il fuoco senza risparmiare un solo filo di verde: una distesa ostile senza neanche un albero spezzato o una pietra esibita per mitigare il vuoto. Erano giunti alle Terre Brune, un territorio vasto e desolato compreso tra Boscuro Meridionale e le colline degli Emyn Muil. Qual pestilenza o guerra o malefatta del Nemico avesse riarso a tal segno tutta la regione neppure Aragorn avrebbe saputo dirlo. Anche a ovest, sulla destra, il terreno era privo d’alberi ma piatto e, in parecchi punti, verde con vaste piane erbose. Da quel lato del Fiume superarono foreste di grandi canne, così alte da ostruire completamente la vista a ovest quando i piccoli navigli ne rasentavano frascheggiando le tremule bordure. Le scure piume vizze si scotevano ricurve ai freddi venticelli con un sibilìo sommesso e mesto. Qua e là tra i varchi Frodo intravedeva improvvisi squarci di pascoli ondulati e più oltre colline alla luce del tramonto e in lontananza, all’orlo della visione, una linea scura, dove marciavano i ranghi più meridionali dei Monti Brumosi. Non c’era traccia di creature vive in movimento, uccelli a parte. Di questi ce n’erano parecchi: uccellini fischiettanti e cinguettanti tra le canne che però si vedevano di rado. Un paio di volte i viaggiatori udirono la carica e il brusio d’ali di cigno e alzando gli occhi videro una grossa falange navigare in cielo. “Cigni!” disse Sam. “E pure belli grandi!” “Sì,” disse Aragorn, “e sono cigni neri.” “Come sembra vasto e vuoto e malinconico tutto questo paese!” disse Frodo. “Ho sempre immaginato che andando a sud sarebbe stato più caldo e più allegro, fino a lasciarsi l’inverno per sempre alle spalle.” “Ma per il momento non siamo molto a sud,” rispose Aragorn. “È ancora inverno e siamo lontani dal mare. Qui il mondo è freddo fino all’arrivo improvviso della primavera, e potrebbe ancora nevicare. All’estremo sud, nella Baia di Belfalas, dove sfocia l’Anduin, è forse caldo e allegro o, senza il Nemico, lo sarebbe. Ma qui saremo a non più di sessanta leghe, credo, a sud del Quartiero Sud nella vostra Contea, distante centinaia di lunghe leghe. Voi ora guardate a sud-ovest, oltre il Riddermark, Rohan terra dei Signori dei Cavalli. Tra non molto giungeremo alla foce del Limlindo, che scende da Fangorn per confluire nel Grande Fiume. Questa è la frontiera settentrionale di Rohan; e anticamente tutto ciò che si trovava tra il Limlindo e le Montagne Bianche apparteneva ai Rohirrim. È un paese ricco e ameno e la sua erba non ha rivali; ma di questi tempi malvagi la gente non vive più lungo il Fiume né si avventura spesso a cavallo fino alle sue sponde. L’Anduin è largo, eppure gli orchi scagliano le frecce ben oltre l’altra riva; e di recente, dicono, hanno osato attraversare le acque e razziare gli armenti e gli stalloni di Rohan.” Sam spostava lo sguardo inquieto da una sponda all’altra. Prima gli alberi gli erano parsi ostili, come se vi si annidassero occhi nascosti e pericoli latenti; ora ne rimpiangeva la presenza. Aveva la sensazione che la Compagnia fosse troppo esposta, a bordo di barchette scoperte in mezzo a terre senza riparo e su un fiume che fungeva da fronte bellico. Nei due giorni successivi, mentre proseguivano portati costantemente a sud, la sensazione d’insicurezza si diffuse tra la Compagnia. Per un’intera giornata accelerarono la navigazione pagaiando di lena. Le rive scivolavano via. Ben presto il Fiume diventò più largo e meno profondo; s’allungavano a est spiagge di ciottoli e in acqua spuntavano secche ghiaiose che richiedevano una navigazione accorta. Le Terre Brune si trasformarono in alte lande spoglie spazzate da un vento gelido proveniente da Est. Sull’opposta sponda i pascoli erano diventati poggi ondulati d’erba vizza in mezzo ad acquitrini e ciuffi di vegetazione. Frodo rabbrividì, pensando ai praticelli e alle fontane, al sole limpido e all’acquerugiola di Lothlórien. Sulle barche si parlava poco, e si rideva meno. Ogni membro della Compagnia era assorto nei propri pensieri. Il cuore di Legolas correva sotto le stelle di una notte estiva in qualche radura in mezzo ai boschi di faggi del Nord; Gimli andava palpeggiando l’oro con la mente, chiedendosi se era adatto per farne la custodia del dono di Galadriel. Nella barca di mezzo Merry e Pippin erano a disagio perché Boromir se ne stava seduto a mormorare tra sé e sé, e a volte si mangiava le unghie, come roso dall’irrequietezza o dal dubbio, a volte afferrava una pagaia e portava la barca sotto quella di Aragorn. Poi Pippin, che sedeva a prua volto all’indietro, colse uno strano lampo negli occhi di Boromir che, proteso in avanti, scrutava Frodo. Sam aveva da tempo decretato che le barche, pur non essendo forse pericolose come gli avevano insegnato da bambino, erano di gran lunga più scomode di quanto immaginasse. Era rattrappito e abbattuto, non avendo altro da fare che guardar le lande iemali trascorrere strisciando e l’acqua grigia ai lati. Anche quando le pagaie entravano in azione, a lui non ne affidavano mai una. All’imbrunire del quarto giorno Sam guardava indietro oltre le teste curve di Frodo e di Aragorn e le altre barche sulla scia; era sonnacchioso e anelava a un accampamento, alla sensazione della terraferma sotto i piedi. Qualcosa all’improvviso attirò il suo sguardo: lui dapprima l’occhieggiò sbadatamente, poi si tirò su a sedere, stropicciandosi gli occhi; ma quando tornò a guardare non lo vide più. Quella notte si accamparono su un isolotto vicino alla riva occidentale. Sam si avvolse nelle coperte accanto a Frodo. “Un paio d’ore prima di fermarci, signor Frodo, ho fatto un sogno buffo,” disse. “Magari non era un sogno. Buffo però lo era.” “Be’, che cos’era?” disse Frodo, sapendo che Sam non si sarebbe dato pace finché non gliel’avesse raccontato, qualunque cosa fosse. “Da quando siamo partiti da Lothlórien non ho visto né pensato niente che mi facesse sorridere.” “Non era buffo in quel senso, signor Frodo. Era strampalato. Completamente sballato, se non era un sogno. Statemi bene a sentire. È andata così: ho visto un tronco con gli occhi!” “Il tronco ci può stare,” disse Frodo. “Nel Fiume ce ne sono molti. Gli occhi, però, quelli li escluderei!” “Eh, no!” disse Sam. “Sono stati gli occhi a farmi sobbalzare, per così dire. Ho visto qualcosa che ho preso per un tronco galleggiare nella penombra dietro la barca di Gimli; ma non ci ho fatto troppo caso. Poi m’è sembrato che il tronco pian piano ci raggiungesse. Curioso, no?, visto che si andava tutti con la stessa corrente. Proprio allora ho visto gli occhi: due specie di punti smorti, con un che di lucido, su una gobba all’estremità più vicina del tronco. Per giunta tutto era meno che un tronco, perché aveva zampe a forma di pagaia, quasi come quelle di un cigno, solo che sembravano più grandi e continuavano ad affondare e a emergere dall’acqua. “È stato allora che son saltato su stropicciandomi gli occhi, intenzionato a cacciare un urlo, se era ancora lì dopo aver tirato via la sonnolenza dalla testa. Perché, qualunque cosa fosse, avanzava veloce e sopraggiungeva alle spalle di Gimli. Ma o i due lumi si erano accorti che mi muovevo e li osservavo, o io ero tornato in me, non lo so. Quando ho guardato di nuovo, non c’era più. Però mi pare di aver intravisto con la coda dell’occhio, come si suol dire, qualcosa di scuro schizzare all’ombra dell’argine. Ma gli occhi non li ho visti più. “Mi son detto: ‘Hai ricominciato a sognare, Sam Gamgee,’ ho detto; e non ho detto altro sul momento. Ma poi ci ho pensato e adesso non ne sono più tanto sicuro. Che ve ne pare, signor Frodo?” “Mi parrebbe solo un tronco, e il buio, e il sonno nei tuoi occhi, Sam,” disse Frodo, “se quegli occhi saltassero fuori oggi per la prima volta. Ma così non è. Io li ho già visti a nord prima di arrivare a Lórien. E ho visto una strana creatura arrampicarsi sul flet quella notte. L’ha vista anche Haldir. E ricordi la descrizione degli Elfi che avevano inseguito la banda di orchi?” “Ah, già,” disse Sam, “e ricordo anche altro. Non mi piace ciò che penso; ma ripensando a un paio di cosette, ai racconti di Bilbo e al resto, mi sa che un nome, a occhio e croce, saprei darglielo. Un nome orrendo. Non sarà per caso Gollum?” “Sì, è quel che temevo da tempo,” disse Frodo. “Fin da quella notte sul flet. Si sarà appostato a Moria, immagino, e avrà localizzato le nostre tracce allora; ma speravo che la permanenza a Lórien lo depistasse di nuovo. Quella spregevole creatura si dev’essere nascosta nei boschi lungo il Roggiargento, sorvegliando la nostra partenza!” “Dev’essere così,” disse Sam. “E faremmo meglio a essere un po’ più vigili anche noi o una notte di queste sentiremo certe dita disgustose attorno al collo, sempre che ci risvegliamo in tempo per sentire qualcosa. A questo volevo arrivare. Non serve disturbare Passolungo e gli altri per stanotte. Monterò la guardia io. Dormirò domani, tanto sulla barca sono solo un altro bagaglio, mi direte.” “Te lo dico,” disse Frodo “e potrei aggiungere ‘un bagaglio con gli occhi’. Monta pure la guardia; promettimi però di svegliarmi molto prima che faccia giorno, sempre che non succeda niente nel frattempo.” Nelle ore morte Frodo uscì da un sonno buio e profondo e si accorse che Sam lo scuoteva. “È un peccato svegliarvi,” bisbigliò Sam, “ma me l’avete detto voi. Non ho niente da riferire, o ben poco. Poco fa m’è sembrato di sentire uno sciaguattìo e come un rumore di fiuto; ma di notte su un fiume si sentono tanti di quei suoni strani.” Si coricò e Frodo, raggomitolato nelle coperte, si sedette cercando di scacciare il sonno. Minuti, ore intere passarono a rilento, senza che succedesse nulla. Frodo stava per cedere alla tentazione di coricarsi quando una sagoma scura, a stento visibile, fluttuò vicino a una delle barche ormeggiate. S’intravide una lunga mano bianchiccia scattare e agguantar la falchetta; due pallidi occhi che brillavano come fredde lanterne sbirciarono dentro la barca e poi si levarono a guatare Frodo sull’isolotto. Erano a non più di due passi e Frodo udì il sibilo fievole di un respiro trattenuto. Si alzò e, sguainato Pungiglione, fece fronte a quegli occhi. La loro luce si smorzò all’istante. Si udì un altro sibilo e un tonfo e l’oscura sagoma a forma di tronco schizzò a valle con la corrente nella notte. Aragorn si mosse nel sonno, si girò e si mise a sedere. “Che cosa c’è?” bisbigliò, balzando in piedi e avvicinandosi a Frodo. “Nel sonno ho avvertito qualcosa. Perché hai sguainato la spada?” “Gollum,” rispose Frodo. “O almeno credo.” “Ah!” disse Aragorn. “Sicché sai del nostro piccolo grassatore! Ci ha seguito quatto quatto per tutta Moria fino al Nimrodel. Da quando abbiamo preso le barche si è piazzato su un tronco e pagaia con le mani e con i piedi. Ho cercato di beccarlo un paio di volte la notte; ma è più astuto di una volpe e più sfuggente di un pesce. Speravo che il viaggio sul fiume fosse troppo per lui, ma ci sa fare anche in acqua. “Domani dovremo cercare di proceder più spediti. Adesso coricati, monterò io la guardia per il resto della notte. Quanto vorrei metter le mani su quello scellerato. Potremmo servircene. Ma se non ci riesco, dovremo provare a seminarlo. È pericolosissimo. A parte assassinare di notte per conto proprio, potrebbe metter sulle nostre tracce qualsiasi nemico.” La notte passò senza che di Gollum si vedesse neanche l’ombra. Dopo quell’episodio la Compagnia mantenne una sorveglianza stretta, ma per il resto della navigazione non scorse traccia di Gollum. Se ancora li seguiva, lo faceva in modo cauto e scaltro. Incitati da Aragorn, ora pagaiavano per lunghi tratti e gli argini scorrevano veloci. Ma videro poco del paese, perché viaggiavano soprattutto di notte e al crepuscolo e riposavano di giorno, nascondendosi per quanto permetteva il terreno. A questo modo il tempo passò privo di eventi fino al settimo giorno. Il cielo era ancora grigio e coperto, con il vento da Est, ma al calar della notte si schiarì a occidente e pozze di fioca luce, gialla e verdognola, si aprirono sotto le grigie sponde delle nuvole. Lì si vedeva la bianca buccia della prima Luna baluginare nei laghi remoti. Sam la guardò e aggrottò la fronte. L’indomani il paese cominciò a mutar rapidamente da ambo i lati. Gli argini cominciarono a salire e a farsi pietrosi. Ben presto si trovarono a traversare una regione collinare e rocciosa; e, sulle due sponde, ripe sepolte sotto fitte macchie di spini e prugnoli, in un groviglio di rovi e rampicanti. Dietro, basse falesie fatiscenti e camini di pietra grigia oscurata dall’edera; e ancora più in là si ergevano alte creste coronate da abeti ritorti dal vento. Si stavano avvicinando alla grigia regione collinare degli Emyn Muil, la marca meridionale della Selvalanda. Molti gli uccelli sulle falesie e sui camini di roccia e per tutto il giorno gli stormi avevano volteggiato alti nell’aria, neri contro il cielo pallido. Quel giorno, mentre erano accampati, Aragorn osservò dubbioso i loro voli, domandandosi se Gollum non avesse combinato qualche carognata e se nella selva non si fosse ormai sparsa la voce del loro viaggio. Più tardi, al calar del sole, mentre la Compagnia si apprestava a ripartire, Aragorn scorse una macchia scura contro la luce declinante: alto e lontano, un grande uccello ora roteava ora planava dirigendosi lentamente verso sud. “Quella che cos’è, Legolas?” domandò, indicando il cielo a settentrione. “È, come credo, un’aquila?” “Sì,” disse Legolas. “È un’aquila, un’aquila cacciatrice. Presagio di che cosa, io mi domando. È lontana dalle montagne.” “Non partiremo finché non farà completamente buio,” disse Aragorn. E giunse l’ottava notte del loro viaggio. Una notte silenziosa e senza vento; l’aria grigia da oriente era scemata. L’esile falce della Luna era scesa presto nel pallido tramonto, ma in alto il cielo era limpido e anche se in lontananza a Sud le nuvole a scaglioni rilucevano ancora fiocamente, a Ovest le stelle luccicavano vivide. “Venite!” disse Aragorn. “Rischieremo un’ultima tappa notturna. Ci avviciniamo a tratti del Fiume che non conosco bene; mai prima d’ora avevo percorso via acqua queste zone, non tra qui e le rapide di Sarn Gebir. Ma se ho calcolato bene, distano ancora molte miglia. Ci sono tuttavia punti pericolosi anche prima di arrivarci: rocce e isolotti pietrosi in mezzo alla corrente. Dobbiamo tenere gli occhi bene aperti e cercare di non pagaiare velocemente.” Sam, nella barca di testa, aveva il compito di sentinella. Proteso in avanti, scrutava nelle tenebre. La notte si fece buia ma le stelle erano stranamente luminose e la superficie del Fiume era corsa da un baluginio. Mancava poco alla mezzanotte e da un po’ andavano alla deriva, senza quasi usare le pagaie, quando all’improvviso Sam lanciò un grido. A poche braccia appena, cupe sagome emergevano dall’acqua, e poi aveva riconosciuto il vortice di acque impetuose. Una corrente rapida li trascinava a sinistra verso la riva orientale, dove il letto era sgombro. Mentre venivano sballottati da quella parte i viaggiatori videro, a distanza ravvicinata, la pallida schiuma del Fiume frangersi contro rocce aguzze conficcate in mezzo al corso d’acqua come una dorsale dentuta. Le barche si erano accalcate. “Ehi, Aragorn!” urlò Boromir mentre la sua barca andava a sbattere contro la capofila. “È una follia sfidar le Rapide di notte! Non c’è barca che resista a Sarn Gebir, di notte o di giorno.” “Indietro, indietro!” gridò Aragorn. “Virate! Virate se vi riesce!” E immerse la pagaia nell’acqua, cercando di trattener la barca e di farla girare su se stessa. “Ho fatto male i calcoli,” disse a Frodo. “E chi lo sapeva che ci eravamo spinti così lontano: l’Anduin scorre più veloce di quanto non pensassi. Sarn Gebir dev’essere ormai prossima.” Con grandi sforzi frenarono le barche e le fecero virare lentamente di bordo; ma dapprima riuscirono solo a dare poco abbrivio contro la corrente e nel frattempo venivano trascinati sempre più vicino alla sponda orientale che adesso, scura e minacciosa, si profilava nella notte. “Tutti insieme, voga!” urlò Boromir. “Voga! O finiremo sulle secche.” Mentre ancora parlava, Frodo sentì sotto di sé la chiglia raschiare la pietra. In quella ecco vibrar le corde di vari archi: le frecce sibilarono in alto e qualcuna cadde in mezzo a loro. Una colpì in mezzo alle spalle Frodo, che si piegò in avanti con un grido, lasciando andare la pagaia: ma la freccia ricadde, respinta dalla cotta di maglia nascosta. Un’altra trapassò il cappuccio di Aragorn; e una terza si andò a conficcare nella falchetta della seconda imbarcazione, vicino alla mano di Merry. A Sam parve di scorgere nere sagome che correvano su e giù lungo gli argini di ciottoli ai piedi della sponda orientale. Sembravano vicinissime. “Yrch!” disse Legolas, riprendendo a parlare la sua lingua. “Orchi!” gridò Gimli. “Tutta opera di Gollum, ci scommetto,” disse Sam a Frodo. “E ha scelto anche un bel posticino. Il Fiume sembra deciso a portarci dritto nelle loro braccia!” Piegati tutti in avanti si davano da fare alle pagaie: perfino Sam partecipò. Si aspettavano a ogni istante di sentire la puntura di frecce dalle nere piume. Molte ronzavano sulle loro teste o colpivano l’acqua circostante; ma nessun’altra andò più a segno. Era buio, ma non troppo per gli occhi notturni degli Orchi, e alla luce delle stelle la Compagnia doveva prestare il fianco agli astuti nemici, a meno che i grigi mantelli di Lórien e il grigio fasciame delle barche costruite dagli elfi non sconfiggessero l’animosità degli arcieri di Mordor. Una vogata dopo l’altra avanzarono a fatica. Al buio in verità era difficile essere sicuri anche solo di muoversi; ma piano piano il vortice dell’acqua diminuì e la notte riassorbì l’ombra dell’argine orientale. E finalmente, per quanto potevano giudicare, erano di nuovo al centro della corrente e avevano riportato le barche a una certa distanza a monte degli scogli aggettanti. Poi con una mezza virata puntarono con tutte le forze verso la sponda occidentale. All’ombra dei cespugli ricadenti sull’acqua si fermarono e tirarono il fiato. Legolas posò la pagaia e impugnò l’arco portato da Lórien. Poi balzò a riva e risalì di qualche passo l’argine. Tese la corda e incoccò la freccia, poi si volse a scrutare al di là del Fiume nell’oscurità. Dall’altra sponda pervenivano grida stridule, ma non si vedeva nulla. Frodo portò lo sguardo sull’Elfo che lo sovrastava mentre guatava nella notte in cerca di un bersaglio da colpire. Aveva scuro il capo, coronato da bianche stelle che rilucevano nitide nei neri stagni del cielo retrostante. Ma ecco da Sud levarsi e inceder le grandi nubi, precedute nei campi stellati da scure staffette. Un terrore subitaneo piombò sulla Compagnia. “Elbereth Gilthoniel!” gemette Legolas guardando in alto. In quel mentre una sagoma scura, come una nube ma non una nube, si muoveva troppo rapida, emerse dal buiore del Sud e filò dritta incontro alla Compagnia, oscurando al passaggio ogni luce. Si rivelò ben presto per una grande creatura alata, più nera degli abissi della notte. Dalla sponda opposta fere voci a salutarla si levarono. Un brivido improvviso trapassò Frodo stringendogli il cuore in una morsa; scese un freddo mortale, come il ricordo di una vecchia ferita, alla spalla. E si acquattò, come per nascondersi. A un tratto il grande arco di Legolas cantò. Stridula scoccò la freccia dalla corda elfica. Frodo levò lo sguardo. La forma alata sbandò quasi sopra di lui. Si udì un aspro gracchio mentre precipitava giù da cielo, svanendo nel nerume della sponda orientale. Il cielo tornò limpido. Seguì un tumulto di voci lontane che imprecavano e si lamentavano nell’oscurità, e poi il silenzio. Niente più frecce né grida da oriente quella notte. Dopo un po’ Aragorn risalì con le barche la corrente. Per un tratto seguirono a tentoni la battigia finché non trovarono una piccola insenatura dal fondale poco profondo. Vicino alla riva cresceva qualche alberello e dietro si ergeva una scarpata rocciosa. La Compagnia decise di fermarsi lì in attesa dell’alba: inutile tentare di andare oltre durante la notte. Non si accamparono né accesero il fuoco, ma tutti imbacuccati si rannicchiarono nelle barche, ormeggiate vicinissime. “Siano lodati l’arco di Galadriel e la mano e l’occhio di Legolas!” disse Gimli, sbocconcellando una cialda di lembas. “Che poderoso tiro al buio, amico mio!” “Ma chissà cosa ha colpito!” disse Legolas. “Io non lo so,” disse Gimli. “Ma sono contento che l’ombra non si sia avvicinata di più. Non mi piaceva per niente. Mi ricordava troppo l’ombra di Moria… l’ombra del Balrog,” concluse in un sussurro. “Non era un Balrog,” disse Frodo, ancora tremante per il brivido che lo aveva corso. “Era qualcosa di più freddo. Secondo me era…” S’interruppe e rimase in silenzio. “Che cosa?” domandò Boromir impaziente, protendendosi dalla sua imbarcazione, come se cercasse di dare un’occhiata al viso di Frodo. “Secondo me… No, non voglio dirlo,” rispose Frodo. “Qualunque cosa fosse, la sua caduta ha messo lo scompiglio tra i nemici.” “Si direbbe di sì,” disse Aragorn. “Dove sono però, e quanti sono, e che cosa faranno, questo lo ignoriamo. Stanotte nessuno di noi dormirà! Il buio ci nasconde. Ma chi può dire che cosa mostrerà il giorno? Tenete le armi a portata di mano!” Sam, seduto, tamburellava sull’elsa della spada come se contasse con le dita e guardava in cielo. “È stranissimo,” mormorò. “La Luna è la stessa della Contea e della Selvalanda, o almeno dovrebbe. Ma o il suo corso è saltato o sono io a sbagliare i calcoli. Ricordate, signor Frodo, che quando eravamo sul flet di quell’albero la Luna era calante: una settimana dopo il plenilunio, a occhio e croce. Ieri notte, a una settimana da che siamo in viaggio, ecco spuntare una Luna Nuova sottile come il ritaglio di un’unghia, come se non ci fossimo trattenuti neanche un giorno nel paese degli Elfi. “Be’, tre notti almeno le ricordo di sicuro, e mi pare di ricordarne molte altre, ma non un mese intero, potrei giurarlo. C’è da credere che il tempo lì non conti!” “E forse è così,” disse Frodo. “In quel paese magari eravamo in un tempo che altrove non c’è più. Solo quando il Roggiargento ci ha riportato sull’Anduin, credo, siamo rientrati nel tempo che scorre attraverso le terre mortali fino al Grande Mare. E non ricordo la luna, nuova o vecchia, a Caras Galadhon: solo le stelle di notte e il sole di giorno.” Legolas si mosse nella sua imbarcazione. “No, il tempo non indugia mai,” disse; “ma mutamento e crescita non sono ovunque uguali. Per gli Elfi il mondo è in movimento, un movimento velocissimo e lentissimo al tempo stesso. Veloce, perché loro cambiano poco, mentre tutto il resto trascorre, che per loro è motivo di dolore. Lento, perché non hanno bisogno di contare gli anni che passano, non per sé comunque. Le stagioni transitorie sono soltanto increspature che sempre si ripetono nel lungo, lunghissimo flusso. Ma sotto il Sole ogni cosa è destinata da ultimo a disfarsi.” “Però a Lórien il disfacimento è lento,” disse Frodo. “Perché è sotto il potere della Dama. Ricche sono le ore, pur se sembrano brevi, a Caras Galadhon, dove Galadriel si avvale dell’Anello elfico.” “Non bisognava dirlo fuori da Lórien, neppure al sottoscritto,” disse Aragorn. “Non parlatene più! Ma è così, Sam: in quel paese hai perso il conto. Lì il tempo scorreva rapido per noi come per gli Elfi. La luna vecchia è passata e una luna nuova è cresciuta e calata nel mondo esterno, durante il nostro soggiorno. E ieri sera è sorta un’altra luna nuova. L’inverno è quasi finito. Il tempo scorre incontro a una primavera avara di speranze.” La notte passò silenziosa. Dall’altra sponda non giunsero più voci né richiami. I viaggiatori accoccolati nelle barche sentirono il tempo cambiare. L’aria divenne calda e immota sotto le grandi nubi cariche di pioggia pervenute dal Sud e dai mari lontani. Il flusso del Fiume sulle rocce delle rapide sembrò farsi più forte e più vicino. I rami delle piante sopra di loro cominciarono a gocciolare. Quando fece giorno, il mondo circostante bagnava in un’atmosfera molle e triste. L’alba irradiò a rilento una luce fioca, soffusa e senza ombre. Sul Fiume c’era foschia e una nebbia bianca fasciava le sponde; l’altra riva era invisibile. “Non sopporto la nebbia,” disse Sam; “ma questa sembra propizia. Ora forse potremo andarcene senza che quei dannati goblin ci vedano.” “Può darsi,” disse Aragorn. “Ma sarà difficile trovare il percorso se più tardi la nebbia non si dirada un po’. E dobbiamo trovarlo, se vogliamo passare Sarn Gebir e raggiungere gli Emyn Muil.” “Non vedo perché dovremmo passare le Rapide o seguire ancora il Fiume,” disse Boromir. “Se gli Emyn Muil si trovano davanti a noi, allora possiamo abbandonare questi gusci di noce e dirigerci a ovest e a sud fino ad arrivare all’Entorrente, attraversarlo ed entrare nel mio paese.” “Certo, se intendiamo andare a Minas Tirith,” disse Aragorn, “ma non l’abbiamo ancora stabilito. E l’itinerario potrebbe esser più pericoloso di quanto non sembri. La valle dell’Entorrente è piatta e acquitrinosa, e la nebbia è un pericolo mortale per chi procede a piedi e carico. Io fino all’ultimo non abbandonerei le barche. Se non altro il Fiume è un sentiero che non si può smarrire.” “Ma il Nemico ha in pugno la sponda orientale,” obbiettò Boromir. “E anche se passi i Cancelli di Argonath, arrivando indisturbato al Roccaguglia, che cosa fai dopo? Un tuffo dalle Cascate per atterrar nelle paludi?” “No!” rispose Aragorn. “Di’ piuttosto che porteremo a spalla le barche per l’antica via fino ai piedi di Rauros, per poi riprender la navigazione. Non conosci la Scala Nord e l’alto seggio sopra Amon Hen, costruiti all’epoca dei grandi re, Boromir, o preferisci dimenticarli? Io perlomeno ho intenzione di tornare in quel luogo elevato prima di decidere il passo successivo. Lì, forse, troveremo un segno che ci guiderà.” Boromir si oppose a lungo a quella decisione; ma quando fu chiaro che Frodo avrebbe seguito Aragorn dovunque, cedette. “Non è da Uomini di Minas Tirith abbandonar gli amici nel bisogno,” disse, “e voi avrete bisogno della mia forza, se volete raggiungere il Roccaguglia. Verrò fino all’isola elevata, ma non oltre. Una volta lì, mi dirigerò verso casa, da solo, se il mio aiuto non merita un po’ di compagnia come premio.” Il giorno ora avanzava e la nebbia si era in parte diradata. Stabilirono che Aragorn e Legolas dovevano andar subito in avanscoperta lungo la riva, mentre gli altri sarebbero rimasti vicino alle imbarcazioni. Aragorn sperava di trovare il modo di portare sia le barche sia i bagagli nelle acque più calme oltre le Rapide. “Le barche degli Elfi forse non affonderebbero,” disse, “ma questo non vuol dire che supereremmo Sarn Gebir incolumi. Finora nessuno c’è mai riuscito. Gli Uomini di Gondor non tracciarono strade in questa plaga, perché anche nei giorni di gloria il loro regno non giungeva all’Anduin, oltre gli Emyn Muil; ma in qualche punto della riva occidentale c’è una pista per il trasporto via terra, se riesco a trovarla. Non dev’essere andata distrutta, visto che le imbarcazioni leggere navigavano dalla Selvalanda a Osgiliath fino a pochi anni fa, quando gli Orchi di Mordor cominciarono a moltiplicarsi.” “Di rado in vita mia sono giunte barche dal Nord, e gli Orchi si aggirano sulla riva orientale,” disse Boromir. “Più vai avanti, più il pericolo crescerà a ogni miglio, anche se trovi un sentiero.” “Il pericolo è in agguato su ogni strada che porta a sud,” ribatté Aragorn. “Aspettateci un giorno solo. Se per allora non saremo tornati, vorrà dire che il male ci ha colpito. Dovrete perciò scegliere un nuovo capo e far del vostro meglio per seguirlo.” Con la morte nel cuore Frodo vide Aragorn e Legolas inerpicarsi sulla ripa e scomparire nella nebbia; ma i suoi timori erano infondati. Erano trascorse soltanto due o tre ore e non era ancora mezzogiorno quando ricomparvero le sagome indistinte degli esploratori. “Tutto a posto,” disse Aragorn calando giù dall’argine. “C’è un sentiero che conduce a un buon attracco ancora utilizzabile. La distanza non è grande: l’inizio delle Rapide è a non più di mezzo miglio sotto di noi e sono lunghe poco più di un miglio. Non molto oltre, la corrente torna chiara e calma, anche se veloce. La cosa più impegnativa sarà trasportare barche e bagagli fino alla vecchia via. L’abbiamo rintracciata ma è piuttosto lontana dal lungofiume e corre a ridosso di una parete rocciosa a più di duecento passi dalla riva. Non abbiamo invece trovato l’attracco a nord. Se tuttora sussiste, dobbiamo averlo superato la notte scorsa. Potremmo risalire con fatica la corrente senza riuscire a vederlo a causa della nebbia. Ora ci toccherà lasciare il Fiume, temo, e cercar di raggiungere da qui come meglio possiamo la pista per il trasporto via terra.” “Non sarebbe facile neanche se fossimo tutti Uomini,” disse Boromir. “Ma noi, Uomini o no, ci proveremo,” disse Aragorn. “Sì, ci proveremo,” ribadì Gimli. “Le strade accidentate rallentano le gambe degli Uomini, mentre un Nano va avanti anche con un carico pesante il doppio di lui, Messer Boromir!” La cosa fu oltremodo impegnativa, ma alla fine ci riuscirono. I bagagli, tolti dalle imbarcazioni, vennero portati in cima all’argine, dove c’era uno spazio piano. Poi estrassero le barche dall’acqua. Erano molto meno pesanti del previsto. Da quale pianta del paese elfico le avessero ricavate non lo sapeva neanche Legolas; ma il legno era robusto eppure stranamente leggero. Merry e Pippin riuscivano da soli e senza difficoltà a trasportar la loro barca in piano. Tuttavia ci volle la forza dei due Uomini per sollevarle e issarle sul terreno che la Compagnia avrebbe ora percorso. Risaliva su dal Fiume, una landa di grigi macigni calcarei ammonticchiati, con molti occulti fossi ricoperti di erbaccia e cespugli; macchie di rovi e vallette a strapiombo; e qua e là stagni paludosi alimentati da acque gocciolanti dagli scaglioni dell’entroterra. Boromir e Aragorn portarono a una a una le barche, mentre gli altri si sfiancavano arrancando coi bagagli. Finalmente tutto fu spostato sulla pista per il trasporto via terra. Dopo di che procedettero tutti assieme senza grandi intoppi, a parte i pruni sporgenti e le pietre cadute. La nebbia s’appigliava tuttora a velami sulla parete rocciosa franante e, sulla sinistra, la foschia ammantava il Fiume: lo sentivano fiottare e schiumare sulle cenge aguzze e i denti di pietra del Sarn Gebir, senza però vederlo. Ci vollero due viaggi per portare tutto intatto all’attracco meridionale. Lì la pista per il trasporto via terra, di nuovo rivierasca, declinava dolcemente fino ai bordi poco profondi di uno stagno. Sembrava scavato nel lungofiume non artificialmente bensì dall’acqua che precipitava vorticosa dal Sarn Gebir contro un basso pontile di roccia che sporgeva un po’ in mezzo alla corrente. Dietro la sponda si drizzava a perpendicolo in un dirupo grigio e per chi fosse appiedato non c’erano più sbocchi. Già il breve pomeriggio era passato e un fosco crepuscolo nuvoloso si andava addensando. Sedettero vicino all’acqua ad ascoltare il croscio e il rombo delle Rapide celate dalla foschia; erano stanchi e assonnati e d’animo cupo come il giorno morente. “Be’, eccoci qui, e qui dovremo trascorrere un’altra notte,” disse Boromir. “Abbiamo bisogno di dormire e, anche se Aragorn aveva intenzione di attraversare i Cancelli di Argonath di notte, siamo tutti troppo stanchi… tranne, ovviamente, il nostro gagliardo nano.” Gimli non replicò: la testa gli ciondolava. “Ora riposiamo il più a lungo possibile,” disse Aragorn. “Domani dovremo di nuovo viaggiare di giorno. A meno che il tempo non cambi ancora una volta e ci tradisca, abbiamo buone possibilità di filarcela senza esser visti da eventuali occhi sulla sponda orientale. Ma stanotte bisogna montar la guardia a turno, due alla volta: tre ore di riposo e una di veglia.” Ma quella notte non accadde niente di più grave di una breve pioviggine un’ora prima dell’alba. Non appena fu giorno pieno, si avviarono. La nebbia già si andava diradando. Si tenevano il più vicino possibile al lato occidentale e scorgevano le vaghe sagome dei bassi dirupi levarsi sempre più, pareti d’ombra con i piedi nel fiume impetuoso. A metà mattina le nubi si abbassarono e cominciò a diluviare. Tesero le coperte di pelle sulle barche onde evitare che si allagassero e si lasciarono trasportare; davanti e intorno a loro poco o niente si scorgeva attraverso il grigio velario ricadente. La pioggia, tuttavia, non durò molto. Il cielo lentamente perse il suo gravame e poi le nuvole d’un tratto si sfrangiarono in uno strascico che risaliva il Fiume verso nord. Nebbie e foschie disparvero. Davanti ai viaggiatori una vasta gravina, con grandi pareti rocciose dove, su cenge e angusti crepacci, s’abbarbicavano pochi alberi attorti. Il canale si fece più stretto e il Fiume più rapido. Ora filavano senza molta speranza di fermarsi o virare, a dispetto di quel che avrebbero potuto incontrare. Sul capo un corridoio aereo di un azzurro tenue, intorno lo scuro sovrastato Fiume e davanti, a ostruire il sole, le nere colline degli Emyn Muil, che non presentavano varchi. Frodo, che scrutava innanzi a sé, scorse in lontananza due grandi scogli avvicinarsi: parevano grandi pinnacoli o pilastri di pietra. Alti, erti e sinistri si stagliavano ai lati della corrente. In mezzo si schiudeva un interstizio dove il Fiume sospinse le barche. “Ecco gli Argonath, i Pilastri dei Re!” gridò Aragorn. “Tra poco ci passeremo in mezzo. Mettete le barche in fila e il più distanziate possibile! Tenetevi al centro della corrente!” Mentre Frodo veniva trascinato verso di loro, i grandi pilastri si levarono come torri a incontrarlo. Gli sembravano giganti, enormi figure grigie silenti ma minacciose. Poi si accorse che in effetti erano forgiate e modellate: l’arte e il potere di un tempo le avevano lavorate e serbavano tuttora, attraverso i soli e le piogge di anni caduti nell’oblio, le possenti sembianze che ci avevano sbozzato. Su grandi piedistalli piantati nelle acque profonde si ergevano due grandi re di pietra: con occhi annebbiati e sopracciglia screpolate fissavano con cipiglio a Nord. La mano sinistra sollevata con il palmo rivolto verso l’esterno in segno d’avvertimento; la destra impugnava un’ascia; sul capo un elmo e una corona sgretolati. Esprimevano tuttora grande potestà e regalità, muti guardiani di un regno da gran tempo scomparso. Paura e soggezione scesero su Frodo, che si acquattò e chiuse gli occhi, non osando guardare mentre la barca si avvicinava. Perfino Boromir chinò la testa al passaggio vorticoso delle barche, fragili e fuggenti come foglioline, sotto l’ombra permanente delle sentinelle di Númenor. Subentrarono così nell’oscura voragine dei Cancelli. D’ambo i lati si levavano a strapiombo ad altezze inimmaginabili le rupi spaventevoli. Opaco, in lontananza, il cielo. Le acque nere rombavano e rimbombavano e il vento urlava sulle loro teste. Frodo, accovacciato con le ginocchia raccolte, udì Sam davanti a lui mormorare e lamentarsi: “Che razza di posto! Che posto orribile! Fa’ che scendo da questa barca e non sfiorerò mai più una pozzanghera neanche con la punta dei piedi, altro che un fiume!” “Non temete!” disse una voce sconosciuta alle sue spalle. Frodo si girò e vide Passolungo, che però non era Passolungo; il Forestale logorato dalle intemperie non era più lì. Al timone sedeva Aragorn figlio di Arathorn, fiero e impettito, e con mano sicura governava la barca; il cappuccio gli ricadeva sulle spalle e il vento scompigliava i capelli scuri, negli occhi aveva una luce: un re di ritorno dall’esilio nel suo paese. “Non temete!” disse. “Da tanto desideravo posare gli occhi sulle sembianze di Isildur e Anárion, i miei signori di un tempo. Sotto la loro ombra Elessar, la Pietra elfica figlio di Arathorn del Casato di Valandil figlio d’Isildur, erede di Elendil, non ha nulla da temere!” Poi la luce negli occhi si spense e parlò tra sé e sé: “Come vorrei che Gandalf fosse qui! Come anela il mio cuore Minas Anor e le mura della mia città! Ma ora dove volgerò i miei passi?” La voragine era lunga e scura, piena del rumore del vento, dell’acqua vorticosa e delle rocce echeggianti. Piegava leggermente a ovest e perciò, sulle prime, davanti tutto era buio; ma ben presto Frodo vide una lama di luce alta di fronte a sé, sempre più grande. Si avvicinò rapidamente e a un tratto le barche ci saettarono in mezzo sbucando in una luce limpida e diffusa. Il sole, già da molto oltre il meriggio, splendeva in un cielo ventoso. Le acque, trattenute, si stendevano in un lungo lago ovale, il pallido Nen Hithoel, cinto di grigie colline scoscese dai fianchi coperti di alberi, ma in cima erano spoglie, di un freddo lucore alla luce del sole. All’estremità meridionale si levavano tre picchi. Quello centrale, un po’ più vicino, era separato dagli altri, un’isola nell’acqua, e il Fiume la stringeva tra le pallide braccia baluginanti. Distante ma profondo giungeva portato dal vento un ruglio simile al rombo del tuono udito in lontananza. “Ecco Tol Brandir!” disse Aragorn, indicando a sud l’alta vetta. “Sulla sinistra c’è Amon Lhaw e sulla destra Amon Hen, le Colline dell’Udito e della Vista. Ai tempi dei grandi re ci avevano piazzato alti seggi custoditi da sentinelle. Ma si dice che mai piede umano o animale si sia posato su Tol Brandir. Prima che cali l’ombra della notte noi li avremo raggiunti. Odo la voce di Rauros che chiama.” La Compagnia si riposò per un po’, lasciandosi portare verso sud dalla corrente che fluiva attraverso il lago. Mangiarono qualcosa e poi, riprese le pagaie, accelerarono la navigazione. L’ombra inghiottì i fianchi delle colline occidentali e il Sole diventò rotondo e rosso. Qua e là spuntò una pallida stella. I tre picchi si profilavano davanti a loro, adombrati dal crepuscolo. Rauros ruggiva con voce possente. Già la notte era scesa sui flutti quando i viaggiatori giunsero finalmente all’ombra delle colline. Il decimo giorno di viaggio era finito. La Selvalanda era dietro di loro. Se intendevano proseguire dovevano ormai scegliere tra la via orientale e quella occidentale. L’ultima parte della Cerca era davanti a loro. CAPITOLO X LO SCIOGLIMENTO DELLA COMPAGNIA Aragorn li guidò sul braccio destro del Fiume. Lì, sulla sponda occidentale, all’ombra di Tol Brandir un prato verde scendeva fino all’acqua dai piedi di Amon Hen. Dietro, le prime dolci falde della collina ricoperte di alberi, e alberi si allontanavano a ovest lungo le sponde arcuate del lago. Una piccola polla si riversava giù dall’alto e alimentava l’erba. “Stanotte riposeremo qui,” disse Aragorn. “Questo è il prato di Parth Galen: un bel posto durante le estati di un tempo. Speriamo che non ci sia ancora pervenuto il male.” Tirarono in secco le barche sulle verdi sponde e si accamparono lì accanto. Stabilirono la guardia, anche se non c’erano segni né rumori dei nemici. Se Gollum aveva trovato il modo di seguirli, si teneva nascosto e in silenzio. Nondimeno, con l’avanzare della notte Aragorn divenne inquieto, si agitava nel sonno e spesso si svegliava. Nelle ore piccole si alzò e si avvicinò a Frodo, che era di guardia. “Perché ti sei svegliato?” domandò Frodo. “Non è il tuo turno.” “Non lo so,” rispose Aragorn; “ma mentre dormivo crescevano un’ombra e una minaccia. Sarà il caso che tu sfoderi la spada.” “Perché?” disse Frodo. “Ci sono nemici nei paraggi?” “Vediamo come reagisce Pungiglione,” rispose Aragorn. Allora Frodo sguainò la lama elfica. E si avvide con sgomento che il taglio luceva fiocamente nella notte. “Orchi!” disse. “Non molto vicini, ma sempre troppo, direi.” “È quel che temevo,” disse Aragorn. “Ma forse non sono su questa sponda del Fiume. La luce di Pungiglione è debole e potrebbe segnalare soltanto la presenza di spie di Mordor vaganti alle pendici di Amon Lhaw. Non ho mai saputo di Orchi sull’Amon Hen. Ma può succedere di tutto in questi giorni malefici, ora che Minas Tirith non custodisce più i passaggi dell’Anduin. Domani dovremo proceder con cautela.” Siccome fuoco e fumo arrivò il giorno. In basso, a oriente, nere strisce di nubi come esalazioni di un grande incendio. Il sole nascente le illuminava da sotto con fiamme di un rosso cupo; ma ben presto le scavalcò, salendo nel cielo terso. La sommità di Tol Brandir era incuffiata d’oro. Frodo portò lo sguardo a est e fissò l’alta isola. I fianchi strapiombavano dalla corrente. In cima agli alti scogli c’erano ripidi pendii che gli alberi rampicavano, montando una chioma sull’altra; e, più in alto ancora, grigie pareti di roccia inaccessibili, coronate da una grande punta di pietra. Intorno roteavano numerosi uccelli, ma non si scorgeva traccia di altre creature viventi. Dopo colazione, Aragorn convocò la Compagnia. “È giunta infine l’ora,” disse: “l’ora della scelta che abbiamo rinviato a lungo. Che cosa ne sarà adesso del nostro sodalizio? Finora i membri hanno viaggiato da sodali. Prenderemo a ovest con Boromir incontro alle guerre di Gondor; o prenderemo a est incontro alla Paura e all’Ombra; o scioglieremo il sodalizio per andare in questa o quella direzione a seconda della scelta personale? In ogni caso dobbiamo decidere al più presto. Non possiamo sostare qui a lungo. Il nemico è sulla sponda orientale, lo sappiamo; ma temo che gli Orchi siano già da questo lato del Fiume.” Seguì un lungo silenzio durante il quale nessuno parlò né si mosse. “Be’, Frodo,” disse alla fine Aragorn. “Purtroppo l’onere ricade su di te. Sei tu il Portatore designato dal Consiglio. La tua strada devi esser solo tu a sceglierla. In questo caso io non posso intervenire. Non sono Gandalf e, pur se ho cercato di farne le veci, non so quali piani o speranze avesse per questo frangente, se mai ne aveva. È più che probabile che, fosse qui ora, la scelta spetterebbe sempre a te. È il tuo destino.” Frodo non rispose subito. Poi parlò lentamente. “Lo so che il tempo stringe, però non so decidere. L’onere si fa sentire. Datemi un’ora e dirò la mia. Ho bisogno di stare da solo!” Aragorn lo guardò con benevola indulgenza. “Benissimo, Frodo figlio di Drogo,” disse. “Avrai un’ora di tempo e ti lasceremo solo. Ci tratterremo qui per un po’. Ma tienti sempre a portata di voce.” Frodo rimase ancora un attimo seduto a testa bassa. Sam, che osservava con grande inquietudine il padrone, scosse il capo e bofonchiò: “È chiaro come il sole, ma adesso come adesso Sam Gamgee non deve mettere il bastone fra le ruote, non è il caso.” Di lì a poco Frodo si alzò e si allontanò; e Sam si avvide che mentre gli altri si trattenevano dal guardarlo, gli occhi di Boromir seguirono attentamente Frodo finché non scomparve tra gli alberi ai piedi di Amon Hen. Girovagando dapprima senza meta nel bosco, Frodo si accorse che i piedi lo portavano verso le pendici della collina. Incontrò un sentiero, le rovine sempre più rarefatte di un’antica strada. Nei punti più scoscesi avevano scavato scalini nella pietra, ormai però consunti e crepati, e spaccati dalle radici degli alberi. Salì ancora un po’, incurante della via che prendeva, finché giunse in uno spiazzo erboso. Intorno crescevano sorbi e nel mezzo c’era una pietra piatta. Il praticello elevato si apriva a Oriente e ora bagnava nella luce del sole mattutino. Frodo si fermò e guardò oltre il Fiume, molto in basso sotto di lui, verso Tol Brandir e gli uccelli volteggianti nel grande abisso d’aria tra lui e l’isola inviolata. La voce di Rauros era un possente ruggito misto a un cupo pulsante rimbombo. Sedette sulla pietra, il mento tra le mani, lo sguardo fisso a oriente, senza vedere molto con gli occhi. Ripercorreva mentalmente tutto quel che era successo dopo la partenza di Bilbo dalla Contea, e ricordava e ponderava ogni parola di Gandalf. Il tempo passava ed era ancora lontanissimo da una decisione. A un tratto riemerse dai pensieri: ebbe la strana sensazione di una presenza alle spalle, di due occhi ostili puntati su di lui. Balzò in piedi e si girò; ma vide con stupore soltanto Boromir, che gli sorrideva amabilmente. “Ero in pensiero per te, Frodo,” disse avvicinandosi. “Se Aragorn ha ragione e gli Orchi sono vicini, allora nessuno di noi dovrebbe andare in giro da solo, e tu meno di tutti: tante cose dipendono da te. Anch’io sono afflitto. Posso restare a parlare un momento con te, ora che ti ho trovato? Mi sarebbe di conforto. Quando si è in molti, ogni discorso diventa una discussione interminabile. Ma a volte in due si arriva a qualcosa di assennato.” “Sei gentile,” replicò Frodo. “Ma non saranno i bei discorsi ad aiutarmi. Io so quel che dovrei fare, ma ho paura di farlo, Boromir: paura.” Boromir restò in silenzio. Rauros ruggiva ininterrottamente. Il vento mormorava in mezzo ai rami degli alberi. Frodo rabbrividì. Di punto in bianco Boromir andò a sedersi accanto a lui. “Sei sicuro di non soffrire inutilmente?” disse. “Vorrei aiutarti. Nella tua ardua scelta hai bisogno di consigli. Accetterai il mio?” “Credo di sapere già quale consiglio mi daresti, Boromir,” disse Frodo. “E sembrerebbe anche assennato, se il cuore non mi mettesse in guardia.” “In guardia? In guardia da che cosa?” disse seccamente Boromir. “Dagli indugi. Dalla via che sembra più comoda. Dal rifiuto del peso che ricade su di me. Da… be’, se proprio devo dirlo, dalla fiducia nella forza e nella sincerità degli Uomini.” “Eppure quella forza ti ha protetto a lungo nel tuo piccolo paese lontano, benché a tua insaputa.” “Non metto in dubbio il valore della tua gente. Ma il mondo sta cambiando. Le mura di Minas Tirith saranno pur robuste, ma non abbastanza. Se cedessero, che cosa accadrebbe?” “Moriremmo valorosamente in battaglia. Ma c’è sempre la speranza che non cedano.” “Nessuna speranza finché l’Anello si conserva,” disse Frodo. “Ah! L’Anello!” disse Boromir con un lampo negli occhi. “L’Anello! Non è uno strano destino patire tante paure e tanti dubbi per un oggetto così piccolo? Un oggetto così piccolo! E io l’ho appena visto un attimo nella casa di Elrond. Potrei dargli un’altra occhiata?” Frodo alzò lo sguardo, il cuore di colpo raggelato. Colse la strana luce negli occhi di Boromir, che conservava però un’espressione bonaria e amichevole. “È meglio che resti nascosto,” rispose. “Come vuoi. Non ci tengo,” disse Boromir. “Però posso parlarne, vero? Tu sembri pensare soltanto al suo potere in mano al Nemico: agli usi malvagi, non a quelli buoni. Il mondo sta cambiando, dici. Minas Tirith cadrà, se l’Anello si conserva. E perché mai? Se l’Anello lo avesse il Nemico, senz’altro. Ma se lo avessimo noi?” “Non eri presente al Consiglio?” replicò Frodo. “Perché non possiamo usarlo, e ciò che si fa con l’Anello si trasforma in male.” Boromir si alzò e si mise a camminare su e giù con impazienza. “Così tu andrai avanti,” esclamò. “Gandalf, Elrond… tutti costoro ti hanno insegnato a dir così. Per loro sarà anche giusto. Questi elfi e mezzelfi e maghi magari finirebbero male. Spesso però ho il sospetto che non siano saggi bensì semplicemente timidi. Ma a ciascuno i suoi simili. Uomini leali non si lasciano corrompere. Noi di Minas Tirith siamo rimasti fedeli nei lunghi anni di tribolazioni. Non desideriamo il potere dei re maghi, ma soltanto la forza per difenderci, per difendere una giusta causa. Ed ecco che nell’ora del bisogno la sorte porta alla luce l’Anello del Potere. È un dono, io dico, un dono ai nemici di Mordor. È una follia non usarlo, non usare il potere del Nemico contro di lui. Gli impavidi, gli spietati, solo costoro otterranno la vittoria. Che cosa non farebbe un guerriero in questo frangente, un grande capo? Che cosa non farebbe Aragorn? O, se lui rifiuta, perché non Boromir? L’Anello mi conferirebbe il potere del Comando. Come respingerei gli stuoli di Mordor, e tutti gli uomini convergerebbero sotto il mio stendardo!” Boromir faceva avanti e indietro, parlando a voce sempre più alta. Sembrava quasi aver dimenticato Frodo, mentre parlava di mura e armi, di uomini chiamati a raccolta; e faceva progetti per grandi alleanze e gloriose vittorie future; e piegava Mordor e diventava un re potente, benevolo e saggio. Di botto s’interruppe e agitò le braccia. “E ci dicono di gettarlo via!” gridò. “Non ho detto distruggerlo. Quello sarebbe un bene, se la ragione desse qualche speranza di farlo. Così non è. L’unico piano che ci hanno proposto è di mandare alla cieca un mezzomo a Mordor, offrendo al Nemico l’opportunità di rimpossessarsene. Una follia! “Te ne rendi conto, vero, amico mio?” disse, rivolgendosi all’improvviso di nuovo a Frodo. “Tu dici di aver paura. Se è così, anche il più audace ti perdonerebbe. Ma non sarà mica il buon senso che si ribella?” “No, ho paura,” disse Frodo. “Semplicemente paura. Ma sono contento di averti sentito parlar così a fondo. Adesso ho le idee più chiare.” “Allora verrai a Minas Tirith?” gridò Boromir. Gli occhi gli brillavano nel viso esaltato. “Mi hai frainteso,” disse Frodo. “Ma verrai, anche solo per un breve periodo?” insistette Boromir. “Ormai la mia città non è lontana; e dista da Mordor poco più di Tol Brandir. Siamo rimasti a lungo nelle terre selvagge e tu hai bisogno di sapere che cosa fa il Nemico prima di compiere una mossa. Vieni con me, Frodo,” disse. “Hai bisogno di riposare prima della spedizione, se proprio devi andare.” Posò la mano sulla spalla dello hobbit con gesto affettuoso; ma Frodo sentì che la mano tremava per l’agitazione trattenuta. Si ritrasse prontamente e occhieggiò allarmato l’Uomo, alto quasi il doppio di lui, e immensamente più forte. “Perché sei così ostile?” disse Boromir. “Io sono un uomo leale, non un ladro né un cacciatore. Ho bisogno del tuo Anello: ormai l’hai capito; ma ti do la mia parola che non desidero tenerlo. Perché non mi lasci almeno mettere alla prova il mio piano? Prestami l’Anello!” “No! No!” gridò Frodo. “Il Consiglio lo ha dato a me in consegna.” “È per colpa della nostra stessa follia che il Nemico ci sconfiggerà,” gridò Boromir. “Che rabbia mi fa! Stupido! Stupido e testardo! Corri di proposito incontro alla morte e danneggi la nostra causa. Se ci sono mortali che hanno diritto all’Anello, quelli sono gli uomini di Númenor e non i Mezzomini. È tuo solo per un caso malaugurato. Avrebbe potuto essere mio. Dovrebbe essere mio. Dammelo!” Frodo non rispose ma si allontanò tanto da mettere la grande pietra piatta tra loro. “Su, dai, amico mio!” disse Boromir smorzando i toni. “Perché non sbarazzartene? Perché non liberarti dal dubbio e dalla paura? Puoi far ricadere la colpa su di me, se vuoi. Basterà dir che ero troppo forte e te l’ho preso con la violenza. E io sono troppo forte per te, mezzomo,” gridò; e di colpo saltò oltre la pietra avventandosi su Frodo. Il suo bel viso amichevole si era orrendamente trasformato; negli occhi divampava un fuoco. Con uno scatto laterale Frodo aveva messo di nuovo la pietra tra loro. Poteva fare soltanto una cosa: tremando tirò fuori l’Anello appeso alla catenella e si affrettò a infilarlo al dito proprio mentre Boromir si avventava di nuovo su di lui. L’Uomo rimase di stucco, sgranando per un attimo gli occhi, poi si mise a correre come un forsennato, cercando qua e là tra le rocce e gli alberi. “Miserabile imbroglione!” urlò. “Lascia che ti metta le mani addosso! Ora capisco le tue intenzioni. Vuoi portare l’Anello a Sauron e venderci tutti. Aspettavi soltanto l’occasione buona per piantarci in asso. La morte e le tenebre ricadano su te e su tutti i mezzomini!” Poi inciampò in un sasso e cadde lungo disteso. Per un po’ rimase immobile, come colpito dalla sua stessa maledizione; poi all’improvviso scoppiò in lacrime. Si rialzò e si passò una mano sugli occhi, asciugandosi le lacrime. “Che cosa ho detto?” gridò. “Che cosa ho fatto? Frodo, Frodo,” chiamò. “Torna! Mi ha preso la follia, ma è passata. Torna!” Non ci fu risposta. Frodo non udì neppure le sue grida. Era già lontano e risaliva correndo alla cieca il sentiero che portava in cima alla collina. Sconvolto dal terrore e dal dispiacere, rivedeva il viso feroce e furibondo di Boromir, i suoi occhi di bragia. Ben presto si trovò da solo sulla sommità di Amon Hen e si arrestò trafelato. Come attraverso una nebbia vide un ampio cerchio piatto, coperto di enormi lastre e cinto da merlatura fatiscente; e al mezzo, su quattro colonne scolpite, un alto seggio, raggiungibile da una scala di molti gradini. Frodo salì e sedette sull’antica sedia, sentendosi come un bambino smarrito che si è arrampicato sul trono dei re delle montagne. Sulle prime non distinse molto. Gli sembrava di essere in un mondo di nebbia popolato soltanto da ombre: aveva al dito l’Anello. Poi qua e là la nebbia si diradò ed ebbe molte visioni: piccole e nitide come se fossero sotto i suoi occhi su un tavolo, e pur remote. Niente suoni, soltanto luminose immagini animate. Il mondo sembrava essersi rimpicciolito e ammutolito. Sedeva sul Seggio della Visione, a Amon Hen, la Collina dell’Occhio degli Uomini di Númenor. Lo sguardo a est spaziava su vaste terre non riportate sulle carte, pianure senza nome e foreste inesplorate. A nord guardò e in basso il Grande Fiume si svolgeva come un nastro e i Monti Brumosi erano piccoli e duri come denti rotti. A ovest guardò e vide i vasti pascoli di Rohan; e Orthanc, il pinnacolo d’Isengard, come una nera guglia. A sud guardò e proprio sotto i suoi piedi il Grande Fiume s’attorceva come un’onda in ricaduta per tuffarsi dalle cascate di Rauros in un pozzo schiumante; un arcobaleno giocava in un baluginio sopra i vapori. E vide Ethir Anduin, il grandioso delta del Fiume, e miriadi di uccelli marini volteggiare al sole come un bianco polverio e, sotto, un mare verde e argento incresparsi una linea dopo l’altra senza fine. Ma ovunque guardasse, vedeva i segni della guerra. I Monti Brumosi brulicavano come formicai: da migliaia di buchi emergevano orchi. Sotto le fronde di Boscuro si battevano all’ultimo sangue Elfi, Uomini e bestie feroci. La terra dei Beorniani era in fiamme; una nube era sopra Moria; il fumo si levava ai confini di Lórien. Uomini a cavallo galoppavano sull’erba di Rohan; lupi si riversavano da Isengard. Dai porti dell’Harad salpavano navi da guerra; e da Est si spostavano incessantemente Uomini: spadaccini, lancieri, arcieri a cavallo, cocchi di comandanti e carri carichi. Tutto il potere dell’Oscuro Signore era in azione. Poi, riportato lo sguardo a sud, Frodo osservò Minas Tirith. Lontanissima sembrava, e stupenda: bianche le mura, innumeri le torri, fiera e bella nella sua sede montana; la merlatura luccicava d’acciaio e sui torrioni garrivano innumeri stendardi. La speranza gli si accese in cuore. Ma contro Minas Tirith si ergeva un’altra fortezza, più grande e più solida. Da lì lo sguardo fu attratto nolente verso est. Superò i ponti in rovina di Osgiliath, i cancelli ghignanti di Minas Morgul e le Montagne infestate e si affacciò su Gorgoroth, la valle del terrore nella Terra di Mordor. Lì sotto il Sole si stendevano le tenebre. Il fuoco ardeva in mezzo al fumo. Il Monte Fato bruciava e saliva un gran fetore. Alla fine lo sguardo si arrestò: mura su mura, merlatura su merlatura, nera, incommensurabilmente forte, montagna di ferro, cancello d’acciaio, torre d’adamante, egli la vide: Barad-dûr, Fortezza di Sauron. Ogni speranza lo lasciò. E all’improvviso sentì l’Occhio. Nella Torre Oscura c’era un occhio che non dormiva. Frodo capì che si era accorto del suo sguardo. Lì si annidava una volontà selvaggia e bramosa. Balzò verso di lui; la sentì quasi come un dito, che lo cercava. Ben presto lo avrebbe inchiodato, avrebbe scoperto esattamente dove si trovava. Sfiorò Amon Lhaw. Diede un’occhiata a Tol Brandir… Frodo si buttò giù dal seggio, si rannicchiò, coprì la testa col cappuccio grigio. Udì la propria voce gridare: Mai, mai! O era invece: Eccomi, vengo, vengo da te? Non lo sapeva. Poi come un lampo proveniente da un altro punto di potere gli venne un altro pensiero: Toglilo! Toglilo! Toglilo, stupido! Togliti l’Anello! I due poteri lottarono in lui. Per un attimo, in perfetto equilibrio tra le loro punte acuminate, si contorse in preda al tormento. Poi di colpo riprese coscienza di sé, Frodo, non la Voce né l’Occhio: libero di scegliere, e con un ultimo istante per farlo. Sfilò l’Anello dal dito. Era in ginocchio nella chiara luce del sole davanti all’alto seggio. Un’ombra nera parve passar sopra di lui come un braccio; mancò Amon Hen, brancolò verso ovest e scomparve. Allora il cielo fu ovunque azzurro e limpido e gli uccelli cantavano su ogni ramo. Frodo si rialzò. Si sentiva stanchissimo ma la volontà era ferma e il cuore più leggero. Parlò ad alta voce con se stesso. “Ora farò quel che devo,” disse. “Almeno questo è chiaro: la malvagità dell’Anello è già all’opera perfino tra i membri della Compagnia, e l’Anello deve allontanarsi da loro prima di fare altri danni. Partirò da solo. Di qualcuno non posso fidarmi, e a quelli di cui mi fido voglio troppo bene: il povero Sam, Merry e Pippin. Anche Passolungo: il suo cuore ha nostalgia di Minas Tirith, dove avranno bisogno di lui, ora che Boromir è stato intaccato dal male. Partirò da solo. All’istante.” Ridiscese velocemente il sentiero e tornò sul prato dove lo aveva trovato Boromir. E si fermò, in ascolto. Gli parve di udire grida e richiami dai boschi vicino alla riva sottostante. “Mi staranno cercando,” disse. “Chissà quanto tempo sono stato lontano. Ore, direi.” Esitò. “Che cosa posso fare?” mormorò. “Devo partire subito o non lo farò mai più. Non avrò un’altra occasione. Mi spiace da morire lasciarli, e in questo modo, senza nessuna spiegazione. Ma di sicuro capiranno. Sam senz’altro. E che cos’altro potrei fare?” Lentamente tirò fuori l’Anello e lo rimise al dito. Svanì e scese giù per il colle come un fruscio del vento. Gli altri rimasero a lungo in riva al fiume. Per un po’ si erano aggirati nervosamente in silenzio; ma adesso erano seduti in cerchio e discutevano. Ogni tanto si sforzavano di parlare di altre cose, del lungo cammino e delle tante avventure; ponevano ad Aragorn domande sul regno di Gondor e sulla sua storia antica, sui resti delle grandi opere che si potevano ancora vedere in quella strana terra di confine chiamata Emyn Muil: i re di pietra, i seggi di Lhaw e Hen e la grande Scalinata accanto alle cascate di Rauros. Ma col pensiero e con le parole tornavano sempre a Frodo e all’Anello. Quale scelta avrebbe fatto Frodo? Perché esitava? “Secondo me si starà chiedendo qual è la via più disperata,” disse Aragorn. “E ne ha ben donde. Per la Compagnia andare a est a questo punto è improponibile, visto che Gollum ci ha rintracciati e c’è da temere che il segreto del nostro viaggio sia già trapelato. Ma Minas Tirith non è più vicina al Fuoco e alla distruzione del Fardello. “Potremmo restar lì per un periodo e opporre una fiera resistenza; ma Sire Denethor e tutti i suoi uomini non possono sperar di ottenere quello che, perfino a detta di Elrond, andava oltre il suo potere: o tenere nascosto il Fardello o respingere le forze al completo del Nemico quando verrà a reclamarlo. Che cosa sceglierebbe uno di noi al posto di Frodo? Io non lo so. Ora sì che ci vorrebbe Gandalf.” “È stata una perdita crudele,” disse Legolas. “Però dobbiamo per forza prendere una decisione senza il suo aiuto. Allora aiutiamo Frodo assumendoci noi la responsabilità della scelta. Richiamiamolo e passiamo ai voti! Io voterei per Minas Tirith.” “Anch’io,” disse Gimli. “Se ci hanno mandato con lui è solo per aiutare il Portatore lungo la via, seguendolo fin dove ritenevamo opportuno; né giuramenti né ordini ci impongono di cercare il Monte Fato. Per me non è stato facile partire da Lothlórien. Eppure sono arrivato fin quaggiù, e vi dico questo: qui si tratta di prendere la decisione estrema, e mi rendo perfettamente conto che non posso abbandonare Frodo. Per me sceglierei Minas Tirith ma, se lui dispone altrimenti, io lo seguirò.” “Anch’io andrò con lui,” disse Legolas. “Sarebbe sleale dirgli addio adesso.” “Sarebbe un tradimento, in verità, se l’abbandonassimo tutti,” disse Aragorn. “Ma se decide di andare a est, non occorre che tutti lo accompagnino; anzi, secondo me non sarebbe nemmeno opportuno. È un’impresa disperata: per otto come per tre, per due o per uno solo. Se rimetteste a me la scelta, designerei tre compagni: Sam, che non accetterebbe scuse; Gimli; e il sottoscritto. Boromir tornerà nella sua città, dove il padre e la sua gente hanno bisogno di lui; e con lui dovrebbero andare gli altri, o perlomeno Meriadoc e Peregrino, se Legolas non è disposto a lasciarci.” “Non ci siamo proprio!” gridò Merry. “Noi non possiamo abbandonare Frodo! Io e Pippin abbiamo sempre voluto seguirlo e non ci rinunciamo. Prima però non ci rendevamo conto del pericolo. Sembrava diverso, visto dalla Contea o da Valforra. Sarebbe folle e atroce lasciar andare Frodo a Mordor. Perché non glielo impediamo?” “Dobbiamo impedirglielo,” esclamò Pippin. “E lui proprio di questo si preoccupa, ne sono più che certo. Sa che se volesse andare a est, noi non saremmo d’accordo. E quel poveretto non se la sente di chiedere a qualcuno di accompagnarlo. Ma ci pensate: andar da solo a Mordor!” Pippin rabbrividì. “Ma quel caro sciocco di uno hobbit dovrebbe sapere che non ha bisogno di chiederlo. Dovrebbe sapere che, se non possiamo impedirglielo, non lo lasceremo andar da solo.” “Scusate,” disse Sam. “Ma mi sa che il mio padrone non l’avete proprio capito. Non è indeciso sulla via da prendere. Figuriamoci! E comunque, a che pro Minas Tirith? Per lui, voglio dire, scusate, Messer Boromir,” aggiunse e si girò. Si accorsero così che Boromir, dapprima seduto in silenzio all’esterno del cerchio, non era più lì. “Dov’è andato a cacciarsi?” gridò Sam, con aria preoccupata. “Ultimamente, secondo me, è un po’ strano. Ma in ogni caso questa faccenda non lo riguarda. Lui torna a casa, come ha sempre detto; niente da ridire. Ma il signor Frodo sa di dover trovare le Crepe del Fato, se ci riesce. Ma ha paura. Arrivati al dunque, è terrorizzato, punto e basta. Ecco qual è il problema. Naturalmente ha fatto un po’ di pratica, diciamo così – come tutti noi – da che abbiamo lasciato casa, altrimenti sarebbe così terrorizzato che butterebbe l’Anello nel Fiume e scapperebbe. Ma è ancora troppo spaventato per partire. E nemmeno si preoccupa per noi: se lo accompagneremo o no. Sa che intendiamo farlo. E questa è un’altra cosa che lo impensierisce. Se prende il coraggio a due mani per andare, vorrà andare da solo. Badate bene! Quando tornerà passeremo un brutto quarto d’ora. Perché lui il coraggio alla fine lo troverà, o non è vero che si chiama Baggins.” “Secondo me le tue parole son più sagge delle nostre, Sam,” disse Aragorn. “E che cosa dovremmo fare, se hai ragione tu?” “Fermarlo! Non lasciarlo partire!” gridò Pippin. “Mah…” disse Aragorn. “Il Portatore è lui e il destino del Fardello ricade su di lui. Non spetta a noi, credo, influenzarlo in un senso o nell’altro. E anche a provarci, credo che non ci riusciremmo. Ci sono altri poteri ben più forti all’opera.” “Be’, vorrei che Frodo ‘prendesse il coraggio a due mani’ e tornasse, per farla finita,” disse Pippin. “Quest’attesa è orribile! Il tempo dev’essere senz’altro scaduto!” “Sì,” disse Aragorn. “L’ora è passata da un pezzo. La mattina è quasi finita. Dobbiamo andare a prenderlo.” In quel mentre ricomparve Boromir. Emerse dagli alberi e si diresse verso di loro senza parlare. Aveva un’espressione torva e mesta. Si fermò come per contare i presenti e poi si sedette in disparte, con gli occhi fissi a terra. “Dove sei stato, Boromir?” s’informò Aragorn. “Hai visto Frodo?” Boromir esitò un istante. “Sì, e no,” rispose lentamente. “Sì: l’ho incontrato risalendo la collina e gli ho parlato. L’ho sollecitato a venire a Minas Tirith anziché andare a est. Mi sono arrabbiato e lui mi ha lasciato. È sparito. Non mi era mai capitato di vedere una cosa del genere, anche se ne avevo sentito parlare nei racconti. Deve aver infilato l’Anello. Non son più riuscito a trovarlo. Pensavo che sarebbe tornato da voi.” “Tutto qui quel che hai da dire?” disse Aragorn, fissandolo con uno sguardo duro e tutt’altro che benevolo. “Sì,” rispose. “Non aggiungerò altro per il momento.” “Brutta cosa!” gridò Sam, saltando su. “Io non so che cos’ha combinato quest’Uomo. Perché il signor Frodo l’avrebbe infilato? Non avrebbe mai dovuto farlo; e se lo ha fatto, chissà che cosa sarà successo!” “Ma poi se lo sarebbe tolto,” disse Merry. “Non appena sfuggito alla visita indesiderata, come faceva Bilbo.” “Ma dov’è andato? Dov’è?” gridò Pippin. “Ormai è via da troppo tempo.” “Quando hai visto Frodo l’ultima volta, Boromir?” domandò Aragorn. “Sarà una mezz’ora,” rispose. “Un’ora magari. Poi mi sono messo a vagare per un po’. Non lo so! Non lo so!” Si prese la testa tra le mani e si sedette come piegato dal dolore. “È scomparso da un’ora!” gridò Sam. “Dobbiamo trovarlo al più presto. Venite!” “Un momento!” esclamò Aragorn. “Dobbiamo dividerci in coppie e organizzare… ehi, aspettate!” Inutile. Nessuno gli dava retta. Sam era schizzato via per primo, seguito da Merry e Pippin, e stavano già scomparendo a ovest in mezzo agli alberi vicino alla riva, urlando: Frodo! Frodo! con le loro chiare, acute voci da hobbit. Legolas e Gimli si erano messi a correre. Panico e follia sembravano aver di colpo contagiato la Compagnia. “Ci disperderemo e ci smarriremo,” si lamentò Aragorn. “Boromir! Non so qual è il tuo ruolo in questa malefatta, ma adesso aiutaci! Segui quei due giovani hobbit e fa’ in modo di proteggerli, anche se non riesci a trovar Frodo. Se trovi lui o qualche traccia di lui, ripresentati qui. Io tornerò tra poco.” Con un balzo Aragorn si lanciò all’inseguimento di Sam. Lo raggiunse ai margini della radura in mezzo ai sorbi, che arrancava su per la salita, ansimando e gridando: Frodo! “Vieni con me, Sam!” disse. “Nessuno di noi dovrebbe rimanere solo. C’è un che di losco nell’aria. Lo sento. Io vado in cima, al Seggio di Amon Hen, a vedere quel che c’è da vedere. E guarda! Il cuore non sbagliava: Frodo è passato di qui. Seguimi, e tieni gli occhi aperti!” E volò su per il sentiero. Sam ce la mise tutta, ma non riusciva a regger l’andatura di Passolungo il Forestale e ben presto restò indietro. Non aveva fatto molta strada che Aragorn era già sparito. Sam si fermò sbuffando. A un tratto si diede una botta in testa con la mano. “Alt, Sam Gamgee!” disse a gran voce. “Visto che hai le gambe troppo corte, usa la testa! Vediamo un po’! Boromir non ci ha mentito, non è da lui; ma non ci ha detto tutto. Qualcosa ha spaventato assai il signor Frodo. E lui, d’un tratto, ha preso il coraggio a due mani. E finalmente si è deciso… a partire. Per dove? L’Est. Non senza Sam? Sì, anche senza il suo Sam. È una cattiveria, una cattiveria bell’e buona.” Sam si passò una mano sugli occhi, asciugandosi le lacrime. “Calma, Gamgee!” disse. “Rifletti, se ne sei capace! Non può sorvolare i fiumi né saltare le cascate. Non è equipaggiato. Perciò deve tornare alle barche. Alle barche! Alle barche, Sam, come un fulmine!” Sam si girò e si scapicollò lungo il sentiero. Cadde e si ferì le ginocchia. Si rialzò e riprese a correre. Giunse al limitare del prato di Parth Galen presso la riva, dove avevano tratto in secco le barche. Non c’era nessuno. Dai boschi alle sue spalle sembravano giungere grida, ma non ci badò. Per un attimo rimase impalato a fissare a bocca aperta una barca che scivolava da sola giù dalla sponda. Con un urlo Sam attraversò di corsa il prato. La barca entrò in acqua. “Arrivo, signor Frodo! Arrivo!” gridò Sam e si tuffò dall’argine cercando di afferrare la barca che intanto si allontanava. La mancò di un soffio. Con un grido e un tonfo cadde a capofitto nell’acqua rapida e profonda. Affondò gorgogliando e il Fiume si richiuse sulla testa riccioluta. Un’esclamazione di sgomento si levò dalla barca vuota. Una pagaia prese a mulinare e la barca virò di bordo. Frodo fece appena in tempo ad agguantare Sam per i capelli quando risalì in superficie, borbogliando e dibattendosi. Nei tondi occhi marrone si leggeva la paura. “Vieni su, Sam, ragazzo mio!” disse Frodo. “Afferra la mia mano!” “Salvatemi, signor Frodo!” boccheggiò Sam. “Affoco. Non vedo la vostra mano.” “Eccola. Non pizzicarmi, ragazzo! Non ti mollo. Tienti a galla e non ti agitare o rovescerai la barca. Ecco, adesso attaccati alla fiancata e lasciami usare la pagaia!” Con pochi colpi Frodo riaccostò la barca all’argine e Sam sciaguattò fuori bagnato come un topo d’acqua. Frodo si tolse l’Anello e rimise piede a terra. “Di tutte le maledette seccature, Sam, tu sei la peggiore!” disse. “Oh, signor Frodo, è una cattiveria!” disse Sam rabbrividendo. “È una cattiveria cercare di andarvene senza di me e tutto il resto. Se non avessi visto giusto, ora dove sareste?” “In viaggio e al sicuro.” “Al sicuro!” disse Sam. “Tutto solo e senza di me ad aiutarvi? Non lo avrei sopportato, sarebbe stata la mia rovina.” “Venire con me sarebbe la tua rovina, Sam,” disse Frodo, “e io non lo sopporterei.” “Sempre meno certa che essere abbandonato,” disse Sam. “Ma io sto andando a Mordor.” “Questo lo so bene, signor Frodo. È proprio lì che andate. E io vengo con voi.” “Insomma, Sam,” disse Frodo, “non mettermi i bastoni tra le ruote! Gli altri saranno di ritorno da un momento all’altro. Se mi trovano qui, mi toccherà discutere e spiegare, e non avrò più il coraggio né l’occasione di partire. E invece devo partire subito. Non c’è altro modo.” “No, certo,” rispose Sam. “Non da solo però. Vengo anch’io, o non partirà nessuno dei due. Per prima cosa farò dei buchi in tutte le barche.” Frodo scoppiò a ridere. Un calore e una felicità improvvisi gli toccarono il cuore. “Risparmiane una!” disse. “Ne avremo bisogno. Ma non puoi venir così, senza equipaggiamento né viveri.” “Aspettate solo un attimo che prendo la mia roba!” esclamò Sam tutto eccitato. “È già tutta pronta. Immaginavo che saremmo partiti oggi.” Si precipitò all’accampamento, estrasse il suo fagotto dalla pila che Frodo aveva fatto scaricando dalla barca gli effetti personali dei compagni, afferrò una coperta di riserva e un paio d’involti in più con le cibarie e tornò di corsa. “Così hai rovinato tutto il mio piano!” disse Frodo. “È inutile cercare di sfuggirti. Ma sono contento, Sam. Non so dirti quanto. Andiamo! È chiaro che dovevamo andare insieme. Noi partiremo e speriamo che gli altri trovino una via di salvezza! Passolungo si prenderà cura di loro. Non credo che li rivedremo più.” “Non si sa mai, signor Frodo. Non si sa mai,” disse Sam. E così Frodo e Sam partirono assieme per l’ultima tappa della Cerca. Frodo si staccò pagaiando dalla riva e il Fiume li trascinò via rapidamente lungo il braccio occidentale e oltre gli accigliati scogli di Tol Brandir. Il ruggito delle grandi cascate si fece più vicino. Pur con tutto l’aiuto offerto da Sam, fu arduo solcare di traverso la corrente fino all’estremità sud dell’isola e pilotar la barca verso la lontana sponda orientale. Alla fine toccarono di nuovo terra alle pendici meridionali di Amon Lhaw. Lì trovarono una sponda digradante e trassero in secco la barca, portandola in alto, lontano dall’acqua, e la nascosero come meglio potevano dietro un grosso macigno. Caricati indi i bagagli, si avviarono al di là delle grigie colline degli Emyn Muil e giù nella Terra d’Ombra.
