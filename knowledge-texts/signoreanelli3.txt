Il Ritorno del Re “La scacchiera è pronta e le pedine si sono messe in moto.” Gandalf sa bene che ormai Sauron è pronto a sferrare il suo attacco: una nube nera incombe sulle Terre degli Uomini, oscurando il sole e le speranze. Il mago è a Minas Tirith, ultimo baluardo di coloro che si oppongono all’Oscuro Signore: qui accorreranno Théoden e i suoi Rohirrim; qui si ricongiungeranno Pippin e Merry, i due mezzomini che hanno saputo dimostrare tutto il proprio valore; qui si attende il ritorno dell’erede di Isildur, che arriverà per la via più inaspettata. E mentre una grande battaglia infuria a Gondor, Frodo e Sam affrontano a Mordor gli ultimi terribili passi del loro cammino: devono vincere la stanchezza e la paura per gettare l’Anello Unico nel fuoco del Monte Fato. Nel terzo e conclusivo volume de Il Signore degli Anelli il Bene trionfa, ma non senza grandi perdite, e il mondo a cui i valorosi combattenti fanno ritorno non sarà mai più lo stesso, come è stato per Tolkien dopo la Grande Guerra e come accade a tutti coloro che hanno attraversato grandi e piccoli cambiamenti: epiche o intime che siano, le battaglie forgiano chiunque, uomini, elfi, nani o hobbit allo stesso modo. L’autore J.R.R. Tolkien John Ronald Reuel Tolkien nacque il 3 gennaio 1892 a Bloemfontein, in Sudafrica, da genitori inglesi. Massimo studioso di letteratura medievale inglese, studiò all’Exeter College di Oxford. Insegnò lingua e letteratura anglosassone a Oxford dal 1925 al 1945, e poi lingua e letteratura inglese fino al suo ritiro dall’attività didattica. Morì a Bournemouth, nello Hampshire, il 2 settembre 1973. Tra le sue opere, tutte pubblicate da Bompiani, ricordiamo Il Signore degli Anelli, Lo Hobbit, Il Silmarillion, I figli di Húrin, Berene Lúthien e da ultimo La caduta di Gondolin. Tre Anelli ai Re degli Elfi sotto il cielo, Sette ai Principi dei Nani nell’Aule di pietra, Nove agli Uomini Mortali dal fato crudele, Uno al Nero Sire sul suo trono tetro Nella Terra di Mordor dove le Ombre si celano. Un Anello per trovarli, Uno per vincerli, Uno per radunarli e al buio avvincerli Nella Terra di Mordor dove le Ombre si celano. SINOSSI Questa è la terza parte del Signore degli Anelli. La prima parte, La Compagnia dell’Anello, narrava come Gandalf il Grigio scoprì che l’anello in possesso di Frodo lo Hobbit era in realtà l’Anello Unico, dominatore di tutti gli Anelli del Potere. Raccontava la fuga di Frodo e dei compagni dalla pacifica Contea dove abitavano, inseguiti dal terrore dei Cavalieri Neri di Mordor, finché da ultimo, con l’aiuto di Aragorn il Forestale dell’Eriador, superati pericoli gravissimi erano giunti alla dimora di Elrond a Valforra. Lì si tenne il gran Consiglio di Elrond, dove si decise di tentar di distruggere l’Anello e si designò Frodo quale Portatore dell’Anello. Si passò indi a scegliere i Compagni dell’Anello, che lo avrebbero aiutato nella cerca: arrivare, se gli riusciva, alla Montagna di Fuoco di Mordor, la terra del Nemico in persona: soltanto lì era possibile disfarsi dell’Anello. Facevano parte della compagnia Aragorn e Boromir, figlio del Signore di Gondor, a rappresentare gli Uomini; Legolas, figlio del Re degli Elfi di Boscuro, a rappresentare gli Elfi; Gimli, figlio di Glóin della Montagna Solitaria, a rappresentare i Nani; Frodo con il domestico Samplicio e i due giovani congiunti Meriadoc e Peregrino, a rappresentare gli Hobbit; e Gandalf il Grigio. I Compagni si allontanarono in segreto da Valforra diretti a Nord ma, fallito il tentativo di valicare d’inverno l’alto passo di Caradhras, Gandalf li condusse attraverso la porta occulta nelle vaste Miniere di Moria in cerca di una via sotto le montagne. Lì Gandalf, lottando contro uno spaventoso spirito degli inferi, era caduto in un oscuro abisso. Ma Aragorn, rivelatosi l’erede segreto degli antichi Re dell’Occidente, si era messo a capo della Compagnia guidandola dalla Porta Orientale di Moria attraverso il territorio elfico di Lórien e poi lungo il grande Fiume Anduin fino a giungere alle Cascate di Rauros. Ormai non erano più ignari d’esser tenuti d’occhio dalle spie e di avere sulle loro tracce Gollum, la creatura che un tempo possedeva l’Anello e ancora lo concupiva. A questo punto s’era reso necessario decidere se prendere a oriente verso Mordor; andare con Boromir in soccorso di Minas Tirith, capoluogo di Gondor, nella guerra incombente; o separarsi. Quando divenne chiaro che il Portatore dell’Anello era intenzionato a continuare pur senza speranza il viaggio verso il paese del Nemico, Boromir cercò d’impadronirsi con la forza dell’Anello. La prima parte si concludeva con il cedimento di Boromir alle lusinghe dell’Anello; con la fuga e la scomparsa di Frodo e del domestico Samplicio; e con la dispersione del resto della Compagnia in seguito a un attacco improvviso di soldati orchi, alcuni al servizio dell’Oscuro Signore di Mordor, altri del traditore Saruman di Isengard. La Cerca del Portatore dell’Anello sembrava ormai votata al fallimento. La seconda parte, Le Due Torri (Libri Terzo e Quarto), narrava le imprese di tutta la Compagnia dell’Anello dopo lo scioglimento del sodalizio. Il Libro Terzo parlava del pentimento e della morte di Boromir, e del suo funerale su una barca affidata alle Cascate di Rauros; della cattura di Meriadoc e Peregrino a opera dei soldati orchi, che li condussero verso Isengard attraverso le pianure orientali di Rohan; e dell’inseguimento messo in atto da Passolungo, Legolas e Gimli. Comparvero allora i Cavalieri di Rohan. Uno squadrone di uomini a cavallo, capitanati dal Maresciallo Éomer, circondò gli orchi sul limitare della Foresta di Fangorn e li annientò; ma gli hobbit si rifugiarono nel bosco, dove incontrarono l’Ent Barbalbero, segreto signore di Fangorn. Al suo fianco assistettero al risveglio della collera del Popolo degli Alberi e alla loro marcia su Isengard. Nel frattempo Aragorn e i suoi compagni incontravano Éomer di ritorno dalla battaglia, che mise a disposizione i suoi cavalli, e su quelli proseguirono fino alla foresta. Lì, durante la vana ricerca degli hobbit, rincontrarono Gandalf, di ritorno dalla morte, ora divenuto il Cavaliere Bianco, ancorché sempre velato di grigio. Insieme a lui attraversarono Rohan fino alle sale di Théoden, Re della Marca, dove Gandalf guarì l’anziano re e lo sottrasse ai sortilegi di Rettilingua, il suo perfido consigliere, alleato segreto di Saruman. Poi cavalcarono insieme al re e al suo esercito contro le forze d’Isengard, riportando un’insperata vittoria a Borgocorno. Poi Gandalf li condusse a Isengard, dove trovarono la grande roccaforte distrutta dal Popolo degli Alberi, e Saruman e Rettilingua asserragliati nell’impenetrabile torre di Orthanc. Durante le trattative sulla soglia, Saruman rifiutò di pentirsi e Gandalf lo destituì e gli ruppe il bastone, lasciandolo in custodia agli Ent. Da una finestra in alto Rettilingua scagliò contro Gandalf una pietra che lo mancò ma che Peregrino raccolse. La pietra si rivelò uno dei quattro palantíri superstiti, le Pietre Veggenti di Númenor. Nel corso della notte Peregrino cedette alla malìa della Pietra; la rubò e ci guardò dentro, e così Sauron ebbe modo d’individuarlo. Il libro finiva con la calata di un Nazgûl sopra le pianure di Rohan, uno Spettro dell’Anello in sella a un corsiero volante, presagio di guerra imminente. Gandalf consegnò il palantír a Aragorn e corse via a cavallo verso Minas Tirith portandosi dietro Peregrino. Il Libro Quarto tornava a Frodo e Samplicio, ora smarriti nelle desolate colline degli Emyn Muil. Raccontava che i due sfuggirono dalle colline e vennero raggiunti da Sméagol-Gollum; e che Frodo ammansì Gollum e quasi ebbe ragione della sua malignità, al punto che Gollum li guidò attraverso le Morte Paludi e le terre devastate fino al Morannon, la Nera Porta del Paese di Mordor a Settentrione. Entrare era impossibile e Frodo accettò il consiglio di Gollum: cercare un “ingresso segreto” a lui noto e lontano, a sud, sulle Montagne dell’Ombra, la muraglia occidentale di Mordor. Nel corso del viaggio li catturò una squadra di esploratori, Uomini di Gondor capitanati da Faramir, fratello di Boromir. Faramir scoprì la natura della loro cerca, ma resistette alla tentazione alla quale aveva ceduto Boromir e li lasciò intraprendere l’ultima tappa del loro viaggio verso Cirith Ungol, il Passo del Ragno; avvertendoli però del pericolo mortale di recarsi in un posto a proposito del quale Gollum non aveva detto tutto ciò che sapeva. Non appena raggiunsero il Crocevia e presero il sentiero che menava all’orribile città di Minas Morgul, una grande tenebra si levò da Mordor, adombrando tutte le terre. Allora Sauron inviò la prima armata, con a capo il nero Re degli Spettri dell’Anello: la Guerra dell’Anello era iniziata. Gollum condusse gli hobbit per una via segreta che evitava Minas Morgul e, nella tenebra, giunsero alfine a Cirith Ungol. Lì Gollum ripiombò nel male e provò a tradirli a favore della mostruosa custode del passo, Aragne. A impedirlo intervenne l’eroismo di Samplicio, che respinse il suo attacco e ferì Aragne. La seconda parte termina con le scelte di Samplicio. Frodo, punto da Aragne, giace al suolo, come morto: la cerca è votata al fallimento, o Samplicio dovrà abbandonare il padrone. Alla fine questi prende l’Anello e cerca di proseguire da solo nella disperata cerca. Ma quando sta per attraversare la frontiera di Mordor, ecco gli orchi risalire da Minas Morgul e scender dalla torre di Cirith Ungol che controlla la cima del passo. Reso invisibile dall’Anello, Samplicio scopre dai battibecchi degli orchi che Frodo non è morto bensì solo drogato. Troppo tardi si lancia al loro inseguimento: gli orchi trasportano il corpo di Frodo in una galleria che conduce a una porta secondaria della torre. Quando questa si richiude con un clangore, Samplicio sulla soglia ha un mancamento. Questa terza e ultima parte narrerà le strategie contrapposte di Gandalf e Sauron, fino alla catastrofe finale e alla fine della grande tenebra. Prima però torniamo alle sorti della battaglia a Occidente. IL RITORNO DEL RE LIBRO QUINTO CAPITOLO I MINAS TIRITH Protetto dal mantello di Gandalf, Pippin sbirciò fuori. Si domandava se era sveglio o se dormiva ancora, ancora immerso nel sonno impetuoso che l’avvolgeva ormai fin dal lontano inizio della grande cavalcata. Il mondo tenebrato trascorreva ratto e il vento soffiava sonoro nelle orecchie. Pippin vedeva solo un turbinio di stelle e in lontananza, sulla destra, vaste ombre contro il cielo ove sfilavano le montagne del Sud. Cercò nel dormiveglia di calcolare i tempi e le tappe del viaggio, ma la memoria, sonnacchiosa, nicchiava. C’era stata una prima corsa sfrenata e ininterrotta, indi un pallido allucciolio d’oro scorto all’alba, e l’arrivo nel borgo silenzioso e nella grande casa vuota sulla collina. Neanche il tempo di mettersi al riparo e l’ombra alata li aveva di nuovo sorvolati, facendoli aggricciare di paura. Ma Gandalf gli aveva detto parole di conforto e Pippin si era addormentato in un cantuccio, stanco ma inquieto, vagamente cosciente del viavai, delle conversazioni degli uomini e degli ordini impartiti da Gandalf. E poi via, di nuovo in sella, via al galoppo nella notte. Era la seconda, anzi, la terza notte da quando aveva guardato nella Pietra. E a quell’atroce ricordo si svegliò del tutto, abbrividì, e il rumore del vento si riempì di voci minacciose. In cielo s’accese una luce, una vampa di fuoco giallo dietro oscure sbarre. Pippin si rannicchiò, spaurito per un attimo, domandandosi in quale spaventevole paese lo conducesse Gandalf. Si strofinò gli occhi e allora si avvide che era la luna, quasi piena ormai, che sorgeva a oriente sopra l’ombre. Sicché la notte era ancora giovane e il tenebroso viaggio sarebbe andato avanti per ore. Si mosse e parlò. “Dove siamo, Gandalf?” domandò. “Nel reame di Gondor,” rispose il mago. “La terra dell’Anórien scorre ancora sotto i nostri occhi.” Per un po’ tornò a regnare il silenzio. Poi: “Che cos’è quello?” gridò a un tratto Pippin, aggrappandosi al mantello di Gandalf. “Guarda! Fuoco, fuoco rosso! Ci sono draghi in questa regione? Guarda, eccone un altro!” Per tutta risposta Gandalf incitò a gran voce il cavallo. “Su, Mantombroso! Dobbiamo affrettarci. Il tempo stringe. Lo vedi? I fari di Gondor sono accesi, chiedono aiuto. È scoppiata la guerra. Vedi il fuoco su Amon Dîn, e le fiamme su Eilenach; e si spostano rapidamente verso ovest: a Nardol, Erelas, Min-Rimmon, Calenhad e l’Halifirien alle frontiere di Rohan.” Mantombroso invece rallentò l’andatura fino ad andare al passo, poi sollevò la testa e nitrì. E dall’oscurità giunse in risposta il nitrito di altri cavalli; di lì a poco si udì uno scalpitio di zoccoli, e tre cavalieri passarono sfrecciando come fantasmi volanti e sparvero a Occidente. Allora Mantombroso si riprese e schizzò via, e la notte lo inghiottì come un vento ruggente. Pippin aveva ricominciato a sonnecchiare e prestava poca attenzione a Gandalf, che gli andava spiegando gli usi di Gondor e come il Signore della Città avesse fatto costruire i fari in cima alle colline lontane lungo entrambi i bordi della grande catena montuosa; in quei punti teneva avamposti sempre forniti di cavalli freschi per portar le sue staffette a Rohan nel Nord o a Belfalas nel Sud. “Da molto tempo non si accendevano i fari del Nord,” disse; “e nei tempi antichi di Gondor non ce n’era bisogno, perché avevano le Sette Pietre.” Pippin, inquieto, si agitò. “Torna a dormire e non aver paura!” disse Gandalf. “Tu non sei diretto a Mordor, come Frodo, ma a Minas Tirith, e lì sarai al sicuro, per quanto è possibile di questi tempi. Se Gondor cade o se prendono l’Anello, allora la Contea non sarà più un rifugio.” “Non mi sei di conforto,” disse Pippin, mentre il sonno tuttavia prendeva piede. L’ultima cosa impressa nella mente prima di piombare nel profondo dei sogni fu uno scorcio di alte vette candide, cangianti al riverbero della luna al tramonto come isole a galla sulle nuvole. Si domandò dove fosse Frodo: se era già arrivato a Mordor o se era morto; senza sapere che, da molto lontano, Frodo contemplava quella stessa luna mentre calava dietro Gondor anzi il sorgere del giorno. Il suono delle voci risvegliò Pippin. Un altro giorno nascosti e un’altra notte a cavallo eran trascorsi in un baleno. Sul far del giorno ecco di nuovo i primi freddi albori, mentre la grigia gelida foschia li circondava. Mantombroso era fumante di sudore, ma drizzava fieramente il collo e non mostrava segni di stanchezza. Accanto a lui, coperti da pesanti mantelli, si tenevano molti uomini alti e, dietro di loro, nella foschia si profilava un muro di pietra, dall’aria mezza scalcinata; ma la notte non era ancora finita e già si udivano i rumori di un lavorio febbrile: colpi di martello, tintinnio di cazzuole e cigolio di ruote. Fuochi e torce baluginavano opachi qua e là nella nebbia. Gandalf stava parlando con gli uomini che gli sbarravano la strada e Pippin, teso l’orecchio, si rese conto che discutevano di lui. “Ma certo, Mithrandir, ti conosciamo,” disse il capo degli uomini, “tu sai la parola d’ordine delle Sette Porte e sei libero di proseguire. Non conosciamo invece il tuo compagno. Che cos’è? Un nano calato dalle montagne del Nord? Non desideriamo stranieri nel paese in questo momento, a meno che non si tratti di gagliardi uomini d’arme di fedeltà assodata e pronti a sostenerci.” “Risponderò di lui dinanzi al seggio di Denethor,” disse Gandalf. “Quanto al valore poi, non si misura in base all’altezza. Lui ha superato più battaglie e pericoli di te, Ingold, anche se sei alto il doppio; è appena uscito dall’assalto d’Isengard, di cui portiamo notizia, e una grande stanchezza pesa su di lui, altrimenti lo sveglierei. Si chiama Peregrino, un uomo invero valoroso.” “Uomo?” disse Ingold dubbioso, e gli altri risero. “Uomo!” esclamò Pippin ormai del tutto sveglio. “Uomo! No di certo! Io sono uno hobbit, e non più valoroso di quanto non sia uomo, tranne forse qualche volta per necessità. Non lasciatevi ingannare da Gandalf!” “Più d’uno che ha compiuto grandi gesta non aggiungerebbe altro,” disse Ingold. “Ma che cos’è uno hobbit?” “Un Mezzomo,” rispose Gandalf. “No, non quello di cui parlavamo,” aggiunse vedendo lo stupore sulla faccia degli uomini. “Non lui, ma uno della sua genìa.” “Sì, e uno che ha viaggiato con lui,” disse Pippin. “E Boromir della vostra Città era dei nostri, e mi ha salvato nelle nevi del Nord, e alla fine l’hanno ammazzato mentre mi difendeva da molti nemici.” “Taci!” disse Gandalf. “La notizia di quella sventura andava riportata prima al padre.” “L’avevamo già intuito,” disse Ingold. “Strani prodigi si sono verificati di recente. Ma ora passate, presto! Il Signore di Minas Tirith sarà ansioso di vedere chiunque offra gli ultimi ragguagli su suo figlio, che sia uomo o…” “Hobbit,” disse Pippin. “Ben poco ho da offrire al tuo signore, ma per quanto è in mio potere sono a sua disposizione, in memoria di Boromir il prode.” “Addio!” disse Ingold; e gli uomini si scansarono al passaggio di Mantombroso, che attraversò uno stretto portale nel muro. “Che tu possa recar buoni consigli a Denethor nell’ora del bisogno, e a tutti noi, Mithrandir!” esclamò Ingold. “Anche se vieni con notizie di dolore e di pericolo, com’è tua abitudine, si dice.” “Perché vengo di rado e solo quando c’è bisogno del mio aiuto,” replicò Gandalf. “E quanto a consigli, a te direi che ormai è troppo tardi per riparare il muro del Pelennor. D’ora in poi sarà il coraggio la migliore difesa contro la tempesta in arrivo; il coraggio e quel tanto di speranza che vi porto. Non tutte le notizie sono cattive. Ma mollate la cazzuola e affilate la spada!” “Il lavoro sarà finito prima di sera,” disse Ingold. “Questo è l’ultimo tratto di muro da adibire alla difesa: il meno esposto agli attacchi, dato che è rivolto verso i nostri amici di Rohan. Sai niente di loro? Secondo te risponderanno al nostro appello?” “Sì, verranno. Ma hanno combattuto molte battaglie alle vostre spalle. Né questa né altra via ormai guarda verso la salvezza. Vigilate! Se non fosse per Gandalf Corvotempesta avreste visto uno stuolo di nemici irrompere dall’Anórien e non Cavalieri di Rohan. E potrebbe sempre succedere. Addio, e non dormite!” Gandalf allora s’addentrò nella vasta landa al di là del Rammas Echor. Così gli uomini di Gondor chiamavano la muraglia esterna che avevano eretto con improba fatica quando Ithilien era finito sotto l’ombra del Nemico. Per dieci leghe o più a partire dai piedi delle montagne per poi ritornarci, racchiudeva nella cinta i campi del Pelennor: plaghe fertili e amene su lunghi declivi e terrazze digradanti fino alle basse spianate dell’Anduin. Nel punto più lontano dalla Grande Porta della Città, a nord-est, la muraglia distava quattro leghe, e lì da un ciglione impervio dominava le lunghe piagge ai bordi del fiume, e gli uomini l’avevano costruita alta e forte; in quel punto, lungo un tratto rialzato protetto da mura, la strada proveniva dai guadi e dai ponti d’Osgiliath e passava da una porta custodita in mezzo a due torri merlate. Nel punto più vicino la muraglia si trovava a poco più di una lega dalla Città, a sud-est. Lì l’Anduin, descritto un ampio gomito intorno alle colline degli Emyn Arnen nell’Ithilien del Sud, piegava bruscamente a ovest e la muraglia esterna si levava a bordo fiume; sotto si trovavano moli e attracchi dello Harlond per i navigli che risalivano la corrente dai feudi meridionali. Le plaghe erano ricche, con vasti appezzamenti e molti frutteti, e c’erano poderi con essiccatoi per il luppolo e granai, ovili e stalle, e tanti rivi che attraverso i prati si riversavano dai pianori nell’Anduin. Eppure ci abitavano pochi pastori e contadini, e la popolazione di Gondor viveva per lo più entro le sette cerchie della Città o nelle alte vallate sui contrafforti delle montagne, nel Lossarnach, o più a sud nell’ameno Lebennin con le sue cinque rapide riviere. Lì, tra le montagne e il mare, viveva un popolo gagliardo. Lo consideravano di Gondor, ma era di sangue misto, e tra costoro c’erano tipi piccoli e scuri di pelle, e i loro antenati appartenevano a quegli uomini dimenticati che albergavano all’ombra delle colline negli Anni Oscuri antecedenti la venuta dei re. Ma oltre ancora, nel grande feudo di Belfalas, dimorava il Principe Imrahil nel suo castello di Dol Amroth sul mare, ed era di alto lignaggio, come anche la sua gente, uomini grandi e fieri dagli occhi grigio mare. Gandalf cavalcava ormai da un po’ quando la luce del giorno si diffuse in cielo e Pippin si svegliò e alzò lo sguardo. Sulla sinistra si stendeva un mare di nebbia che a Oriente ascendeva in un’ombra tetra; sulla destra invece grandi montagne sollevavano la testa, muovendo da Occidente a una fine brusca e precipite, come se nel facimento della terra il Fiume avesse fatto irruzione attraverso una grande barriera, scavando un’ampia vallata per trarne un luogo di battaglia e di contesa in avvenire. E dove le Montagne Bianche degli Ered Nimrais terminavano, Pippin vide, come Gandalf gli aveva promesso, la massa scura del Monte Mindolluin, le ombre viola delle alte valli e l’alta faccia sbiancata dal sorgere del giorno. Sul ginocchio proteso ristava la Città Protetta, con le sette cerchie di mura così forti e antiche da non sembrar costruite ma scolpite da giganti nell’ossatura della terra. Sotto lo sguardo stupefatto di Pippin le mura trascolorarono da un grigio incerto al bianco, velato dal rossore dell’aurora; e all’improvviso il sole, scavalcata l’ombra a oriente, scagliò un raggio sulla facciata della Città. Allora Pippin cacciò un urlo perché la Torre di Ecthelion, che svettava nella cerchia di mura più elevata, rifulse contro il cielo, sfavillando come una cuspide di perle e argento, alta, bella e armoniosa, e il pinnacolo sfolgorava quasi fosse contesto di cristalli; bianchi vessilli garrivano spiegati dai merli alla brezza del mattino, e alto e lontano Pippin udì uno squillo limpido come di trombe d’argento. Così Gandalf e Peregrino giunsero alla Grande Porta degli Uomini di Gondor al sorgere del sole e i battenti di ferro ruotarono sui gangheri dinanzi a loro. “Mithrandir! Mithrandir!” gridavano gli uomini. “Ora sappiamo che la tempesta è davvero vicina!” “È su di voi,” disse Gandalf. “Ho cavalcato sulle sue ali. Lasciatemi passare! Devo recarmi dal vostro Sire Denethor finché è ancora castaldo. Qualunque cosa accada, questa è la fine di Gondor quale voi l’avete conosciuto. Lasciatemi passare!” Allora gli uomini cedettero di fronte all’imperio della sua voce e smisero di porgli domande, anche se guardavano stupefatti lo hobbit seduto davanti a lui e il cavallo che li portava. La gente della Città si serviva assai di rado dei cavalli e se ne vedevano pochi per le strade, tranne quelli adoperati dalle staffette del loro signore. E dissero: “Questo dev’essere senz’altro uno dei grandi corsieri del Re di Rohan. Sta’ a vedere che i Rohirrim verranno presto a darci manforte.” Intanto Mantombroso s’avviò con fiero passo su per la lunga strada serpeggiante. Minas Tirith era costruita in siffatto modo da svilupparsi su sette livelli, tutti scavati nella collina, ognuno circondato da un muro, e in ogni muro si apriva una porta. Ma le porte non erano allineate: la Grande Porta del Muro della Città si trovava a est del circuito, mentre la successiva era rivolta a mezza strada verso sud e la terza a mezza strada verso nord, e così via fino alla cima; talché la strada lastricata che saliva alla Cittadella non faceva che snodarsi da un capo all’altro lungo il fianco della collina. E ogni volta che passava all’altezza del punto ove sorgeva la Grande Porta, attraverso una galleria ad arco perforava un ampio pilastro roccioso, enorme saliente che divideva in due tutte le cerchie della Città, tranne la prima. In parte a seguito della formazione primeva della collina, in parte grazie all’impegno e al mestiere sommi di un tempo, dal fondo del vasto spiazzo dietro la Porta si ergeva un imponente bastione di pietra che terminava a punta come la chiglia di una nave volta a oriente. S’innalzava fino al livello della cerchia più alta, sormontato da spalti; talché gli occupanti della Cittadella, come marinai a bordo di una nave montana, potevano guardar giù dal fastigio a perpendicolo e scorgere la Porta settecento piedi più in basso. Anche l’ingresso della Cittadella guardava a oriente, ma era scavato nel cuore della roccia; da lì un lungo tratto acclive illuminato da lanterne montava alla settima porta. Così si perveniva infine all’Alta Corte e sulla Piazza della Fontana ai piedi della Torre Bianca: alta e armoniosa, cinquanta tese dalla base al pinnacolo dove, mille piedi al di sopra della pianura, garriva lo stendardo dei Castaldi. Era senz’altro una forte cittadella, inespugnabile da milizie avverse finché restavano uomini in grado di maneggiar le armi; a meno che il nemico, sopraggiunto alle spalle, non avesse scalato le pendici più basse del Mindolluin, giungendo così sulla stretta spalla che univa il Colle di Guardia alla massa montana. Ma la spalla, che si ergeva fino al livello del quinto muro, era protetta da grandi baluardi fino alla scarpata che strapiombava all’estremità occidentale; e in quello spazio si trovavano le abitazioni e le tombe a volta di re e signori d’un dì, per sempre muti tra la montagna e la torre. Pippin contemplava con stupore crescente la grande città di pietra, più vasta e più stupenda di tutto quel che avesse mai sognato; più grande e più forte di Isengard, e di gran lunga più bella. Eppure, a dire il vero, non faceva che andare in rovina di anno in anno; e la popolazione che avrebbe potuto comodamente abitarci si era già dimezzata. In ogni strada passavano davanti a qualche palazzo o cortile dal portone e dal cancello ad arco, dov’erano incise tante belle lettere di foggia antica e strana: i nomi di grandi uomini e parenti che un tempo ci abitavano, ritenne Pippin; eppure adesso erano silenziosi, e sui vasti lastricati non risuonavano passi, né si udivano voci nelle sale, né si affacciavano visi alla porta o alle finestre vuote. Alla fine, emersi dall’ombra, giunsero alla settima porta, e il caldo sole che splendeva di là dal fiume, mentre Frodo procedeva nelle radure d’Ithilien, qui raggiava sulle mura lisce, sulle colonne radicate e sul grande arco dalla chiave di volta scolpita a simiglianza di una regale testa coronata. Gandalf smontò, perché i cavalli non erano ammessi nella Cittadella, e alle tenere parole del padrone Mantombroso si lasciò condurre via. Le Guardie della porta erano vestite di nero e avevano l’elmo di una foggia strana, dal cocuzzolo alto, con lunghi guanciali schiacciati contro il viso, e sopra i guanciali erano inserte bianche ali d’uccello marino; ma gli elmi, cimeli della gloria di un tempo, rilucevano di una fiamma d’argento, giacché erano di mithril. Ricamato sui neri surcotti era un albero bianco dalla fioritura nivea sotto una corona d’argento e stelle pluripuntute. Era questa la livrea degli eredi di Elendil e a Gondor ormai nessuno la portava più, tranne le Guardie della Cittadella anzi il Cortile della Fontana, ove in passato cresceva l’Albero Bianco. La notizia del loro arrivo sembrava averli preceduti; e li fecero entrare là per là, in silenzio e senza por domande. Gandalf attraversò a grandi passi rapidi il cortile lastricato di bianco. Una soave fontana risonava al sole del mattino, circondata da piota verde acceso; ma al centro, pendulo sul bacino, spiccava un albero morto, e le stille mestamente gemevano dai rami spogli e spezzati ricadendo nell’acqua limpida. Mentre si affrettava appresso a Gandalf, Pippin vi posò lo sguardo. Aveva un’aria lugubre, pensò; e si domandò come mai lasciassero un albero morto in un posto come quello dove tutto il resto era così ben curato. Sette stelle e sette pietre e un albero bianco. Gli tornarono in mente le parole mormorate da Gandalf. E poi eccolo di fronte al portale del palazzo ai piedi della torre lucente; e al seguito del mago passò davanti agli alti guardiani silenziosi e penetrò nelle fresche ombre sonore della dimora di pietra. Mentre si avviavano per un corridoio lastricato lungo e vuoto, Gandalf parlò sottovoce a Pippin: “Bada a quel che dici, Messer Peregrino! Non è il momento di uscirtene con impertinenze da hobbit. Théoden è un vegliardo bonario. Denethor è tutt’altro tipo, orgoglioso e sagace, uomo di ben più alto lignaggio e potestà, pur se privo del titolo di re. Ma si rivolgerà soprattutto a te e ti porrà un gran numero di domande, dato che puoi parlargli di suo figlio Boromir. Lo amava molto: forse troppo; tanto più perché erano così diversi. Ma col pretesto dell’amore riterrà più facile apprendere da te anziché dal sottoscritto quello che desidera sapere. Non riferirgli più del necessario e evita di accennare alla missione di Frodo. Me ne occuperò io a tempo debito. E non dir niente neanche di Aragorn, se non vi sei costretto.” “Perché no? Che cos’ha Passolungo che non va?” sussurrò Pippin. “Non aveva forse intenzione di venire qui? Per giunta arriverà da un momento all’altro.” “Può darsi, può darsi,” disse Gandalf. “Ma in tal caso è probabile che lo faccia in modo del tutto inaspettato, anche per Denethor. Meglio così. Se non altro non saremo noi ad annunciarlo.” Gandalf si arrestò dinanzi a un’alta porta di lucido metallo. “Sai, Messer Pippin, ora non c’è tempo per insegnarti la storia di Gondor; anche se avresti fatto meglio a imparare qualcosa al riguardo, quando andavi a caccia di nidi e marinavi la scuola nei boschi della Contea. Fa’ come ti ordino! Non è molto saggio, quando si porta a un potentato la notizia della morte del suo erede, dilungarsi sulla venuta di chi, al suo arrivo, rivendicherà il trono. Può bastare?” “Trono?” disse Pippin sbalordito. “Sì,” disse Gandalf. “Se in tutto questo tempo hai camminato con le orecchie chiuse e il cervello addormentato, adesso svegliati!” E bussò alla porta. La porta si aprì, anche se ad aprirla non sembrava esserci nessuno. Pippin posò lo sguardo su una grande sala illuminata da profonde finestre distribuite lungo le ampie navate laterali, oltre gli alti colonnati che reggevano la volta. Monoliti di marmo nero erano sormontati da grandi capitelli scolpiti in strane forme innumeri di foglie e d’animali; e molto più in alto, nell’ombra, il vasto sopraccielo luceva d’oro matto. Il pavimento era di pietra levigata, d’un bianco lucente, rabescato di leggiadri motivi variopinti. Niente parati né tele istoriate, né alcunché di stoffa o legno si scorgeva in quella sala lunga e solenne; ma tra le colonne spiccava una compagine silente di alte statue scolpite nella fredda pietra. Di colpo a Pippin tornarono in mente le rocce sbalzate degli Argonath e fu preso da soggezione alla vista di quell’accesso di re morti da gran tempo. All’altro capo, su un pergamo dai molti gradini era posto un alto trono sotto un baldacchino di marmo in forma di elmo coronato; dietro, incisa sulla parete e incastonata di gemme, l’immagine di un albero in fiore. Ma il trono era vuoto. Ai piedi del baldacchino, sul gradino più basso, che era largo e profondo, uno scanno di pietra, nero e disadorno, sul quale era assiso un vecchio che teneva lo sguardo fisso in grembo. In mano aveva un bastone bianco dal pomello d’oro. Non alzò gli occhi. Incedettero solennemente sul lungo pavimento verso di lui, fino a trovarsi a tre passi dal suo poggiapiedi. Allora Gandalf parlò. “Salve, Sire e Castaldo di Minas Tirith, Denethor figlio di Ecthelion! Vengo in quest’ora buia con consigli e notizie.” Allora il vecchio sollevò lo sguardo. Pippin vide il viso scolpito, l’ossatura fiera e la pelle come avorio, e il lungo naso adunco tra gli scuri occhi profondi; più che Boromir gli ricordava Aragorn. “Buia invero è l’ora,” disse il vecchio, “ed è in questi momenti che sei solito venire, Mithrandir. Ma pur se tutti i segni lascian presagire la fine ormai prossima di Gondor, quella scurità oggidì è meno scura della mia. Mi han detto che con te porti qualcuno che ha visto morir mio figlio. È lui?” “Sì,” disse Gandalf. “Uno dei due. L’altro è con Théoden di Rohan e forse ci raggiungerà. Come vedi, si tratta di Mezzomini; non è di questo però che parlavano i presagi.” “Pur sempre un Mezzomo,” disse torvamente Denethor, “e ben poco amore nutro per il nome, da quando quelle parole maledette son venute a turbare le nostre direttive, trascinando mio figlio nella folle impresa che gli è costata la vita. Boromir mio! Ora avremmo bisogno di te. Faramir sarebbe dovuto partire al posto suo.” “E l’avrebbe fatto,” disse Gandalf. “Non essere ingiusto nel tuo dolore! Boromir aveva rivendicato la missione e non avrebbe mai accettato che l’intraprendesse un altro. Era una persona autoritaria, il tipo che quel che vuole se lo prende. A lungo ho viaggiato con lui e molto ho appreso sul suo temperamento. Ma tu parli della sua morte. Ne hai avuto notizia prima del nostro arrivo?” “Ho ricevuto questo,” disse Denethor e, posato il bastone, prese dal grembo l’oggetto che prima stava fissando. In ciascuna mano teneva una metà di un grande corno spaccato al centro: un corno di bue selvatico cerchiato d’argento. “È il corno che Boromir portava sempre con sé!” gridò Pippin. “Proprio così,” disse Denethor. “E l’ho portato a mia volta, come tutti i primogeniti del nostro casato fin dai tempi scomparsi prima del tracollo dei re, quando Vorondil padre di Mardil cacciava i buoi selvatici di Araw nelle remote praterie del Rhûn. Ne ho udito il suono fioco sulle nostre marche settentrionali tredici giorni orsono, e il Fiume lo ha portato fino a me, rotto: non suonerà mai più.” Tacque e greve scese il silenzio. Di colpo posò il nero sguardo su Pippin. “Che cosa hai da dire al riguardo, Mezzomo?” “Tredici, tredici giorni,” balbettò Pippin. “Sì, dovrebbe corrispondere. Sì, ero al suo fianco quando suonò il corno. Ma nessuno ci venne in aiuto. Vennero solo altri orchi.” “Ah, è così,” disse Denethor, guardando intensamente in faccia Pippin. “Tu eri lì? Dimmi qualcos’altro! Perché gli aiuti non vennero? E come hai fatto a scamparla tu e non lui, un uomo di quella possanza, che si trovava a fronteggiare solo orchi?” Pippin arrossì e dimenticò la paura. “Basta una freccia a uccider l’uomo più possente,” disse; “e molte trafissero Boromir. L’ultima volta che l’ho visto era accasciato ai piedi di un albero e estraeva un dardo di nero piumato dal fianco. Poi ho perso conoscenza e mi hanno fatto prigioniero. Non l’ho più visto e non so altro. Ma onoro la sua memoria, perché era molto valoroso. È morto per salvare me e mio cugino Meriadoc, aggrediti nei boschi dalla soldataglia dell’Oscuro Signore; e anche se è caduto e ha fallito, la mia gratitudine non è meno grande.” Allora Pippin guardò il vegliardo dritto negli occhi, punto da una strana fierezza, ancora ferito dallo sprezzo e dal sospetto di quella voce gelida. “Un così gran signore di Uomini terrà in ben poco conto, senza meno, i servigi di uno hobbit, di un mezzomo della Contea settentrionale; tuttavia intendo offrirli, per quel che possono valere, in pagamento del mio debito.” Tirato via il grigio mantello, Pippin estrasse lo spadino e lo depose ai piedi di Denethor. Un pallido sorriso, come un raggio di sole freddo in una sera d’inverno, passò sul viso del vecchio; che però chinò il capo e, dopo aver accantonato i frammenti del corno, protese la mano. “Dammi quell’arma!” disse. Pippin la raccolse e gliela porse dall’impugnatura. “Da dove proviene?” disse Denethor. “Molti e molti anni reca su di sé. Dev’esser questa una lama forgiata in un remoto passato dai nostri parenti del Nord.” “Proviene dai tumuli che si trovano ai confini del mio paese,” disse Pippin. “Ma soltanto spiriti maligni vi dimorano oramai, e io preferirei non parlarne.” “Ti vedo avvolto nella trama di strane storie,” disse Denethor, “e ancora una volta si ha la dimostrazione che le apparenze di un uomo, o di un mezzomo, possono ingannare. Accetto i tuoi servigi. Non ti lasci intimidir dalle parole; e tu stesso usi un linguaggio cortese, per quanto possa suonare strano per noi del Sud. E nei giorni a venire avremo bisogno di persone cortesi, grandi o piccole. E adesso prestami giuramento!” “Prendi l’impugnatura,” disse Gandalf, “e ripeti le sue parole, se sei deciso a farlo.” “Lo sono,” disse Pippin. Il vecchio posò la spada in grembo, Pippin mise la mano sull’impugnatura e ripeté le parole di Denethor: “Giuro fedeltà e servigio a Gondor e al Sire e Castaldo del reame, di parlare e di tacere, di agire e di astenermi, di venire e di andare, nel bisogno e nell’abbondanza, in pace e in guerra, in vita o in morte, d’ora in poi, finché il mio signore non mi prosciolga, o la morte non mi prenda, o non abbia fine il mondo. Così ho parlato io, Peregrino figlio di Paladino della Contea dei Mezzomini.” “E questo ho udito io, Denethor figlio di Ecthelion, Sire di Gondor, Castaldo del Sommo Re, e non lo scorderò, né mancherò di compensare quel che è dato: fedeltà con amore, valore con onore, spergiuro con vendetta.” Dopo di che Pippin riebbe la spada e la rimise nel fodero. “E adesso,” disse Denethor, “ecco il mio primo ordine: parla e non tacermi nulla! Raccontami tutta la storia e cerca di ricordare più che puoi sul conto di Boromir, mio figlio. Ora siedi e comincia!” Nel parlare colpì un piccolo gong d’argento accanto al poggiapiedi e subito accorsero i servitori. Pippin si avvide solo allora che erano stati tutto il tempo nelle nicchie ai due lati della porta; lui e Gandalf entrando non li avevano notati. “Portate vino, cibo e sedili per gli ospiti,” disse Denethor, “e badate che nessuno ci disturbi per la prossima ora. “È tutto il tempo che ho a disposizione, perché devo occuparmi di molto altro,” disse a Gandalf. “Cose di maggior momento, potrebbe anche sembrare, eppure per me meno urgenti. Ma forse avremo modo di scambiare ancora due parole a fine giornata.” “E anche prima, si spera,” disse Gandalf. “Non ho cavalcato fin qui da Isengard, centocinquanta leghe, veloce come il vento, solo per portarti un piccolo guerriero, per quanto cortese. Non conta niente per te che Théoden abbia combattuto una grande battaglia, e che Isengard sia distrutta, e che io abbia spezzato il bastone di Saruman?” “Per me conta molto. Ma so quanto basta al riguardo per avere una mia opinione contro la minaccia dell’Est.” Posò gli occhi scuri su Gandalf e allora Pippin vide una somiglianza tra i due, e sentì la tensione tra di loro, come se vedesse una scia di braci tracciata da occhio a occhio e pronta ad avvampare all’improvviso. Molto più di Gandalf, Denethor faceva in verità pensare a un grande mago, più regale, più bello e più potente; nonché più vecchio. Tuttavia, con un senso diverso dalla vista Pippin avvertiva che Gandalf deteneva il potere maggiore e la saggezza più profonda, e una maestà velata. Ed era più vecchio, assai più vecchio. “Quanto più vecchio?” si domandò Pippin, e trovò davvero strano non averci mai pensato prima. Barbalbero aveva detto qualcosa a proposito di maghi ma, anche allora, non aveva pensato a Gandalf come a uno di loro. Che cos’era Gandalf? In quale epoca e luogo remoti era venuto al mondo e quando lo avrebbe lasciato? Poi le elucubrazioni s’interruppero e vide che Denethor e Gandalf continuavano a fissarsi, come se si leggessero nel pensiero. Ma il primo a distogliere lo sguardo fu Denethor. “Sì,” disse; “anche se le Pietre sono andate perse, dicono, i signori di Gondor hanno pur sempre la vista più penetrante degli uomini inferiori, e ricevono molti messaggi. Ma ora sedete!” Allora portarono una sedia e uno sgabello e, su un vassoio, arrivarono una caraffa e coppe d’argento, e dolcetti bianchi. Pippin sedette, ma non riusciva a staccare gli occhi dal vecchio sire. Era frutto della sua immaginazione o, mentre parlava delle Pietre, il vecchio lo aveva fulminato con lo sguardo? “E ora raccontami la tua storia, mio vassallo,” disse Denethor, con un tono tra il bonario e lo schernevole. “Le parole di chi era così benvoluto da mio figlio saranno oltremodo gradite.” Pippin non dimenticò più quell’ora trascorsa nella grande sala sotto l’occhio penetrante del Sire di Gondor, punzecchiato tratto tratto dalle sue domande sagaci e sempre cosciente della presenza di Gandalf al suo fianco, che ascoltava e osservava, trattenendo a stento (così parve a Pippin) l’ira e l’impazienza crescenti. Quando, al termine dell’ora, Denethor suonò di nuovo il gong, Pippin era allo stremo. “Saranno sì e no le nove,” pensò. “Adesso come adesso potrei mangiare tre colazioni di fila.” “Conducete Sire Mithrandir all’appartamento preparato per lui,” disse Denethor. “Per il momento il suo compagno potrà alloggiare con lui, se lo desidera. Ma sappiate che ha prestato giuramento e adesso è al mio servizio: lo chiamerete Peregrino figlio di Paladino e dovrà apprendere le parole d’ordine secondarie. Informate i Capitani che, allo scoccare della terza ora, li aspetto qui. “E tu, mio nobile Mithrandir, potrai venire come e quando vorrai. Nessuno t’impedirà di venire da me in qualsiasi momento, fuorché nelle mie brevi ore di sonno. Lascia sbollire l’ira per la follia di un vecchio e poi torna a confortarmi!” “Follia?” disse Gandalf. “No, mio signore, quando sarai rimbambito morirai. Anche il dolore può servirti da copertura. Credi che non abbia capito a che scopo hai interrogato per un’ora chi ne sa di meno, quando c’ero io lì accanto?” “Se l’hai capito, allora buon per te,” ribatté Denethor. “Folle sarebbe disdegnare per orgoglio aiuto e consigli nell’ora del bisogno; tu dispensi però questi doni a fini personali. Ma il Sire di Gondor non sarà strumento degli scopi altrui, ancorché degni. E per lui non c’è oggi al mondo quale adesso si prospetta più alto scopo del bene di Gondor; e il governo di Gondor, signor mio, spetta al sottoscritto e a nessun altro, a meno che non torni il re.” “A meno che non torni il re?” disse Gandalf. “Ebbene, nobile Castaldo, compito tuo è tener saldo il regno nell’eventualità che ciò si avveri, auspicio ormai di pochi. Per tale compito riceverai tutto l’aiuto che avrai la compiacenza di richiedere. Ma io ti dico questo: non c’è reame sotto il mio governo, né Gondor né altri, grandi o piccoli. Ma tutte le cose preziose che, per come si prospetta adesso il mondo, corrono pericolo, quelle mi stanno a cuore. E per parte mia non sarò venuto del tutto meno al mio compito, quand’anche Gondor dovesse soccombere, se qualcosa ancora in grado di crescer sana o di portar di nuovo frutti e fiori nei tempi a venire supererà questa notte. Anch’io sono un castaldo. Non lo sapevi?” E ciò detto si girò allontanandosi a grandi passi dalla sala con Pippin che gli trotterellava accanto. Lungo il tragitto Gandalf non rivolse uno sguardo né disse una parola a Pippin. La guida li accolse sulla soglia della sala e li condusse attraverso il Cortile della Fontana fino a una viuzza incassata tra alti edifici di pietra. Dopo svariate svolte arrivarono a una casa vicino al muro della cittadella posto sulla parte a nord, non lontano dalla spalla che collegava la collina alla montagna. Una volta dentro, salita un’ampia scala lavorata fino al primo piano sulla strada, li fece accedere in una stanza accogliente, luminosa e arieggiata, con bei drappeggi dai riflessi d’oro matto senza motivi ornamentali. Sobriamente ammobiliata, conteneva solo un tavolinetto, due sedie e una panca; ma ai lati c’erano due alcove riparate da tende e, all’interno, letti ben rifatti, con tinozze e bacinelle per lavarsi. Tre finestre alte e strette affacciavano a nord oltre la grande curva dell’Anduin, ancora avvolto nelle brume, verso gli Emyn Muil e le remote Cascate di Rauros. Pippin dovette montare sulla panca per guardare oltre il largo davanzale di pietra. “Ce l’hai con me, Gandalf?” disse quando la guida uscì e richiuse la porta. “Ho fatto del mio meglio.” “Come no!” disse Gandalf, con una risata improvvisa; e andò a piazzarsi accanto a Pippin, mettendo un braccio sulle spalle dello hobbit e guardando fuori della finestra. Pippin osservò con un certo qual stupore il viso adesso vicinissimo al suo, perché il suono di quella risata era allegro e gioioso. Eppure sulle prime non scorse altro che segni di preoccupazione e di dolore; anche se, guardando con più attenzione, si accorse che sotto sotto si celava una gran gioia: una fonte d’allegria bastante, se mai fosse sgorgata, a far sbellicare dalle risa un reame. “Come no, hai fatto del tuo meglio,” disse il mago; “e spero che non ti capiti più per molto tempo di esser messo alle strette da due vecchiacci così terribili. Comunque il Sire di Gondor ha appreso da te più di quanto non immagini, Pippin. Non hai potuto tenergli nascosto che, dopo Moria, non è stato Boromir a guidare la Compagnia, né che tra voi c’era qualcuno d’alto rango diretto a Minas Tirith; né che aveva una spada famosa. A Gondor riflettono molto sulle storie dei tempi antichi; e Denethor ha meditato a lungo sui versi e sulle parole il Flagello d’Isildur, dopo la partenza di Boromir. “Non è come gli altri uomini di quest’epoca, Pippin, e indipendentemente dalla linea di discendenza patrilineare, il caso vuole che il sangue dell’Occidenza scorra quasi puro in lui, come nell’altro suo figlio, Faramir, ma non in Boromir, il prediletto. Vede lontano, lui. Se impiega la forza di volontà, è in grado di scernere molto di ciò che passa per la mente degli uomini, perfino di quelli che si trovano lontano. È difficile ingannarlo, e pericoloso provarci. “Tienilo a mente, ora che gli hai prestato giuramento. Non so che cosa, nella mente o nel cuore, ti abbia indotto a farlo. Ma hai fatto bene. Non sono intervenuto perché il giudizio a freddo non dovrebbe ostacolare un gesto generoso. Lo ha commosso, nonché (se posso dirlo) lusingato. Se non altro ora sei libero di girare a piacimento per Minas Tirith – quando non sei di servizio. Perché c’è il rovescio della medaglia. Sei ai suoi ordini; e non lo scorderà. Sii prudente!” Tacque e sospirò. “Be’, inutile rimuginare su quello che ci porterà il domani. Tanto per cominciare, il domani porterà senz’altro qualcosa di peggio, e per molti giorni a venire. E io non posso fare nient’altro per impedirlo. La scacchiera è pronta e le pedine si sono messe in moto. Una pedina che vorrei tanto trovare è Faramir, a questo punto erede di Denethor. Non credo che sia nella Città; ma non ho avuto il tempo di raccogliere notizie. Devo andare, Pippin. Devo andare al consiglio dei signori e apprender più che posso. Ma tocca al Nemico muovere e sta per aprire il gioco. E le pedine avranno modo di vederlo né più né meno di chiunque altro, Peregrino figlio di Paladino, soldato di Gondor. Affila la lama!” Gandalf andò alla porta e si girò. “Vado di fretta, Pippin,” disse. “Fammi un favore quando esci. Anche prima di riposare, se non sei troppo stanco. Va’ a trovare Mantombroso e vedi come l’hanno sistemato. Questa gente tratta bene gli animali, perché sono persone brave e sagge, ma con i cavalli hanno meno dimestichezza di altri.” Dopo di che Gandalf uscì; e in quella si udì la nota chiara e dolce di una campana in una torre della cittadella. Tre rintocchi, come argento nell’aria, poi tacque: la terza ora dopo il sorgere del sole. In capo a qualche attimo Pippin andò alla porta, scese le scale e si affacciò sulla strada. Il sole ormai splendeva caldo e luminoso, e le torri e le alte case proiettavano lunghe ombre nitide verso occidente. Alto nell’azzurrità dell’aria il Monte Mindolluin levava il bianco cimiero e il manto niveo. Uomini armati andavano avanti e indietro per le vie della Città, come diretti al tocco dell’ora a un cambio di guardia o di mansioni. “Le nove, diremmo noi nella Contea,” disse ad alta voce Pippin. “L’ora giusta per una bella colazione vicino alla finestra aperta al sole primaverile. E quanto mi piacerebbe fare colazione! Chissà se questa gente la fa, o l’ha già fatta. E quando pranzano, e dove?” Di lì a poco notò un uomo, vestito di bianco e nero, che dal centro della cittadella gli veniva incontro per la stretta via. Pippin si sentiva solo e decise di rivolgergli la parola quando gli fosse passato davanti; ma non ce ne fu bisogno. L’uomo puntò dritto verso di lui. “Sei tu Peregrino il Mezzomo?” disse. “Mi hanno detto che sei entrato sotto giuramento al servizio del Signore e della Città. Benvenuto!” Tese la mano a Pippin, che la strinse. “Mi chiamo Beregond figlio di Baranor. Stamattina non sono di servizio e mi hanno inviato da te per insegnarti le parole d’ordine e per spiegarti alcune delle tante cose che vorrai senz’altro sapere. Anch’io, d’altra parte, vorrei sapere qualcosa da te. In questo paese non abbiamo mai visto un mezzomo e, pur avendone avuto notizia, nelle storie a noi note se ne parla molto poco. Per giunta sei amico di Mithrandir. Lo conosci bene?” “Be’,” disse Pippin. “So di lui da che sono al mondo, si può dire; e di recente ho viaggiato a lungo assieme a lui. Ma c’è tanto da leggere in quel libro e io ne avrò lette sì e no un paio di pagine a dir molto. Eppure forse pochi lo conoscono meglio di me. L’unico della nostra Compagnia che lo conosceva per davvero era, io credo, Aragorn.” “Aragorn?” disse Beregond. “Chi sarebbe?” “Oh!” balbettò Pippin. “Era un tale che andava in giro con noi. Adesso dovrebb’essere a Rohan.” “Sicché sei stato a Rohan. Avrei da chiederti un sacco di cose anche di quel paese; perché gran parte delle poche speranze che abbiamo sono riposte nella gente di lì. Ma ho dimenticato il mio compito, che è anzitutto quello di rispondere alle tue domande. Che cosa vuoi sapere, Messer Peregrino?” “Oh, be’,” disse Pippin, “se posso permettermi, la domanda che al momento più mi assilla è, be’, come si fa per la colazione e tutto il resto? Insomma, quali sono gli orari dei pasti, non so se ci capiamo, e dov’è la sala da pranzo, se mai c’è? E le locande? Io mi sono guardato intorno mentre salivamo, ma non ne ho vista una che è una, anche se una volta arrivati a casa di gente saggia e cortese, io ci speravo in un sorso di birra.” Beregond lo guardò con espressione grave. “Un veterano, a quel che vedo,” disse. “Chi combatte sui campi di battaglia, dicono, guarda sempre con speranza alla prossima occasione di mangiare e bere; non che io abbia viaggiato molto. Sicché non hai ancora mangiato niente oggi?” “Be’, sì, formalmente parlando, sì,” disse Pippin. “Ma soltanto una coppa di vino e un paio di dolcetti bianchi che il vostro sire ha avuto la bontà di offrirmi; ma per questo mi ha tartassato di domande per un’ora, un lavoro che mette fame.” Beregond rise. “A tavola gli uomini piccoli compiono le imprese più grandi, diciamo noi. Ma ti sei sdigiunato più o meno come tutti nella Cittadella, e con più onore. Questa è una fortezza e una torre di guardia, e adesso è in assetto di guerra. Ci alziamo prima del Sole e mangiamo un boccone nel grigio lucore, per poi avviarci alle nostre mansioni all’apertura delle porte. Ma non disperare!” rise di nuovo, vedendo lo sgomento sul viso di Pippin. “Chi ha svolto mansioni pesanti intorno a metà mattinata prende qualcosa per recuperar le forze. Poi c’è lo spuntino di mezzogiorno, o quando lo permettono gli incarichi; e gli uomini si riuniscono per il pasto principale, e ritrovar quel poco d’allegria rimasta, verso l’ora del tramonto. “Vieni! Facciamo due passi, poi cercheremo qualcosa da metter sotto i denti e andremo a mangiarlo sugli spalti, contemplando questa bella mattinata.” “Un momento!” disse Pippin arrossendo. “L’ingordigia, o come l’hai cortesemente chiamata tu, la fame, me lo ha fatto passar di mente. Ma Gandalf, Mithrandir come lo chiamate voi, mi ha chiesto di andare a controllare il suo cavallo: Mantombroso, un grande corsiero di Rohan, la pupilla degli occhi del re, a quel che so, anche se lo ha donato a Mithrandir per i servigi resi. Il nuovo padrone, secondo me, ama quell’animale più di quanto ami molti uomini, e se la sua benevolenza conta qualcosa per questa città, tratterete Mantombroso con tutti gli onori: con più gentilezza di come avete trattato questo hobbit, se possibile.” “Hobbit?” disse Beregond. “È così che ci chiamiamo,” disse Pippin. “Sono lieto di apprenderlo,” disse Beregond. “Ora posso dire che un accento strano non pregiudica un bel discorso, e gli hobbit usano un linguaggio forbito. Ma andiamo! Mi farai conoscere questo buon cavallo. Io amo gli animali e se ne vedono pochi in questa città di pietra; i miei sono originari delle valli montane e, prima ancora, di Ithilien. Ma non temere! Sarà solo una breve puntata, una semplice visita di cortesia, poi da lì ci sposteremo alle dispense.” Pippin trovò Mantombroso convenientemente alloggiato e accudito. Nella sesta cerchia, fuori dalle mura della cittadella, c’erano delle belle scuderie dove custodivano qualche rapido corsiero, vicino alla residenza delle staffette di Denethor: messaggeri sempre pronti a partire su richiesta urgente del Sire o dei suoi capitani in comando. Adesso però tutti, cavalli e cavalieri, erano fuori e lontano. Mantombroso nitrì quando Pippin entrò nella stalla e girò la testa. “Buongiorno!” disse Pippin. “Gandalf verrà non appena possibile. Ha da fare, ma ti manda i saluti, e io devo controllare che tutto sia a posto; e che tu riposi, spero, dopo le lunghe fatiche.” Mantombroso scrollò la testa e scalpitò. Ma permise a Beregond di lisciargli dolcemente il capo e di carezzargli i fianchi robusti. “Sembra pronto per una corsa, non appena tornato da un grande viaggio,” disse Beregond. “Com’è forte e fiero! Dov’è la bardatura? Dev’esser ricca e bella.” “Nessuna è abbastanza ricca e bella per lui,” disse Pippin. “Non la sopporta. Se accetta di portarti, lo farà; altrimenti, be’, né morsi, né briglie, né fruste, né cavezze riuscirebbero a domarlo. Addio, Mantombroso! Pazienta. La battaglia si avvicina.” Mantombroso alzò la testa e nitrì; la scuderia tremò, e loro si tapparono le orecchie. Poi, assicuratisi che la mangiatoia fosse piena, presero congedo. “E adesso pensiamo alla nostra mangiatoia,” disse Beregond, e ricondusse Pippin alla cittadella e poi a una porta nella parte settentrionale della grande torre. Lì scesero una scala lunga e fresca fino a un largo corridoio illuminato da lanterne. Lungo le pareti laterali c’erano degli sportelli passavivande, e uno era aperto. “Questo è il magazzino e la dispensa della mia compagnia della Guardia,” disse Beregond. “Salve, Targon!” gridò attraverso lo sportello. “È ancora presto, ma ecco un nuovo arrivato che il Sire ha preso al suo servigio. Ha cavalcato a lungo e lontano stringendo la cinghia, e stamattina ha affrontato una dura prova, ed è affamato. Dacci quello che hai!” Ricevettero pane, burro, formaggio e mele: le ultime della provvista invernale, grinzose ma sane e dolci; nonché una borraccia in pelle piena di birra appena spillata, e piatti e coppe di legno. Misero tutto in un paniere di vimini e tornarono alla luce del sole; Beregond condusse Pippin in un punto all’estremità orientale del grande bastione sporgente dove c’era una feritoia nelle mura con un sedile di pietra sotto il davanzale. Da lì potevano contemplare il mattino diffuso sul mondo. Mangiarono e bevvero; e parlarono ora di Gondor e dei suoi usi e costumi, ora della Contea e degli strani paesi che Pippin aveva visto. E più parlavano più Beregond era sbalordito e guardava con stupore crescente lo hobbit che, seduto, oscillava le gambe corte, o si metteva in punta di piedi a sbirciare oltre il davanzale nelle terre sottostanti. “Non ti nasconderò, Messer Peregrino,” disse Beregond, “che a noi sembri quasi uno dei nostri figli, un ragazzino di nove primavere o giù di lì; eppure hai affrontato pericoli e visto meraviglie quali pochi dei nostri vecchi potrebbero vantare. Credevo che il nostro Sire volesse fare di te un nobile paggio per capriccio, alla maniera dei re di un tempo, dicono. Ma mi rendo conto che così non è, e devi perdonar la mia scempiaggine.” “Ti perdono,” disse Pippin. “Anche se non hai sbagliato di molto. Sono ancora poco più di un ragazzo agli occhi della mia gente, e ci vorranno altri quattro anni prima che raggiunga ‘la maggiore età’, come diciamo noi nella Contea. Ma non preoccuparti per me. Vieni a guardare e dimmi che cosa si vede.” Il sole era ormai alto e le brume erano ascese nella valle sottostante. Le ultime tracce andavano svanendo proprio sopra la loro testa come sbrendoli di nuvola asportati dalla brezza che giungeva rafforzata da Oriente e che adesso faceva garrire e strattonava le bandiere e i bianchi stendardi della cittadella. In fondo alla vallata, più o meno a cinque leghe a colpo d’occhio, si scorgeva ora grigio e luccicante il Grande Fiume che, emerso da nord-ovest, descriveva un’ampia curva verso sud e poi di nuovo verso ovest, fino a sottrarsi alla vista in un baluginio caliginoso; molto più in là, a cinquanta leghe di distanza, si trovava il Mare. Pippin vedeva tutto il Pelennor spiegato al suo cospetto, punteggiato a perdita d’occhio di fattorie e muretti, di fienili e vaccherie, ma da nessuna parte si scorgeva traccia di bovini o altri animali. Numerose strade e sentieri traversavano i verdi campi, e c’era un gran viavai: file di carri che si dirigevano verso la Grande Porta e altre che ne uscivano. Ogni tanto sopraggiungeva un uomo a cavallo che, saltato giù dalla sella, si affrettava a entrar nella Città. Ma la maggior parte del traffico si svolgeva lungo l’arteria principale, che prendeva a sud e poi, piegando più rapida del Fiume, costeggiava le colline e ben presto spariva alla vista. Era ampia e ben lastricata, e lungo il bordo orientale correva una larga pista verde per cavalli, a sua volta affiancata da un muro. Sulla pista i cavalieri andavano e venivano al galoppo, ma tutta la carreggiata sembrava ingombra di grandi carri coperti diretti verso sud. Pippin comunque non ci mise molto a capire che tutto si svolgeva in modo ordinato: i carri avanzavano su tre colonne, una più veloce trainata da cavalli; un’altra più lenta, con grandi carri adorni di gualdrappe variopinte, trainati da buoi; e lungo la sponda ovest della strada numerosi carretti tirati a fatica da uomini. “Quella è la strada che porta alle valli di Tumladen e del Lossarnach, ai villaggi montani, e poi al Lebennin,” disse Beregond. “Lì vanno gli ultimi carri che conducono al riparo gli anziani, i bambini e le donne che devono accompagnarli. Prima di mezzogiorno devono esser fuori dalla Porta e aver liberato la strada per una lega: questi gli ordini. Si tratta di una triste necessità.” Sospirò. “Pochi, forse, di quelli che oggi si separano si rivedranno un giorno. E ci sono sempre stati troppo pochi bambini in questa città; ora però non ce ne sono più – a parte qualche ragazzo che non se ne andrà e che potrebbe sempre trovare qualche compito: uno di loro è mio figlio.” Rimasero in silenzio per un po’. Pippin guardava preoccupato verso oriente, come se da un momento all’altro si aspettasse di vedere gli orchi riversarsi a migliaia per i campi. “Cos’è quel che vedo laggiù?” domandò, indicando un punto al centro della grande curva dell’Anduin. “È un’altra città, o cos’altro?” “Era una città,” disse Beregond, “il capoluogo di Gondor, di cui questa era soltanto una fortezza. Quelle sulle due sponde dell’Anduin sono le rovine di Osgiliath, che i nostri nemici hanno preso e dato alle fiamme tanto tempo fa. Tuttavia, quando Denethor era ancora giovane, l’abbiamo riconquistata: non per abitarci, bensì come avamposto, e per ricostruire il ponte utile al passaggio delle nostre armi. E poi sono arrivati i Feri Cavalieri da Minas Morgul.” “I Cavalieri Neri?” disse Pippin, sgranando gli occhi, resi grandi e cupi dal risveglio di un’antica paura. “Sì, erano neri,” disse Beregond, “e vedo che ne sai qualcosa, anche se non ne hai mai parlato in nessuno dei tuoi racconti.” “Ne so qualcosa,” disse Pippin a bassa voce, “ma non ne voglio parlare ora, così vicino, così vicino.” S’interruppe e portò lo sguardo oltre il Fiume, e gli sembrò di non vedere altro che un’ombra vasta e minacciosa. Fors’erano montagne che si profilavano ai limiti della visione, i frastagli delle creste attenuati da quasi venti leghe d’aere brumoso; forse era soltanto una muraglia di nuvole dinanzi a un tenebrore ancora più profondo. Ma più guardava, più ai suoi occhi sembrava che il buio aumentasse e s’addensasse molto lentamente, lentamente ascendendo a soffocare le regioni del sole. “Così vicino a Mordor?” disse Beregond in tono pacato. “Sì, eccola laggiù. Di rado la nominiamo; eppure abbiamo sempre vissuto in vista di quell’ombra: talora sembra più debole e lontana; talaltra più vicina e scura. Ora sta aumentando e rabbuiandosi; e aumentano pertanto anche la nostra paura e la nostra inquietudine. E meno di un anno fa i Feri Cavalieri hanno riconquistato i guadi, ammazzando molti dei nostri uomini migliori. È stato Boromir a respinger finalmente il nemico dalla riva occidentale, e da allora la parte vicina di Osgiliath è in mano nostra. Ancora per poco. Ma prevediamo un nuovo attacco. Forse l’attacco principale della guerra imminente.” “Quando?” disse Pippin. “Ne hai idea? Io ho visto i fuochi due notti fa e le staffette; e Gandalf ha detto che era segno che la guerra era iniziata. Sembrava avere una fretta disperata. Eppure adesso tutto sembra essere rallentato.” “Questo perché ormai è tutto pronto,” disse Beregond. “È solo il profondo respiro prima del tuffo.” “Ma allora perché hanno acceso i fuochi due notti fa?” “È troppo tardi andare in cerca di aiuti quando si è già assediati,” rispose Beregond. “Ma non conosco i piani del Sire e dei suoi capitani. Hanno molti modi di raccogliere informazioni. E Sire Denethor è diverso dagli altri uomini: vede lontano. C’è chi dice che quando di notte, seduto da solo nell’alta stanza della Torre, convoglia il pensiero ora su un punto ora su un altro, riesca a leggere in parte nel futuro; e che a volte sondi perfino la mente del Nemico, lottando contro di lui. Per questo è così vecchio, consumato prima del tempo. Comunque sia, però, il mio signore Faramir è fuori, di là dal Fiume, impegnato in una pericolosa missione, e potrebbe aver inviato notizie. “Ma se vuoi sapere che cosa ha fatto accendere i fuochi, secondo me son le notizie pervenute quella sera dal Lebennin. Una grande flotta si sta avvicinando alle foci dell’Anduin, con un equipaggio di corsari di Umbar, nel Sud. Da tempo hanno cessato di temere la potenza di Gondor e si sono alleati col Nemico, e adesso portano un gran colpo in suo favore. Questo attacco svierà gran parte dell’aiuto che speravamo di ottenere dal Lebennin e da Belfalas, patria di gente numerosa e ardita. Tanto più il nostro pensiero si rivolge a nord, a Rohan; tanto più siamo contenti per le notizie di vittoria che portate. “Eppure” – s’interruppe e si alzò, guardandosi attorno, a nord, a est e a sud – “i fatti d’Isengard dovrebbero avvertirci che siamo presi in una rete e una strategia grandiose. Non si tratta più di scaramucce ai guadi, d’incursioni da Ithilien e dall’Anórien, d’imboscate e di razzie. Questa è una grande guerra pianificata a lungo, e noi siamo soltanto un elemento, checché ne dica l’orgoglio. Le cose si muovono nell’estremo Oriente, oltre il Mare Interno; e a nord, a Boscuro e oltre; e a sud in Harad. E ora tutti i regni saranno messi alla prova, e resisteranno o cadranno… sotto l’Ombra. “Eppure, Messer Peregrino, abbiamo quest’onore: siamo sempre noi a sopportare il maggior peso dell’odio dell’Oscuro Signore, poiché quell’odio proviene dagli abissi del tempo e dalle profondità del Mare. Qui la mazzata si abbatterà con più violenza. E per questo motivo Mithrandir è accorso qui in tutta fretta. Perché, se cadiamo noi, chi mai resisterà? E secondo te, Messer Peregrino, c’è qualche speranza che noi resistiamo?” Pippin non rispose. Guardò le grandi mura, e le torri e i fieri stendardi, e il sole alto nel cielo, e poi l’oscurità che s’addensava a Oriente; e pensò alle lunghe dita di quell’Ombra: agli orchi nei boschi e sulle montagne, al tradimento d’Isengard, agli uccelli dall’occhio malo, e ai Cavalieri Neri fin nei viottoli della Contea… e al terrore alato, ai Nazgûl. Abbrividì, e la speranza parve affievolirsi. E proprio in quell’istante il sole vacillò per un secondo e s’oscurò, come attraversato da un’ala oscura. Quasi impercettibile egli credette di captare, alto e lontano nei cieli, un grido: fioco ma scorante, crudele e freddo. Sbiancò e si rannicchiò contro il muro. “Che cos’era?” domandò Beregond. “Anche tu hai sentito qualcosa?” “Sì,” mormorò Pippin. “È il segnale della nostra sconfitta, e l’ombra del fato, un Fero Cavaliere dell’aria.” “Sì, l’ombra del fato,” disse Beregond. “Temo che Minas Tirith cadrà. La notte si avvicina. Sembra che mi abbiano sottratto il calore stesso del sangue.” Per qualche tempo rimasero seduti a capo chino, senza parlare. Poi all’improvviso Pippin alzò lo sguardo e vide che il sole era tornato a splendere e gli stendardi a garrire al vento. Si scosse. “È passato,” disse. “No, il mio cuore si rifiuta per ora di disperare. Gandalf è caduto, ma è tornato ed è con noi. Possiamo resistere, in piedi anche su una sola gamba, o almeno restare ancora sulle ginocchia.” “Ben detto!” gridò Beregond, alzandosi e camminando avanti e indietro. “No, anche se ogni cosa dovrà a suo tempo scomparir del tutto, questa non sarà, non ancora, la fine di Gondor. Anche se un nemico impetuoso innalzerà un cumulo di carogne e conquisterà le mura. Ci sono ancora altre fortezze e segrete vie di fuga in mezzo ai monti. La speranza e la memoria vivranno ancora in qualche valle nascosta dove l’erba è verde.” “Nondimeno vorrei che, bene o male, fosse tutto finito,” disse Pippin. “Io tutto sono meno che un guerriero e la sola idea di una battaglia non mi piace; ma aspettare sull’orlo di una guerra che non posso evitare è la cosa peggiore. Come sembra già lunga la giornata! Sarei più contento se non fossimo costretti a stare a guardare nell’attesa, senza fare mosse, né colpire per primi. Se non fosse per Gandalf, credo, sarebbe andata così anche a Rohan.” “Ah, hai messo il dito in una piaga che fa soffrire molti!” disse Beregond. “Ma le cose potrebbero cambiare quando tornerà Faramir. È audace lui, più di quanto molti non immaginino; di questi tempi si stenta a credere che un capitano possa esser saggio e colto in materia di tradizioni e canti, come lui, e nondimeno uomo d’ardimento e pronta decisione sul campo di battaglia. Ma tale è Faramir. Meno temerario e meno bramoso di Boromir, eppure non meno risoluto. Ma, di fatto, che cosa può fare? Non possiamo mica prendere d’assalto le montagne di… di quel regno laggiù. Il nostro raggio d’azione è limitato e non siamo in grado di colpire finché il nemico non è alla portata. Allora la mano dovrà essere pesante!” Batté contro l’impugnatura della spada. Pippin lo guardò: alto, fiero e nobile, come tutti gli uomini da lui finora visti in quel paese; e con un guizzo negli occhi all’idea di combattere. “Ahimè! la mia mano sembra leggera come una piuma,” pensò Pippin, senza però dir nulla. “Come ha detto Gandalf: una pedina? Forse, ma sulla scacchiera sbagliata.” Parlarono così finché il sole fu allo zenit, quando a un tratto suonarono le campane di mezzogiorno e la cittadella si animò perché tutti, sentinelle a parte, andavano a mangiare. “Vuoi venire con me?” disse Beregond. “Per oggi puoi unirti alla mia mensa. Non so a quale compagnia ti assegneranno; o magari il Sire ti terrà ai suoi ordini diretti. Ma sarai il benvenuto. E sarà bene fare conoscenza con il maggior numero di uomini, finché c’è ancora tempo.” “Verrò con piacere,” disse Pippin. “A dire il vero mi sento solo. Ho lasciato il mio migliore amico a Rohan e non ho più avuto modo di parlare o di scherzare con nessuno. Magari potrei unirmi sul serio alla tua compagnia. Sei tu il capitano? Se così fosse, potresti prendermi, o pronunciarti in mio favore?” “Ma no, no,” rise Beregond, “non sono un capitano. Non ho incarico né rango né titolo; sono un semplice uomo d’arme della Terza Compagnia della Cittadella. Ma il solo fatto d’essere un uomo d’arme della Guardia della Torre di Gondor, Messer Peregrino, è ritenuto più che dignitoso nella Città, e costoro sono onorati nel paese.” “Allora va ben al di là del sottoscritto,” disse Pippin. “Riportami nella mia stanza e, se Gandalf non è tornato, verrò dove vuoi… come tuo ospite.” Gandalf non era nell’alloggio e non aveva mandato messaggi; perciò Pippin andò con Beregond, che lo presentò agli uomini della Terza Compagnia. E a quanto pare Beregond ricevette molti onori, come il suo ospite del resto, che fu molto ben accolto. Si era già fatto un gran parlare nella cittadella del compagno di Mithrandir e del suo lungo conciliabolo col Sire; e, stando alle voci, un Principe dei Mezzomini era giunto dal Nord per offrire alleanza a Gondor, e cinquemila spade. E c’era anche chi diceva che al loro arrivo da Rohan i Cavalieri avrebbero portato con sé ciascuno un guerriero mezzomo, piccolo forse ma valoroso. Pur se dovette a malincuore distrugger quella consolante favola, Pippin non riuscì a liberarsi del nuovo titolo, l’unico, secondo loro, degno di chi Boromir aveva preso a benvolere e il Sire Denethor aveva onorato; e lo ringraziarono per essersi unito a loro, e pendevano dalle sue labbra mentre raccontava le sue avventure in terre straniere, e gli offrirono cibo e birra a volontà. A dire il vero il suo unico problema era di essere “prudente”, come gli aveva raccomandato Gandalf, e di non lasciar andare a ruota libera la lingua, come fanno gli hobbit quando sono in compagnia di amici. Alla fine Beregond si alzò. “Ora ti devo salutare!” disse. “Sono di servizio fino al tramonto, come tutti i presenti, credo. Ma se ti senti solo come dici, forse ti farà piacere avere una guida allegra per farti visitare la Città. Mio figlio sarà felice di accompagnarti. È un bravo ragazzo, devo dire. Se ti fa piacere, scendi fino alla prima cerchia e chiedi della Vecchia Foresteria nel Rath Celerdain, la Via dei Lanternai. Lo troverai lì con altri ragazzi rimasti in Città. Magari c’è qualcosa d’interessante da vedere alla Grande Porta prima della chiusura.” Uscì, seguito poco dopo da tutti gli altri. La giornata era ancora bella, pur se la foschia aumentava, e per essere marzo faceva caldo anche così a sud. Pippin aveva sonno, ma l’alloggio lo intristiva, e decise di andare a esplorare la Città. Portò qualche boccone che aveva conservato a Mantombroso, il quale li accettò di buonagrazia, anche se non sembrava mancare di nulla. Poi si avviò giù per molte vie sinuose. Al suo passaggio la gente lo fissava. Davanti a lui gli uomini erano cortesi con una certa qual solennità e lo salutavano alla maniera di Gondor, a capo chino e con le mani sul petto; ma dietro udiva quelli che erano già fuori invitare a gran voce gli altri a uscire per vedere il Principe dei Mezzomini, il compagno di Mithrandir. Molti usavano una lingua diversa da quella Comune, ma non ci mise molto a capire almeno il significato di Ernil i Pheriannath, e seppe che il titolo lo aveva preceduto nella Città. Dopo strade ad arco e molti bei vialetti e lastricati giunse finalmente alla cerchia più bassa e più larga, dove lo indirizzarono verso la Via dei Lanternai, uno stradone che conduceva alla Grande Porta. Lì trovò la Vecchia Foresteria, un grande edificio di pietra grigia consumata dalle intemperie con due ali rientranti rispetto alla strada e separate da uno stretto prato dietro il quale s’innalzava la facciata dalle innumeri finestre, coperta in tutta la sua ampiezza da un portico con colonnato e con una rampa di scalini che dava sull’erba. Dei ragazzi giocavano in mezzo alle colonne, gli unici bambini visti a Minas Tirith da Pippin, che si fermò a guardarli. Di lì a poco uno di loro si accorse della sua presenza e, cacciato un grido, si lanciò attraverso l’erba e lo raggiunse sulla strada, seguito da vari compagni. Piazzatosi davanti a Pippin lo squadrò da capo a piè. “Salve!” disse il ragazzo. “Da dove vieni? Sei uno straniero nella Città.” “Lo ero,” disse Pippin; “ma dicono che sono diventato un uomo di Gondor.” “Come no!” disse il ragazzo. “Allora qui siamo tutti uomini. Ma quanti anni hai, e come ti chiami? Io ho già dieci anni, e fra poco misurerò cinque piedi. Sono più alto di te. Ma del resto mio padre è una Guardia, una delle più alte. Che cosa fa tuo padre?” “A quale domanda devo rispondere per prima?” disse Pippin. “Mio padre coltiva i campi a Fontalbula nei pressi di Borgo Tuck nella Contea. Ho quasi ventinove anni, perciò in questo ti batto; però sono soltanto quattro piedi e mi sa proprio che non crescerò più, tranne in larghezza.” “Ventinove!” disse il ragazzo e fischiò. “Ma sei già piuttosto vecchio! Vecchio come lo zio Iorlas. Però,” aggiunse fiducioso, “scommetto che riuscirei a metterti a testa in giù o con le spalle a terra.” “Forse, se te lo lasciassi fare,” disse Pippin con una risata. “E forse potrei fare lo stesso con te: conosciamo qualche mossa di lotta al mio paesello. Dove, lasciatelo dire, sono considerato particolarmente grande e forte; e non ho mai permesso a nessuno di mettermi a testa in giù. Perciò, se facessimo la prova e non ci fosse altro modo, sarei forse costretto a ucciderti. Quando sarai più grande imparerai che la gente non è sempre come sembra; e anche se mi hai scambiato per un giovane straniero pappamolle e un facile bersaglio, lascia che ti metta in guardia: non lo sono, io sono un mezzomo, tosto, ardito e cattivo!” Pippin assunse un’espressione così truce che il ragazzo fece un passo indietro; ma tornò subito alla carica con i pugni chiusi e un lampo bellicoso nello sguardo. “No!” rise Pippin. “Non credere neanche a ciò che gli stranieri dicono di sé! Non sono un attaccabrighe. Ma se intendi misurarti con me dovresti aver la cortesia di presentarti.” Il ragazzo si drizzò con fierezza. “Sono Bergil, figlio di Beregond delle Guardie.” “È come pensavo,” disse Pippin, “perché somigli a tuo padre. Lo conosco e mi ha mandato a cercarti.” “Allora perché non lo hai detto subito?” disse Bergil, e di punto in bianco un’aria costernata scese sul suo viso. “Non dirmi che ha cambiato idea e che vuole mandarmi via con le femmine! Ma no, gli ultimi carri sono partiti.” “Il messaggio, se non proprio buono, è meno brutto di così,” disse Pippin. “Dice che se invece di piazzarmi a testa in giù preferissi mostrarmi un poco la Città, allevieresti la mia solitudine. In cambio io posso raccontarti qualche storia di paesi lontani.” Bergil batté le mani e, sollevato, rise. “Benissimo,” gridò. “Dài, vieni! Stavamo giusto per andare alla Porta a dare un’occhiata. Andiamoci subito.” “Che cosa succede lì?” “Aspettiamo il ritorno dei Capitani delle Province prima del tramonto dalla Strada del Sud. Vieni con noi e vedrai.” Bergil si dimostrò un buon sodale, la compagnia migliore per Pippin da quando si era separato da Merry, e ben presto eccoli ridere e parlare allegramente per le strade, incuranti dei tanti sguardi che piovevano su di loro. Dopo un po’ si ritrovarono in mezzo a una folla diretta verso la Grande Porta. Lì Pippin crebbe molto nella stima di Bergil perché, quando pronunciò il suo nome e la parola d’ordine, la sentinella gli fece il saluto e lo lasciò passare; e quel ch’è più gli permise di portar con sé il compagno. “Ottimo!” disse Bergil. “A noi ragazzi non è più permesso passare la Porta senza un adulto. Ora vedremo meglio.” Fuori della Porta s’era radunata una massa d’uomini lungo il ciglio della strada e del grande spiazzo lastricato dove convergevano tutte le strade che portavano a Minas Tirith. Tutti gli occhi erano rivolti verso sud e ben presto s’alzò un mormorio: “Laggiù si vede polvere! Arrivano!” Pippin e Bergil si fecero strada tra la folla, si portarono in prima fila e aspettarono. Da una certa distanza suonarono i corni e il rumore di acclamazioni sopraggiunse come una folata di vento. Poi ci fu un sonoro squillo di trombe mentre tutt’intorno a loro la gente gridava. “Forlong! Forlong!” Pippin udì gli uomini scandire. “Che cosa dicono?” domandò. “È arrivato Forlong,” rispose Bergil; “il vecchio Forlong il Grasso, Signore del Lossarnach. È lì che abita mio nonno. Urrà! Eccolo. Il buon vecchio Forlong!” In testa alla fila procedeva un grosso cavallo membruto sul quale era seduto un uomo dalle larghe spalle e dall’enorme epa, vecchio e con la barba grigia, eppure indossava una cotta di maglia e un elmo nero e impugnava una lancia lunga e pesante. Dietro di lui marciava spavalda una fila d’uomini coperti di polvere, bene armati, con grandi asce; avevano un’aria minacciosa ed erano più bassi e un po’ più scuri degli altri uomini visti fino ad allora a Gondor da Pippin. “Forlong!” urlavano gli uomini. “Cuore fedele, amico fedele! Forlong!” Ma quando gli uomini del Lossarnach furono passati, mormorarono: “Così pochi! Quanti saranno, duecento? E noi ne aspettavamo dieci volte di più. Saranno le ultime notizie sulla flotta nera. Si privano di un decimo soltanto delle loro forze. Non importa, anche poco è pur sempre qualcosa.” E così le compagnie si susseguirono, salutate e acclamate nel passare dalla Porta, uomini delle Province venuti a difender la Città di Gondor in un’ora buia; ma sempre troppo pochi, sempre meno di quelli che la speranza auspicava o la necessità avrebbe richiesto. Gli uomini della valle del Ringló, appiedati, al seguito del figlio del loro signore, Dervorin: trecento. Dagli altopiani del Morthond, la grande Valle del Neradice, l’alto Duinhir con i figli, Duilin e Derufin, e cinquecento arcieri. Dall’Anfalas, la lontanissima Costalonga, una lunga schiera d’uomini d’ogni tipo, cacciatori, mandriani e abitanti di piccoli villaggi, scarsamente equipaggiati, eccezion fatta per i familiari di Golasgil, il loro signore. Dal Lamedon pochi montanari truci senza un capitano. Pescatori dell’Ethir, poco più di un centinaio, prelevati dalle navi. Hirluin il Bello delle Verdi Colline di Pinnath Gelin, con trecento gagliardi di verde vestiti. E ultimo e il più fiero, Imrahil, Principe di Dol Amroth, parente del Signore, con stendardi dorati recanti l’emblema della Nave e del Cigno d’Argento, e una compagnia di cavalieri bardati di tutto punto in sella a grigi destrieri; e dietro di loro settecento uomini d’arme, alti come signori, dagli occhi grigi e dalla chioma scura, che marciavano cantando. E questo era tutto, meno di tremila in totale. Nessun altro sarebbe venuto. Le loro grida e il rumore dei loro passi entrarono nella Città e si spensero. Gli spettatori rimasero in silenzio per un po’. La polvere era sospesa nell’aria, perché il vento era caduto e la sera era opprimente. S’avvicinava già l’ora della chiusura e il sole rosso era calato dietro il Mindolluin. L’ombra scese sulla Città. Pippin alzò lo sguardo e gli sembrò che il cielo fosse diventato grigio cenere, come sotto una cappa di polvere e di fumo che lasciava filtrare opaca la luce. Ma a Occidente il sole morente aveva incendiato i vapori e adesso il Mindolluin si stagliava nero contro una cinigia ardente picchiettata di faville. “Così finisce in collera una bella giornata!” disse, dimentico del ragazzo accanto a lui. “Così sarà se non avrò fatto ritorno prima delle campane del tramonto,” disse Bergil. “Andiamo! Ecco la tromba che annuncia la chiusura della Porta.” Mano nella mano tornarono nella Città, ultimi a traversar la Porta prima che chiudesse; e mentre arrivavano nella Via dei Lanternai tutte le campane delle torri suonarono solenni. La luce guizzò in molte finestre, e dalle abitazioni e dai posti di guardia degli uomini d’arme lungo le mura giunse l’eco di canti. “Per il momento addio,” disse Bergil. “Porta i saluti a mio padre e ringrazialo per la compagnia che mi ha mandato. Torna presto, ti prego. Adesso spero quasi che la guerra non si faccia, perché avremmo passato momenti allegri. Avremmo potuto andare nel Lossarnach a trovare mio nonno; lì è bello in primavera, i boschi e i campi sono pieni di fiori. Ma forse avremo ancora modo di andarci insieme. Non sconfiggeranno mai il nostro Signore, e mio padre è molto coraggioso. Addio, e torna!” Si separarono e Pippin si affrettò a tornare alla cittadella. La strada gli sembrava lunga: era accaldato e cominciava ad avere molta fame; e la notte scendeva ratta e buia. Non una stella perforava il cielo. Arrivò tardi alla mensa per il pasto principale e Beregond lo accolse con gioia e lo fece accomodare accanto a sé per avere notizie del figlio. Pippin si trattenne ancora un po’, dopo mangiato, e poi si congedò, perché una strana uggia lo aveva pervaso e adesso più che mai desiderava rivedere Gandalf. “Ritroverai la strada?” disse Beregond sulla soglia della saletta nella zona nord della cittadella dove si erano seduti. “La notte è nera, resa ancor più nera dall’ordine di abbassar le luci dentro la Città e di spegnerle completamente fuori dalle mura. E posso darti notizia di un altro ordine: domattina presto verrai convocato da Sire Denethor. Temo che non entrerai a far parte della Terza Compagnia. Possiamo però sperar di rivederci. Addio e dormi in pace!” L’alloggio era buio, a parte una piccola lanterna sul tavolo. Gandalf non c’era. L’uggia s’impadronì di Pippin con più forza. Montò su una panca e cercò di sbirciare fuori da una finestra, ma era come guardare in una pozza d’inchiostro. Scese e chiuse le imposte, e si mise a letto. Per un po’ rimase steso ad ascoltare eventuali rumori che annunciassero l’arrivo di Gandalf, e poi piombò in un sonno agitato. Durante la notte fu svegliato da una luce e vide che Gandalf era tornato e camminava su e giù per la stanza dietro la tenda dell’alcova. Sul tavolo c’erano candele e rotoli di pergamena. Udì il mago sospirare e mormorare: “Quando tornerà Faramir?” “Salve!” disse Pippin, cacciando la testa fuori dalla tenda. “Credevo che mi avessi completamente dimenticato. Sono contento di rivederti. La giornata è stata lunga.” “Ma la notte sarà troppo breve,” disse Gandalf. “Sono tornato qui perché ho bisogno di un po’ di pace, di star da solo. Tu dovresti dormire, finché hai ancora un letto a disposizione. Al sorgere del sole ti riporterò da Sire Denethor. No, quando sarai convocato, non al sorgere del sole. L’Oscurità è iniziata. Non ci sarà nessuna alba.” CAPITOLO II IL PASSAGGIO DELLA GRIGIA COMPAGNIA Gandalf era partito, e lo scalpitio degli zoccoli di Mantombroso s’era perso nella notte allorché Merry tornò da Aragorn. Portava con sé soltanto un leggero fagotto, dato che aveva perso la sua roba a Parth Galen, e non gli restavano altro che poche cose utili raccolte tra le rovine d’Isengard. Hasufel era già sellato. Legolas e Gimli si tenevano vicini con la loro cavalcatura. “Così restano ancora quattro membri della Compagnia,” disse Aragorn. “Proseguiremo uniti. Ma non saremo soli, come pensavo. Il re è ormai deciso a partir subito. Dopo la venuta dell’ombra alata, desidera tornar sulle colline col favore delle tenebre.” “E poi?” disse Legolas. “Non lo so ancora,” rispose Aragorn. “Il re, da parte sua, andrà al raduno che ha predisposto a Edoras entro quattro giorni. E lì, credo, avrà notizie della guerra, e i Cavalieri di Rohan caleranno fino a Minas Tirith. Mentre per quanto riguarda me e chi vorrà seguirmi…” “Il sottoscritto, per cominciare!” gridò Legolas. “E con lui Gimli!” disse il Nano. “Be’, per quanto mi riguarda,” disse Aragorn, “davanti a me c’è il buio. Anch’io devo recarmi a Minas Tirith, ma non so ancora qual è la strada. L’ora a lungo preparata s’avvicina.” “Non mi abbandonate!” disse Merry. “Finora non sono stato di grande utilità; ma non intendo esser messo da parte, come bagaglio da reclamare quando sarà tutto finito. Non credo che in questo momento i Cavalieri vogliano avermi fra i piedi. Anche se il re, naturalmente, ha detto che al suo ritorno avrei dovuto sedermi accanto a lui e raccontargli tutto della Contea.” “Sì,” disse Aragorn, “e secondo me tu devi seguire la sua strada, Merry. Ma non aspettarti al termine letizia. Ce ne vorrà di tempo, temo, anzi che Théoden possa starsene tranquillamente assiso a Meduseld. Molte speranze sfioriranno in quest’amara Primavera.” Ben presto tutti furono pronti per partire: ventiquattro cavalli, con Gimli dietro Legolas e Merry davanti ad Aragorn. Di lì a poco erano lanciati al gran galoppo nella notte. Avevano appena superato i tumuli ai Guadi dell’Isen quand’ecco sopraggiunger difilato uno dei Cavalieri della retroguardia. “Sire,” disse al re, “dietro di noi abbiamo uomini a cavallo. Mi era parso di sentirli mentre attraversavamo i guadi. Ora ne sono sicuro. Vanno a briglia sciolta e stanno per raggiungerci.” Théoden ordinò all’istante l’alt. I Cavalieri fecero dietro front e impugnarono la lancia. Aragorn smontò e depose in terra Merry, poi, sguainata la spada, si piantò vicino alla staffa del re. Éomer e il suo scudiero tornarono alla retroguardia. Merry si sentì più che mai un inutile bagaglio e si domandò che cosa dovesse fare in caso di battaglia. E se la piccola scorta del re veniva intrappolata e sopraffatta, mentre lui trovava scampo nell’oscurità… solo nelle lande di Rohan senza la minima idea di dove fosse in tutte quelle miglia sconfinate? “Tanto è inutile,” pensò. Sguainò la spada e strinse la cintura. Il passaggio di una grande nuvola oscurò la luna calante che, di colpo, riemerse luminosa. Tutti udirono allora il rumore degli zoccoli e, in quel mentre, scorsero nere sagome risalire rapide il sentiero dai guadi. Il chiar di luna luccicava qua e là sulla punta delle lance. Difficile stabilire il numero degli inseguitori, ma sembravano non meno numerosi della scorta del re. Quando furono a una cinquantina di passi, Éomer gridò a gran voce: “Alt! Alt! Chi cavalca a Rohan?” Gli inseguitori arrestarono di colpo le cavalcature. Seguì un silenzio; e poi sotto la luce della luna videro un cavaliere smontare e farsi lentamente avanti. Bianca era la mano che teneva alta, il palmo in fuori in segno di pace; ma gli uomini del re impugnarono le armi. A dieci passi l’uomo si fermò. Era alto, un’ombra scura e rigida. Poi ecco risuonare limpida la voce. “Rohan? Avete detto Rohan? È una parola grata. Da lungi rincorriamo questa terra.” “L’avete trovata,” disse Éomer. “Ci siete entrati quando avete passato laggiù i guadi. Ma questo è il regno di Re Théoden. Nessuno può cavalcarci senza il suo permesso. Chi siete? E perché tanta fretta?” “Halbarad Dúnadan, Forestale del Nord, io sono,” gridò l’uomo. “Cerchiamo un certo Aragorn figlio di Arathorn e abbiamo saputo che si trova a Rohan.” “E avete trovato anche lui!” gridò Aragorn. Consegnate le redini a Merry, corse ad abbracciare il nuovo arrivato. “Halbarad!” disse. “Di tutte le gioie questa è la più inaspettata!” Merry tirò un sospiro di sollievo. Aveva pensato che fosse un ultimo inganno di Saruman per tendere un’imboscata al re quand’era circondato da pochi uomini; sembrava invece che non ci fosse bisogno di morire per difendere Théoden, non ancora in ogni caso. Rinfoderò la spada. “Tutto bene,” disse Aragorn girandosi. “Sono miei parenti, giunti dal paese lontano ove vivevo. Ma perché sono venuti, e quanti sono, sarà Halbarad a dircelo.” “Ne ho trenta con me,” disse Halbarad. “Tutti quelli dei nostri che è stato possibile radunare in fretta e furia; ma i fratelli Elladan e Elrohir, desiderosi di andare alla guerra, hanno cavalcato con noi. Non appena ricevuto il tuo appello siamo partiti a spron battuto.” “Ma io non vi ho convocato,” disse Aragorn, “se non come augurio. Spesso ho rivolto a voi il pensiero, e stasera più che mai; però non vi ho chiamato. Ma lasciamo perdere! Tutti questi interrogativi devono aspettare. La fretta c’incalza, e il pericolo. Adesso cavalcate insieme a noi, se il re vi dà il permesso.” Théoden fu invero lieto della notizia. “Benissimo!” disse. “Se questi tuoi parenti ti somigliano anche solo in minima parte, mio nobile Aragorn, trenta siffatti cavalieri costituiscono una forza non commisurata al numero di teste.” Poi i Cavalieri ripartirono, e per un po’ Aragorn cavalcò con i Dúnedain; e dopo aver scambiato notizie del Nord e del Sud, Elrohir gli disse: “Ti porto un messaggio di mio padre. I giorni sono brevi. Se vai di fretta, ricorda i Sentieri dei Morti.” “I miei giorni mi son sempre sembrati troppo brevi per realizzare il mio desiderio,” rispose Aragorn. “Ma grande dovrà esser la mia fretta anzi ch’io prenda quella strada.” “Lo vedremo presto,” disse Elrohir. “Ma non parliamo più di certe cose allo scoperto!” E Aragorn disse a Halbarad: “Cos’è che porti, congiunto?” Perché aveva visto che invece di una lancia portava una lunga asta, che sembrava uno stendardo, strettamente avvolta in un panno nero legato da numerosi lacci. “È un dono per te da parte della Dama di Valforra,” rispose Halbarad. “L’ha fatto in gran segreto e la lavorazione ha richiesto molto tempo. Ma ti manda anche un messaggio: Brevi ormai sono i giorni. O la nostra speranza s’attuerà, o è la fine d’ogni speranza. Pertanto a te io mando quel che per te ho fatto. Addio, Pietra Elfica!” E Aragorn disse: “Ora so quel che porti. Portalo per me ancora un poco!” E si girò per guardar lontano verso Nord sotto le grandi stelle, e poi si tacque e più non aprì bocca per tutta la durata del viaggio notturno. Vecchia la notte e grigio era l’Oriente quando risalirono alfine dalla Comba del Fosso e rientrarono a Borgocorno. Lì si sarebbero concessi un po’ di riposo e poi consultati sul da farsi. Merry dormì finché non lo svegliarono Legolas e Gimli. “Il sole è alto,” disse Legolas. “Tutti gli altri sono in piedi e indaffarati. Vieni, Messer Poltrone, dà un’occhiata a questo posto finché ne hai ancora modo!” “Qui tre notti fa c’è stata una battaglia,” disse Gimli, “e qui io e Legolas abbiamo fatto un gioco che ho vinto per un solo orco. Vieni a vedere come sono andate le cose! E ci sono caverne, Merry, caverne meravigliose! Secondo te, Legolas, possiamo visitarle?” “Macché! Non c’è tempo,” disse l’Elfo. “Non rovinar la meraviglia con la fretta! Ti ho dato la mia parola di tornarci assieme a te, se mai riavremo un giorno di pace e libertà. Ma adesso è quasi mezzogiorno e allora mangeremo per poi, ho saputo, rimetterci in marcia.” Merry si alzò e sbadigliò. Le poche ore di sonno non gli erano certo bastate; era stanco e assai giù di morale. Pippin gli mancava e aveva la sensazione d’essere soltanto un peso, mentre tutti erano impegnati a mandare al più presto in porto una faccenda che non gli era molto chiara. “Dov’è Aragorn?” domandò. “In una stanza del Borgo,” disse Legolas. “Non deve aver dormito, né si è riposato. C’è andato qualche ora fa, dicendo che aveva bisogno di riflettere, e solo quel suo parente, Halbarad, lo ha accompagnato; ma un assillo o qualche oscuro dubbio grava su di lui.” “Sono una strana compagnia, questi nuovi arrivati,” disse Gimli. “Gagliardi e alteri sono e, appetto a loro, i Cavalieri di Rohan sembrano quasi dei ragazzi; hanno tratti severi, marcati, come rocce logorate dalle intemperie per lo più, proprio come Aragorn; e sono silenziosi.” “Ma proprio come Aragorn sono cortesi allorché rompono il silenzio,” disse Legolas. “E avete notato i fratelli Elladan e Elrohir? La loro tenuta è meno fosca di quella degli altri, e sono belli e intrepidi come signori Elfici; il che non può sorprendere nei figli di Elrond di Valforra.” “Perché sono venuti? Lo sapete?” domandò Merry. Ormai s’era vestito e si gettò sulle spalle il manto grigio; e tutti e tre uscirono diretti alla porta distrutta del Borgo. “Come avete potuto sentire, hanno risposto a un appello,” disse Gimli. “A Valforra è giunto un messaggio, dicono: Aragorn ha bisogno dei suoi. I Dúnedain si affrettino a raggiungerlo a Rohan! Quanto alla provenienza del messaggio, non sanno più che cosa pensare. Secondo me lo ha inviato Gandalf.” “No, Galadriel,” disse Legolas. “Non ha evocato, attraverso Gandalf, la cavalcata della Grigia Compagnia dal Nord?” “Sì, hai indovinato,” disse Gimli. “La Dama del Bosco! Ha letto i desideri di molti cuori. Ebbene, perché non abbiamo auspicato la presenza di qualche nostro congiunto, Legolas?” Legolas, in piedi davanti alla porta, spostava gli occhi luminosi da nord a est, e il suo bel viso era turbato. “Non sarebbe venuto nessuno, credo,” rispose. “Non hanno bisogno di partire per la guerra; la guerra è già in marcia sulle loro terre.” Per un po’ i tre compagni passeggiarono assieme, evocando questo o quel frangente della battaglia; poi, scesi dalla porta fracassata, superarono i tumuli dei caduti sul terreno erboso ai bordi della strada fino alla Diga di Helm e si affacciarono sulla Comba. Lì si ergeva già il Poggio della Morte, nero, alto e petroso, e si vedeva chiaramente lo sconcio provocato dal gran calpestio degli Huorn. I Landumbriani, e con loro molti uomini di guarnigione al Borgo, erano all’opera sulla Diga o nei campi e più in là, intorno alle mura malridotte; eppure tutto sembrava stranamente calmo: una valle fiaccata che riposava dopo una grande tempesta. Ben presto tornarono sui loro passi per recarsi al pasto di mezzogiorno nella grande sala del Borgo. Il re era già lì e non appena entrarono fece chiamare Merry e sistemare una sedia per lui accanto a sé. “Non è quello che avrei voluto,” disse Théoden; “qui non somiglia molto alla mia splendida dimora a Edoras. E il tuo amico, che avrebbe anche lui dovuto esser dei nostri, è partito. Ma forse ne passerà di tempo anzi ch’io e te ci sediamo al tavolo d’onore di Meduseld; e non ci sarà tempo di festeggiare al mio ritorno. Ma ora basta! Mangia e bevi e, finché ne abbiamo modo, conversiamo. Poi cavalcherai con me.” “Posso?” disse Merry, sorpreso e raggiante. “Sarebbe stupendo!” Mai aveva provato tanta gratitudine per un’espressione di benevolenza. “Temo d’essere soltanto d’intralcio a tutti,” balbettò; “ma vorrei tanto fare del mio meglio, sapete.” “Non ne dubito,” disse il re. “Ho fatto preparare apposta per te un buon cavallino di montagna. Ti condurrà veloce come ogni altro cavallo per le strade che intraprenderemo. Dal Borgo partirò seguendo i sentieri di montagna anziché procedere in pianura, per arrivare così a Edoras passando per Fanclivo, dove mi aspetta Dama Éowyn. Se vuoi, sarai il mio scudiero. Éomer, abbiamo qui nel nostro armamentario qualche pezzo che il mio attendente d’armi possa usare?” “Qui non abbiamo un grande arsenale, sire,” rispose Éomer. “Forse si potrebbe trovare un elmo leggero adatto a lui; ma non abbiamo cotte né spade per uno della sua statura.” “Una spada io ce l’ho,” disse Merry, scendendo dal seggio e sguainando dal nero fodero la piccola lama lucente. Preso a un tratto d’amore per quel vecchio, mise un ginocchio a terra, gli prese la mano e la baciò. “Posso deporti in grembo la spada di Meriadoc della Contea, Théoden Re?” esclamò. “Accetta, se lo vuoi, i miei servigi!” “Li accetto con piacere,” disse il re; e, posate le lunghe vecchie mani sulla chioma bruna dello hobbit, lo benedì. “Ora alzati, Meriadoc, scudiero di Rohan del casato di Meduseld!” disse. “Prendi la spada e portala nella buona sorte!” “Come un padre tu sarai per me,” disse Merry. “Per un breve periodo,” disse Théoden. Si misero allora a parlare mentre mangiavano e, di lì a non molto, Éomer intervenne. “È quasi l’ora stabilita per la partenza, sire,” disse. “Devo ordinare agli uomini di suonare il corno? Ma Aragorn dov’è? Il suo posto è vuoto e non ha mangiato.” “Prepariamoci a partire,” disse Théoden; “ma avvertite il nobile Aragorn che l’ora è vicina.” Il re con la guardia e Merry al fianco attraversò la porta del Borgo diretto al punto di ritrovo dei Cavalieri sul prato. Molti erano già in sella. Sarebbe stata una grande compagine; dato che il re lasciava solo una piccola guarnigione al Borgo, mentre tutti gli uomini disponibili accorrevano in armi a raccolta in quel di Edoras. Nella notte già mille lance eran partite al gran galoppo; ne restavano comunque almeno cinquecento per cavalcare con il re, per lo più uomini venuti dai campi e dalle valli del Westfold. I Forestali, silenziosi, stavano un po’ in disparte, una compagine ordinata, armata d’archi, spade e lance. Indossavano mantelli grigio scuro, col cappuccio ora calato sull’elmo e sulla testa. I loro cavalli erano forti e dal portamento fiero, ma dal pelame ruvido; e uno era senza cavaliere, quello di Aragorn, che gli avevano portato dal Nord; si chiamava Roheryn. Niente baluginii di pietre o d’ori né fronzoli in tutto l’equipaggiamento e la bardatura; né i cavalieri ostentavano insegne o emblemi, se non sulla spalla sinistra, dove una stella d’argento raggiata fissava il mantello. Il re montò in sella a Crindineve e Merry sedette accanto a lui sul cavallino, di nome Stybba. Di lì a poco Éomer uscì dalla porta, e con lui erano Aragorn e Halbarad, che portava la lunga asta strettamente avvolta di nero, e due uomini alti, né giovani né vecchi. Capelli scuri, occhi grigi, volti d’elfica beltà, cotta di maglia lucida sotto il mantello grigio argento: si somigliavano a tal segno, i due figli di Elrond, che pochi erano in grado di distinguerli. Dietro di loro venivano Legolas e Gimli. Ma Merry aveva occhi solo per Aragorn, così impressionante il mutamento che vedeva in lui, come se nell’arco di una notte molti anni fossero piombati sul suo capo. Fosco era il volto, cinerino e stanco. “Ho l’animo turbato, sire,” disse, una volta affiancato il cavallo del re. “Ho udito strane parole e in lontananza scorgo nuovi pericoli. A lungo mi sono arrovellato e ora temo di dover cambiare direttiva. Dimmi, Théoden, tu parti adesso per Fanclivo: quanto ci metterai per arrivarci?” “È già passata un’ora da mezzogiorno,” disse Éomer. “Dovremmo arrivare al Forte entro tre giorni prima di notte, a partire da adesso. Allora sarà la seconda notte dopo il plenilunio e il raduno indetto dal re si terrà il giorno dopo. Impossibile fare più in fretta, se vogliamo raccoglier tutte le forze di Rohan.” Aragorn rimase in silenzio un istante. “Tre giorni,” mormorò, “e il raduno di Rohan sarà appena iniziato. Ma mi rendo conto che oramai non si può accelerare.” Alzò lo sguardo, e sembrava esser giunto a una decisione; il viso era meno preoccupato. “Allora, con il tuo permesso, sire, dovrò prendere un nuovo indirizzo per me e per i miei. Dovremo seguire la nostra strada, senza più nasconderci. Finito è per me il tempo dell’occultamento. Mi dirigerò a est per la via più veloce e prenderò i Sentieri dei Morti.” “I Sentieri dei Morti!” disse Théoden, e tremò. “Perché parlarne?” Éomer si girò a squadrare Aragorn, e Merry ebbe l’impressione che la faccia dei Cavalieri a portata di voce impallidisse a quelle parole. “Foss’anche vero che tali sentieri esistono,” disse Théoden, “il loro ingresso è a Fanclivo; ma ai vivi non è dato varcarlo.” “Ahimè, Aragorn, amico mio!” disse Éomer. “Speravo che saremmo andati assieme alla guerra; ma se tu cerchi i Sentieri dei Morti, è giunta l’ora di separarci, ed è poco probabile che mai ci si rincontri sotto il Sole.” “Nondimeno prenderò quella strada,” disse Aragorn. “Ma a te, Éomer, dico questo: che in battaglia potremmo anche rincontrarci, dovessero frapporsi tutte le milizie di Mordor.” “Farai come t’aggrada, mio nobile Aragorn,” disse Théoden. “È forse tuo destino andare per sentieri che altri non osano imboccare. Questa separazione m’addolora e indebolisce le mie forze; ma a questo punto devo senz’altri indugi seguitare le strade di montagna. Addio!” “Addio, sire!” disse Aragorn. “Va’ incontro a grande gloria! Addio, Merry! Ti lascio in buone mani, migliori di quanto non sperassimo quando davamo la caccia agli orchi insino a Fangorn. Legolas e Gimli continueranno a cacciare assieme a me, voglio sperare; ma non ti dimenticheremo.” “Addio!” disse Merry. Non trovò altro da dire. Si sentiva molto piccolo, nonché confuso e demoralizzato da tutti quei discorsi lugubri. Sentiva più che mai la mancanza dell’inestinguibile giovialità di Pippin. I Cavalieri erano pronti, i cavalli scalpitavano, e lui non vedeva l’ora di partire e di farla finita. In quella Théoden si rivolse a Éomer, alzò la mano e gridò a gran voce, e a quel segnale i Cavalieri si misero in moto. Traversarono la Diga e la Comba, e poi, prendendo velocemente a est, imboccarono un sentiero che costeggiava le pendici delle alture per un miglio circa prima di piegare verso sud e sottrarsi alla vista inoltrandosi in mezzo alle colline. Aragorn si portò al margine della Diga e rimase a guardare fino a che gli uomini del re non furono in fondo alla Comba. Poi si rivolse a Halbarad. “Ecco partire tre che amo, e il più piccolo non meno degli altri,” disse. “Non sa a quale sorte va incontro; ma, se lo sapesse, proseguirebbe lo stesso.” “Saranno anche piccoli, quelli della Contea, ma di gran vaglia,” disse Halbarad. “Non hanno idea del nostro lungo impegno a salvaguardia delle loro frontiere; non per questo gliene faccio una colpa.” “E ora i nostri destini sono intrecciati,” disse Aragorn. “Eppure, ahimè, bisogna separarci. Be’, devo mangiare qualcosa, e poi converrà anche a noi affrettarci a partire. Legolas, Gimli, venite! Ho da parlarvi; lo farò mentre mangio.” Tornarono insieme nel Borgo; ma, seduto a tavola nella grande sala, Aragorn rimase per un po’ in silenzio mentre gli altri aspettavano che parlasse. “Andiamo!” disse Legolas alla fine. “Parla e rasserenati, e discaccia l’ombra! Che cos’è successo da che siamo tornati a questo luogo torvo nel grigio mattino?” “Una lotta ancor più torva per me della battaglia di Borgocorno,” rispose Aragorn. “Ho guardato nella Pietra di Orthanc, amici miei.” “Hai guardato in quella maledetta pietra frutto di stregoneria!” esclamò Gimli, la paura e lo stupore dipinti sul viso. “Hai detto qualcosa a… lui? Perfino Gandalf temeva quel confronto.” “Dimentichi con chi stai parlando,” disse Aragorn in tono severo e con un lampo negli occhi. “Che cosa temi che io possa dirgli? Non ho proclamato apertamente il mio titolo anzi le porte di Edoras? No, Gimli,” disse con voce raddolcita; l’aspetto torvo abbandonò il suo viso e ora aveva l’aria di chi ha trascorso molte notti insonni travagliato dall’angoscia. “No, amici miei, sono io il legittimo padrone della Pietra, e avevo non solo il diritto ma altresì la forza per servirmene, o così ritenevo. Il diritto è incontestabile. La forza… appena sufficiente.” Fece un profondo respiro. “È stata un’ardua lotta e risento ancora dello sforzo. A lui non ho rivolto la parola e ho finito per piegare la Pietra al mio volere. Già questo sarà duro per lui da sopportare. E mi ha guardato. Sì, Messer Gimli, mi ha visto, ma sotto un aspetto diverso da come voi qui mi vedete. Se questo l’aiuterà, allora ho fatto male. Ma non credo. Secondo me, sapere che io vivo e cammino sulla terra lo ha colpito in pieno petto: finora lo ignorava. Gli occhi di Orthanc non hanno visto attraverso l’armatura di Théoden; ma Sauron non ha dimenticato Isildur e la spada di Elendil. E adesso, nell’ora delle sue grandiose mire, ecco che gli si rivelano l’erede d’Isildur e la Spada; giacché gli ho mostrato la lama riforgiata. Non è ancora sì potente da essere al di sopra della paura; no, il dubbio lo divora senza posa.” “Grande è nondimeno l’imperio ch’egli esercita,” disse Gimli; “e adesso colpirà con più prontezza.” “Il colpo frettoloso va sovente a vuoto,” disse Aragorn. “Dobbiamo incalzare il Nemico, senza più aspettar che faccia lui la prima mossa. Vedete, amici miei, dopo aver preso il controllo della Pietra, ho saputo molte cose. Ho visto piombare inaspettato dal Sud su Gondor un grave pericolo che sottrarrà gran parte delle forze a difesa di Minas Tirith. Se non verrà prontamente rintuzzato, la Città sarà perduta a mio avviso entro dieci giorni.” “Vuol dire che perduta dovrà essere,” disse Gimli. “Quali aiuti mandare laggiù, e come farebbero a giungere in tempo?” “Aiuti da mandare non ne ho, pertanto devo andare di persona,” disse Aragorn. “Ma c’è un’unica via attraverso i monti in grado di condurmi alla costiera prima che tutto sia perduto: i Sentieri dei Morti.” “I Sentieri dei Morti!” disse Gimli. “Infesto nome, nonché poco gradito agli Uomini di Rohan, ho constatato. Possono i vivi usar di quella via senza perire? E anche se riesci a passar per quella strada, a che pro sì pochi uomini contro i colpi di Mordor?” “I vivi non hanno mai usato quella via dopo la venuta dei Rohirrim,” disse Aragorn: “per loro è chiusa. Ma in quest’ora oscura all’erede d’Isildur è dato usarla, s’egli osa. Ascoltate! Questo il messaggio che i figli di Elrond mi hanno trasmesso da Valforra da parte del genitore, la massima autorità in fatto di tradizione: Esortate Aragorn a rammentare le parole del veggente, e i Sentieri dei Morti.” “E quali sarebbero le parole del veggente?” disse Legolas. “Così parlò Malbeth il Veggente al tempo di Arvedui, ultimo re di Fornost,” disse Aragorn: Si spande sul paese una lunga ombra, tendendo a occidente ali di tenebra. Trema la Torre; approssima il fato alle tombe dei re. I Morti si destano; per i fedifraghi è giunta l’ora: alla Pietra d’Erech di nuovo udranno un corno risuonar sulle colline. Di chi sarà quel corno? Chi dal grigio crepuscolo richiamerà gli obliati? L’erede di colui a cui giurarono. Poiché costretto, calerà dal Nord: pei Sentieri dei Morti varcherà la Porta. “Vie oscure, non c’è dubbio,” disse Gimli, “non più oscure però di queste strofe, per il sottoscritto.” “Se volete comprenderle meglio, vi esorto ad accompagnarmi,” disse Aragorn; “perché adesso io seguirò quella via. Non la prendo di buon grado; ma solo perché costretto. Perciò, se avete intenzione di seguirmi, dovete farlo di vostra iniziativa, giacché andrete incontro a patimenti e grandi paure, per non dire peggio.” “Io ti seguirò perfino lungo i Sentieri dei Morti, a qualsivoglia fine essi conducano,” disse Gimli. “Anch’io verrò,” disse Legolas, “perché non temo i Morti.” “Gli obliati non avranno, spero, obliato come si combatte,” disse Gimli; “altrimenti non vedo perché dovremmo importunarli.” “Questo lo sapremo se mai giungeremo a Erech,” disse Aragorn. “Ma il giuramento infranto riguardava il fatto di combatter contro Sauron, e pertanto combattere dovranno, se intendono osservarlo. A Erech s’erge ancora una pietra nera che Isildur aveva portato, dicevano, da Númenor; era posta in cima a una collina e su quella pietra il Re delle Montagne gli giurò fedeltà all’inizio del regno di Gondor. Ma quando Sauron tornò e riacquistò potenza, Isildur invitò gli Uomini delle Montagne a mantenere il giuramento, e quelli non lo fecero: perché negli Anni Oscuri avevano adorato Sauron. “Disse allora Isildur al loro re: ‘Tu sarai l’ultimo re. E se l’Occidente avrà la meglio sul tuo Nero Padrone, questa maledizione lancio su te e sulla tua gente: di non riposare mai finché non avrete mantenuto il giuramento. Questa guerra durerà per anni innumerevoli, e voi sarete invitati ancora una volta a farlo prima della fine.’ Ed essi fuggirono di fronte alla collera d’Isildur e non osarono battersi al fianco di Sauron; e si nascosero in luoghi segreti sulle montagne e non ebbero rapporti con altri uomini, ma pian piano si ridussero nelle brulle colline. E il terrore dei Morti senza Sonno si stende sulla Collina di Erech e su tutti i luoghi da loro frequentati. Ma quella via devo seguire, dacché tra i vivi non c’è nessuno ad aiutarmi.” Si alzò. “Venite!” gridò sguainando la spada, che balenò nella penombra della sala del Borgo. “Alla Pietra di Erech! Cerco i Sentieri dei Morti. Chi vuole mi segua!” Legolas e Gimli non risposero, ma si alzarono e uscirono con Aragorn dalla sala. Sul prato aspettavano, immobili e in silenzio, i Forestali incappucciati. Legolas e Gimli montarono a cavallo. Aragorn balzò in groppa a Roheryn. Poi Halbarad levò alto un gran corno e lo squillo risuonò nel Fosso di Helm: dopo di che si lanciarono giù per la Comba siccome tuono, lasciando di stucco tutti gli uomini rimasti sulla Diga o nel Borgo. E mentre Théoden procedeva lungo lenti sentieri per i colli, la Grigia Compagnia filò attraverso la pianura e l’indomani pomeriggio giunse a Edoras; lì fecero soltanto una breve sosta, prima d’affrontar la valle e giungere così a Fanclivo con il buio. Li accolse Dama Éowyn, lieta del loro arrivo; mai aveva visto uomini più possenti dei Dúnedain e dei bei figli di Elrond; ma i suoi occhi indugiavano soprattutto su Aragorn. E quando sedettero per cenare, i due si parlarono, e lei venne a sapere tutto ciò che era successo dopo la partenza di Théoden, di cui le eran pervenute solo notizie frettolose, e quando seppe della battaglia del Fosso di Helm e della gran carneficina dei nemici, e della carica di Théoden e dei suoi cavalieri, le brillarono gli occhi. Ma alla fine disse: “Signori, voi siete stanchi e adesso andrete a letto con le comodità concesse dalla fretta. Domani però vi troveremo alloggi migliori.” Ma Aragorn disse: “No, signora, non preoccuparti per noi! Se possiamo dormire qui stanotte e sdigiunarci domattina, ci basterà. La mia missione è quanto mai urgente e ci toccherà partire ai primi albori.” Lei gli sorrise e disse: “In tal caso è stato oltremodo cortese, sire, deviar di tante miglia dal tragitto per portare notizie a Éowyn e conversar con lei nel suo esilio.” “Nessuno in verità terrebbe per sprecato un viaggio simile,” disse Aragorn; “tuttavia, signora, non sarei potuto venir qui, se la via che devo prendere non conducesse a Fanclivo.” Al che lei replicò, quasi contrariata da quelle parole: “In tal caso, sire, sei fuori strada; da Valfano nessuna strada porta a est o a sud; e faresti meglio a tornare da dove sei venuto.” “No, signora,” disse lui, “non sono fuori strada; ho girato per questo paese prima che lo abbellissi tu con la tua nascita. Una strada c’è, fuori da questa valle, e quella prenderò. Domani cavalcherò lungo i Sentieri dei Morti.” Lei allora lo guardò quasi ferita, e sbiancò in viso, e a lungo non disse parola, mentre tutti restavano seduti in silenzio. “Ma Aragorn,” disse alla fine, “la tua missione è dunque quella di cercar la morte? Altro non troverai su quella via. Loro non permettono ai vivi di passare.” “Forse lo permetteranno a me,” disse Aragorn; “ma in ogni caso correrò il rischio. Nessun’altra via si presta.” “Ma questa è follia,” disse lei. “Hai uomini con te prodi e gloriosi, che non dovresti condurre nelle ombre bensì guidare in guerra, dove c’è bisogno d’uomini. T’imploro di aspettare mio fratello e di partir con lui; i nostri cuori ne gioirebbero e la speranza si ravviverebbe.” “Non è follia, signora,” rispose lui, “seguo il sentiero indicato. Coloro che mi accompagnano, comunque, lo fanno di propria iniziativa; e se ora desiderano restare e ripartire con i Rohirrim, possono farlo. Ma io prenderò i Sentieri dei Morti, solo, se occorre.” Allora tacquero, e mangiarono in silenzio; ma gli occhi di lei erano sempre su Aragorn, e gli altri si accorsero del suo grande turbamento. Alla fine si alzarono e presero congedo dalla Dama, ringraziandola per le sue premure, e andarono a riposare. Ma quando Aragorn si diresse al capanno dove avrebbe alloggiato con Legolas e Gimli, e i suoi compagni furono entrati, ecco sopraggiunger Dama Éowyn e chiamarlo. Si girò e la vide come un lucore nella notte, perché era vestita di bianco; ma gli occhi avea di bragia. “Aragorn,” disse, “perché vuoi impegnarti su quella via mortale?” “Perché devo,” disse lui. “Solo così posso sperar di fare la mia parte nella guerra contro Sauron. Non li scelgo io i sentieri pericolosi, Éowyn. Potessi andare ove il mio cuore alberga, ora starei vagabondando nel lontano Nord, nell’amena vallata di Valforra.” Lei rimase per un attimo in silenzio, quasi a riflettere sul senso di quelle parole. Poi a un tratto gli posò la mano sul braccio. “Inflessibile tu sei, e risoluto,” disse; “è così che gli uomini si coprono di gloria.” S’interruppe. “Sire,” disse; “se devi andare, allora lasciami cavalcare al tuo seguito. Sono stanca di nascondermi nelle colline e desidero affrontar rischi e battaglie.” “Hai il dovere di star con la tua gente,” rispose lui. “Troppo spesso ho sentito parlare di dovere,” gridò lei. “Non sono forse del Casato di Eorl, una guerriera e non una balia? Mi sono occupata quanto basta di piedi malfermi. Visto che non sono più malfermi, a quanto pare, non posso adesso viver la mia vita come voglio?” “Pochi ci riescono con onore,” rispose lui. “Ma nel tuo caso, signora: non hai forse accettato l’incarico di governare il popolo fino al ritorno del sovrano? Se non avessero scelto te, ora qualche maresciallo o capitano sarebbe al posto tuo e non potrebbe abbandonar l’incarico, stanco o no che fosse.” “Sceglieranno sempre me?” disse lei con amarezza. “Mi lasceranno sempre a casa quando i Cavalieri partono, a badare alle faccende domestiche mentre loro si coprono di gloria, per trovar cibo e letti fatti al ritorno?” “Potrebbe fra non molto venire il giorno in cui nessuno di loro farà più ritorno,” disse lui. “Allora ci sarà bisogno di coraggio senza gloria, perché nessuno ricorderà le ultime gesta compiute in difesa dei vostri focolari. Ma non per questo saranno gesta meno valorose in quanto incelebrate.” E lei rispose: “Tante parole solo per dire che sono una donna e il mio posto è a casa. Ma quando gli uomini saranno morti in battaglia con onore, avrò il permesso di bruciare con la casa, perché gli uomini non ne avranno più bisogno. Ma io sono del Casato di Eorl e non una serva. So cavalcare e maneggiar di spada, e non temo il dolore né la morte.” “Che cosa temi, dama?” domandò lui. “Una gabbia,” disse lei. “Stare dietro le sbarre, finché l’abitudine e l’età se ne fanno una ragione, e ogni eventualità di compier grandi gesta è andata persa coi ricordi e i desideri.” “Eppure mi hai consigliato di non avventurarmi sulla via che avevo scelto, perché è pericolosa.” “Un consiglio si può sempre dare,” disse lei. “Non ti ho mica esortato a rifuggire dai pericoli, bensì ad affrontare la battaglia, dove la tua spada avrà modo di coprirsi di gloria e di trionfi. Non voglio veder qualcosa di elevato e di superbo gettato via immotivatamente.” “Neanch’io lo voglio,” disse lui. “Pertanto dico a te, dama: Rimani! Non hai missioni al Sud.” “Neanche coloro che vengono con te. Lo fanno perché non vogliono separarsi da te: perché ti amano.” Poi si voltò e disparve nella notte. Quando la luce del giorno ebbe invaso il cielo, ma il sole non aveva ancora sormontato le alte creste a Oriente, Aragorn si preparò a partire. Tutta la compagnia era già a cavallo e lui stava per balzare in sella, quand’ecco comparire Dama Éowyn, venuta a salutarli. Era vestita come un Cavaliere e cingeva una spada. In mano aveva una coppa, che portò alle labbra e, dopo aver bevuto un sorso, augurò loro buona fortuna; poi porse la coppa a Aragorn, che bevve a sua volta e disse: “Addio, Dama di Rohan! Bevo alla buona sorte del tuo Casato, alla tua e a quella di tutto il tuo popolo. A tuo fratello di’: forse al di là dell’ombre ci rincontreremo!” Allora a Gimli e Legolas, che erano vicini, parve che lei piangesse, e in una donna così austera e fiera ciò sembrava più che mai straziante. Ma lei disse: “Aragorn, dunque andrai?” “Sì, andrò,” disse lui. “Mi lascerai cavalcare con questa compagnia, come ti ho chiesto?” “Non lo farò, signora,” disse lui. “Non potrei concedertelo senza il permesso del re e di tuo fratello, che non torneranno prima di domani. Ma adesso per me ogni ora conta, anzi, ogni minuto. Addio!” Allora lei cadde in ginocchio dicendo: “Ti supplico!” “No, signora,” disse lui, e le prese la mano facendola rialzare. Poi le baciò la mano e, balzato in sella, partì senza voltarsi; e soltanto chi lo conosceva bene e gli era vicino vide il dolore che provava. Ma Éowyn rimase immobile come una figura scolpita nella roccia, i pugni chiusi lungo i fianchi, a osservarli fino a che non sparvero nell’ombre sotto il nero Dwimorberg, la Montagna Infestata, ove s’apriva la Porta dei Morti. Quando si sottrassero alla vista, lei si girò e, incespicando come una cieca, tornò al suo alloggio. Ma nessuno dei suoi fu testimone della dipartita, perché si tenevano nascosti per paura, e uscirono soltanto dopo il sorgere del sole e la partenza di quegli stranieri temerari. E qualcuno disse: “Sono creature Elfiche. Se ne tornino da dove son venuti, nei luoghi oscuri, per non farsi vedere mai più. I tempi sono già abbastanza infausti.” La luce era ancor grigia mentre cavalcavano; finora il sole non aveva scavalcato le nere creste della Montagna Infestata innanzi a loro. Un senso d’angoscia li pervase nel passare tra le file di antiche pietre e così giunsero al Dimholt. Lì, nella penombra di neri alberi che neanche Legolas riuscì a sopportare a lungo, incontrarono ai piedi della montagna una rientranza e, proprio sul loro cammino, una singola enorme pietra si ergeva come un dito di condanna. “Mi si gela il sangue nelle vene,” disse Gimli, ma gli altri rimasero in silenzio e la voce smorì sugli umidi aghi di abete ai suoi piedi. I cavalli rifiutavano di aggirare la pietra minacciosa e costrinsero i cavalieri a smontare e a condurli alla briglia. Pervennero così al fondo dell’avvallamento, dove s’innalzava un’erta parete di roccia e, nella parete, come la bocca della notte si spalancava innanzi a loro la Porta Oscura. Sopra la vasta arcata erano incisi segni e figure semicancellati e impossibili da leggere e, come un grigio vapore, effondeva paura. La Compagnia si arrestò, e non c’era in mezzo a loro un cuore che non tremasse, tranne forse il cuore di Legolas degli Elfi, cui gli spettri degli Uomini non incutono terrore. “Questa porta è malvagia,” disse Halbarad; “e al di là sta la mia morte. Nondimeno io oserò varcarla; ma nessun cavallo vorrà entrare.” “Ma noi dobbiamo farlo, e perciò i cavalli devono seguirci,” disse Aragorn. “Se usciremo mai da questa tenebra, dall’altra parte ci aspettano molte leghe, e quindi ogni ora persa affretterà il trionfo di Sauron. Seguitemi!” Poi Aragorn aprì la strada, e tale era in quell’ora la forza della sua volontà che tutti i Dúnedain e i loro cavalli lo seguirono. E in verità l’amore che i cavalli dei Forestali nutrivano per i loro cavalieri era tale che erano disposti ad affrontar perfino il terrore della Porta, se il cuore del padrone non vacillava nel condurli a piedi. Ma Arod, il cavallo di Rohan, rifiutò di andare avanti, e rimase fermo a sudare e a tremar d’una paura che metteva angoscia. Allora Legolas gli posò le mani sugli occhi e cantò qualche motto molcente nella penombra, finché il cavallo si lasciò guidare, e Legolas entrò. Ed ecco Gimli il Nano rimasto fuori tutto solo. Le gambe gli tremavano, ed era arrabbiato con sé stesso. “Ma è una cosa inaudita!” disse. “Un Elfo va sotto terra e un Nano non osa!” E poi dentro si precipitò. Ma gli sembrava di trascinar piedi di piombo oltre la soglia; e di colpo una cecità calò su di lui, su uno come Gimli figlio di Glóin, che s’era addentrato senza tema nelle profondità di tanti luoghi. Aragorn aveva portato torce da Fanclivo e adesso faceva strada tenendone una alta; Elladan in coda ne portava un’altra, e Gimli gli veniva dietro incespicando nel tentativo di raggiungerlo. Non vedeva altro che la fioca fiamma delle fiaccole; ma se la Compagnia si arrestava, gli sembrava d’esser circondato da un infinito sussurrio di voci, parole mormorate in una lingua mai sentita prima. Niente assalì la Compagnia né si oppose al passaggio, eppure la paura aumentava nel Nano man mano che avanzava: soprattutto perché si rendeva conto che la via del ritorno era oramai preclusa; in tutti i sentieri alle loro spalle s’accalcava un’armata invisibile che li seguiva nell’oscurità. Così il tempo trascorreva immensurabile, fino a quando Gimli si trovò davanti a uno spettacolo che in seguito avrebbe sempre ricordato con riluttanza. La strada era larga, per quanto poteva giudicare, ma ora la Compagnia sbucò a un tratto in un grande spazio vuoto e ai lati non c’erano più pareti. Il terrore lo schiacciava a un punto tale che riusciva a stento a camminare. Qualcosa a sinistra in lontananza luccicò nel buiore mentre la torcia di Aragorn s’avvicinava. Aragorn si fermò e andò a vedere di che cosa si trattava. “Non prova nessuna paura?” mormorò il Nano. “In qualsiasi altra caverna Gimli figlio di Glóin sarebbe stato il primo ad accorrere allo scintillio dell’oro. Ma non qui! Resti pure dov’è!” Tuttavia si avvicinò e vide Aragorn in ginocchio, mentre Elladan teneva alte tutt’e due le torce. Davanti a lui erano le ossa di un uomo possente. Indossava una cotta di maglia e l’intera armatura era lì, intatta; l’aria della caverna era oltremodo secca e l’usbergo dorato. La cintola era d’oro e di granati, e ricco d’oro era l’elmo sull’ossuta testa riversa a faccia in giù contro il suolo. Era caduto vicino alla parete di fondo della grotta, come si poteva ora vedere, e innanzi a lui si ergeva una porta di pietra saldamente serrata: le ossa delle dita artigliavano ancora le fessure. Una spada giaceva accanto a lui, rotta e intaccata, come se nella disperazione estrema avesse vibrato colpi contro la roccia. Aragorn non lo toccò ma, dopo averlo osservato in silenzio per un po’, si alzò con un sospiro. “Quivi mai spunteranno i fiori di simbelmynë insino alla fine del mondo,” mormorò. “Nove tumuli e sette son ora ricoperti d’erba, e per tutti questi anni egli è rimasto in terra anzi la porta che non riuscì ad aprire. Dove conduce? Perché voleva varcarla? Nessuno lo saprà mai! “Non è questa la mia missione!” gridò girandosi, rivolto alle tenebre sussurranti alle spalle. “Tenete i vostri tesori e i vostri segreti nascosti negli Anni Maledetti! Velocità, altro non chiediamo. Lasciateci passare, e poi venite! Vi convoco alla Pietra di Erech!” Non ci fu risposta, se non un silenzio assoluto più terrificante ancora dei sussurri di prima; e poi una gelida folata subentrò e fece tremolar le torce, che si spensero senza poter essere riaccese. Del tempo che seguì, una o più ore, Gimli non ricordava molto. Gli altri si affrettavano, ma lui restava sempre in coda, braccato da un orrore brancolante che sembrava sempre sul punto di acciuffarlo; e un rumore lo seguiva come l’ombra acustica di molti piedi. Seguitò a rancare, finché si ritrovò a gattonare come un animale al suolo e sentì che non ce l’avrebbe fatta più: o trovava una via d’uscita e fuggiva o batteva in ritirata andando follemente incontro alla paura che lo perseguiva. All’improvviso udì il tinnio dell’acqua, un suono secco e chiaro come quello di un sasso che cade in un sogno d’ombre scure. La luce aumentò ed ecco che la Compagnia varcò un’altra porta a forma d’arco, alta e larga, costeggiata da un rigagnolo; al di là strapiombava una strada tra due greppi acuminati su in alto contro il cielo. Così profonda e angusta la voragine che il cielo era scuro, allucciolato di piccole stelle. Eppure, come Gimli apprese in seguito, mancavano ancora due ore al tramontar del giorno che li aveva visti partire da Fanclivo; anche se, per quanto ne sapeva in quel mentre, avrebbe potuto essere il tramonto di qualche anno dopo, o di qualche altro mondo. Ora la Compagnia rimontò in sella e Gimli tornò da Legolas. Cavalcavano in fila, e la sera sorvenne turchina all’imbrunire; e la paura li perseguiva ancora. Legolas, giratosi per parlare con Gimli, gettò uno sguardo indietro e il Nano innanzi a sé scorse il brillio negli occhi chiari dell’Elfo. Dietro di loro cavalcava Elladan, ultimo della Compagnia, ma non l’ultimo di quelli che avevano preso la precipite strada. “I Morti ci seguono,” disse Legolas. “Vedo sagome d’Uomini e cavalli, e pallidi stendardi come sbrendoli di nuvole, e lance come cespiti iemali nella foschia notturna. I Morti ci seguono.” “Sì, i Morti cavalcano dietro di noi. Sono stati convocati,” disse Elladan. La Compagnia uscì finalmente dal calanco, all’improvviso, come se fosse sbucata da una fessura in un muro; e innanzi a loro si stendevano le alte spianate di una grande valle, e il ruscelletto che costeggiavano con la sua voce fredda prendeva giù per molte cascatelle. “Dove ci troviamo nella Terra di Mezzo?” disse Gimli; e Elladan rispose: “Siamo scesi dalle scaturigini del Morthond, il lungo fiume gelido che sbocca infine nel mare ove lambisce le mura di Dol Amroth. D’ora in poi non dovrai più domandare da dove prende il nome: gli uomini la chiamano Neradice.” La Valle del Morthond formava una grande ansa che si frangeva contro le scoscese pareti meridionali dei monti. Le ripide pendici erano coperte d’erba; ma a quell’ora tutto era grigio, perché il sole era sparito e giù in basso nelle case degli Uomini tremolavano le luci. La vallata era ricca e alquanto popolosa. Allora senza voltarsi Aragorn gridò per farsi intendere da tutti: “Amici, dimenticate la stanchezza! Cavalcate adesso, cavalcate! Dobbiamo arrivare alla Pietra di Erech prima che il giorno finisca, e ancora lungo è il cammino.” Così, senza guardarsi indietro, traversarono i pianori fino a un ponte sulle acque crescenti del torrente e trovarono una strada che scendeva giù in pianura. Le luci si spegnevano nelle case e nei borghi al loro arrivo, si chiudevano le porte e chi si trovava all’aperto si dava alla fuga come un cervo braccato, urlando di terrore. Nella notte che s’addensava, si levava sempre lo stesso grido: “Il Re dei Morti! Il Re dei Morti è su di noi!” Le campane squillavano a fondo valle e tutti fuggivano al cospetto di Aragorn; ma i cavalieri della Grigia Compagnia galoppavano come cacciatori e a un certo punto i cavalli cominciarono a vacillar per la stanchezza. E così, poco prima di mezzanotte, e in un’oscurità nera come le caverne delle montagne, giunsero finalmente alla Collina di Erech. Da lungo tempo il terrore dei Morti era planato su quella collina e sui campi deserti all’intorno. In cima si ergeva una pietra nera, tonda come un grande globo, alta quanto un uomo, anche se per metà interrata. Aveva un che di soprannaturale, quasi fosse caduta dal cielo, come molti credevano; ma coloro che ricordavano ancora la tradizione dell’Occidenza sostenevano che proveniva dalle rovine di Númenor e a piazzarcela era stato Isildur quando era approdato lì. Nessuno dei valligiani osava avvicinarsi, né abitar nei pressi; dicevano che era un punto di ritrovo degli Uomini-ombra, i quali si riunivano lì nei momenti di paura, ammassati intorno alla Pietra a mormorare. A quella Pietra giunse la Compagnia nel cuore della notte e si fermò. Allora Elrohir diede un corno d’argento ad Aragorn, che ci soffiò dentro; e a chi era presente sembrò di udire il suono di altri corni in risposta, come un’eco lontana da profonde caverne. Non udirono altri suoni, anche se erano coscienti che un grande esercito era radunato tutt’intorno alla collina dove si trovavano; e un vento gelido come il fiato degli spettri calò dalle montagne. Ma Aragorn smontò e in piedi vicino alla Pietra gridò a gran voce: “Fedifraghi, perché siete venuti?” E una voce emerse dalla notte per rispondergli, come da molto lontano: “Per mantenere il nostro giuramento e avere pace.” Allora Aragorn disse: “L’ora è giunta alfine. Ora io vado a Pelargir sull’Anduin, e voi mi seguirete. E quando tutto questo paese sarà sgombro dei servi di Sauron, terrò per mantenuto il giuramento e voi pace per sempre avrete e dipartita. Perché io sono Elessar, l’erede d’Isildur di Gondor.” Ciò detto invitò Halbarad a sciogliere il grande stendardo da lui portato; ed eccolo! era nero, e se riportava qualche emblema, era celato dall’oscurità. Indi regnò il silenzio e più non s’udì sussurro né sospiro nel corso della lunga notte. La Compagnia si accampò accanto alla Pietra, ma gli uomini dormirono poco, per tema delle Ombre assiepate intorno a loro. Ma quando venne l’alba, fredda e pallida, Aragorn si alzò all’istante e guidò la Compagnia nel viaggio più precipite e sfiancante che nessuno di loro avesse mai affrontato, a parte lui, e solo la sua volontà li spinse a non mollare. Nessun altro mortale l’avrebbe sopportato, nessuno tranne i Dúnedain del Nord, e con loro Gimli il Nano e Legolas degli Elfi. Passarono il Collo di Tarlang ed entrarono nel Lamedon; seguiti da presso dall’Armata d’Ombre e preceduti dal terrore, e giunsero a Calembel sul Ciril, mentre a Occidente alle loro spalle in lontananza il sole calava come sangue dietro il Pinnath Gelin. Trovarono deserti la cittadina e i guadi del Ciril, molti erano andati in guerra e, alla notizia dell’arrivo del Re dei Morti, tutti quelli che erano rimasti avevano cercato scampo sulle colline. Ma il giorno dopo l’alba non spuntò, e la Grigia Compagnia s’inoltrò nel tenebrore della Tempesta di Mordor e si sottrasse a occhio umano; ma i Morti la seguivano. CAPITOLO III L’ADUNATA DI ROHAN Ormai tutte le strade convergevano a Oriente onde far fronte alla guerra imminente e all’insorgenza dell’Ombra. E mentre Pippin stava alla Grande Porta della Città per seguire l’ingresso del Principe di Dol Amroth coi suoi stendardi, il Re di Rohan calava dalle colline. Il giorno declinava. Agli ultimi raggi di sole i Cavalieri proiettavano lunghe ombre appuntite che li precedevano. L’oscurità si era già insinuata sotto le abetaie mormoranti che rivestivano i ripidi versanti delle montagne. Ora il re, sul finire del giorno, cavalcava lentamente. Il sentiero aggirava un’enorme spalla di roccia nuda e affondava nella penombra fra i dolci sospiri degli alberi. Scesero sempre più giù in una lunga fila serpeggiante. Quando finalmente giunsero in fondo alla gorgia, si avvidero che nelle zone basse era calata la sera. Il sole era scomparso. Il crepuscolo ammantava le cascate. Per tutto il giorno un ruscello molto in basso era corso balzelloni giù dall’alto valico alle loro spalle, aprendosi uno stretto varco tra pareti ricoperte di pini; e ora scorreva attraverso un arco di pietra e sboccava in una valle più ampia. I Cavalieri lo seguirono e, all’improvviso, ecco Valfano, immersa a sera nel rumor delle acque. Lì la bianca Pollanivea, raggiunta dal fiumiciattolo, correva precipite e fumigante sulle pietre fino a Edoras, alle verdi colline e alle pianure. In lontananza a destra, al fondo della grande vallata il possente Piccacuto si stagliava sopra i vasti contrafforti fasciati di nuvolaglia; ma la cima dentellata, rivestita di nevi eterne, sfavillava molto sopra il mondo, ombrata di blu a Oriente, tinta di rosso dal tramonto a Occidente. Merry contemplava con stupore quello strano paese, a proposito del quale aveva sentito tante storie durante il lungo cammino. Era un mondo senza cielo ove il suo occhio, attraverso vaghi abissi d’aria umbratile, scorgeva una sequela ininterrotta di pendii, grandi pareti di pietra dietro altre pareti, e minacciosi precipizi asserpolati dalla nebbia. Rimase per un attimo quasi sognante ad ascoltare il rumore dell’acqua, il mormorio di alberi oscuri, lo scricchiolio della pietra, e il vasto silenzio sospeso che covava dietro tutti i rumori. Amava le montagne, o aveva amato l’idea di montagne in marcia sul filo di storie portate da molto lontano; ma ora era gravato dal peso insopportabile della Terra di Mezzo. Aveva una gran voglia di lasciar fuori quell’immensità rintanandosi in una tranquilla stanzetta accanto al fuoco. Era molto stanco perché, anche se avevano cavalcato lentamente, avevano cavalcato senza quasi riposarsi. Un’ora dopo l’altra per quasi tre giorni estenuanti era stato sballottato su e giù, superando valichi, attraversando lunghe valli e guadando molti corsi d’acqua. A tratti, dove la strada era più larga, aveva cavalcato al fianco del re, senza accorgersi che i Cavalieri sorridevano alla vista di loro due insieme: lo hobbit sul piccolo cavallo grigio e irsuto e il Sire di Rohan sul grande cavallo bianco. Allora aveva avuto modo di parlare con Théoden e raccontargli del suo paese e delle attività della popolazione della Contea, e di ascoltare a sua volta storie della Marca e degli uomini illustri di un tempo. Ma per lo più, specie l’ultimo giorno, Merry aveva cavalcato da solo dietro il re, senza dir nulla, ma cercando di capire la parlata lenta e sonora di Rohan usata dagli uomini alle sue spalle. Quella lingua gli sembrava contenere molte parole che conosceva, benché più riccamente e fortemente accentuate che nella Contea, però non riusciva a metterle assieme. Talora la voce chiara di un Cavaliere si alzava in un canto trascinante e Merry aveva il cuore in gola, pur senza capirne il senso. Ma si era sentito lo stesso solo, e mai tanto come ora, sul finir del giorno. Si domandava dove fosse andato a cacciarsi Pippin in quello strano mondo; e che cosa ne sarebbe stato di Aragorn, Legolas e Gimli. Poi, a un tratto, come un gelido tocco al cuore, pensò a Frodo e Sam. “Li sto dimenticando!” si disse con tono di rimprovero. “Eppure sono più importanti di tutti quanti noi. E io sono venuto per aiutarli; ma ormai devono esser lontani centinaia di miglia, se sono ancora vivi.” Abbrividì. “Finalmente Valfano!” disse Éomer. “Il nostro viaggio è quasi giunto al termine.” Si arrestarono. I sentieri all’uscita dalla stretta gorgia scendevano scoscesi. In fondo, della grande vallata si scorgeva, come attraverso una finestra stretta, soltanto uno scorcio nel crepuscolo. Nei pressi del fiume si vedeva una piccola luce solitaria. “Questo viaggio è finito, forse,” disse Théoden, “ma io devo fare ancora molta strada. Due notti fa la luna era piena e domattina mi recherò a Edoras all’adunata della Marca.” “Ma se seguissi il mio consiglio,” disse Éomer a bassa voce, “poi torneresti qui fino alla fine della guerra, persa o vinta.” Théoden sorrise. “No, figlio mio, perché così voglio chiamarti, non parlare alle mie vecchie orecchie il linguaggio mellifluo di Rettilingua!” Drizzatosi, si volse a guardar la lunga fila dei suoi uomini confusi nel crepuscolo alle loro spalle. “Sembra che siano trascorsi lunghi anni nei pochi giorni da quando ho cavalcato verso ovest; ma io mai più mi appoggerò a un bastone. Se la guerra è persa, a che pro nascondermi sulle colline? E se è vinta, che dispiacere sarà, anche se cado consumando le mie ultime forze? Ma ora non occupiamoci di questo. Stanotte mi riposerò nel Forte di Fanclivo. Almeno una notte di pace ci è concessa. Proseguiamo!” Nel buio sempre più fitto scesero a valle. Qui la Pollanivea scorreva presso le pendici occidentali del vallone, e ben presto il sentiero li condusse a un guado ove le acque basse mormoravano sonore sulle pietre. Il guado era sorvegliato. All’avvicinarsi del re molti uomini sbucarono dall’ombra delle rocce; e quando videro il re gridarono felici: “Théoden Re! Théoden Re! Il Re della Marca è tornato!” Poi uno di loro lanciò un lungo richiamo con il corno, che echeggiò nella valle. Altri corni risposero e, di là dal fiume, si accesero delle luci. E all’improvviso dall’alto si levò un grande coro di trombe, che sembrava venir da qualche cavità e fondeva in una sola voce le loro note, per poi mandarle a sbattere e rollare contro le pareti di pietra. Così il Re della Marca tornò vittorioso dall’Ovest a Fanclivo ai piedi delle Montagne Bianche. Lì trovò già radunate le rimanenti forze del suo popolo; non appena avuta notizia del suo arrivo, i capitani si avviarono a cavallo per incontrarlo al guado, portando messaggi di Gandalf. A guidarli era Dúnhere, comandante gli abitanti di Valfano. “Sire, tre giorni fa all’alba,” disse, “Mantombroso è arrivato come un vento dall’Ovest a Edoras e, per rallegrare i nostri cuori, Gandalf ci ha portato notizia della tua vittoria. Ma ci ha portato anche l’ordine di affrettare il raduno dei Cavalieri. E poi è giunta l’Ombra alata.” “L’Ombra alata?” disse Théoden. “Anche noi l’abbiamo vista, ma a notte fonda e prima che Gandalf ci lasciasse.” “Forse, sire,” disse Dúnhere. “Eppure la stessa, o un’altra simile, un’oscurità volante a forma di uccello mostruoso, è passata sopra Edoras quel mattino e tutti tremavano di paura. È calata su Meduseld e quando è stata quasi all’altezza del frontone ha lanciato un grido che ci ha raggelato il cuore. È stato allora che Gandalf ci ha consigliato di non radunarci nei campi ma d’incontrarci qui nella valle sotto le montagne. E ci ha raccomandato di non accender luci o fuochi più dello stretto necessario. Così abbiamo fatto. Gandalf parlava con grande autorità. Confidiamo che ciò risponda ai tuoi desideri. A Valfano non si è vista nessuna di quelle malefiche creature.” “Meglio così,” disse Théoden. “Raggiungerò ora il Forte e lì, prima di andare a riposare, incontrerò i marescialli e i capitani. Che vengano da me il prima possibile!” La strada ora puntava dritto verso est attraverso tutta la valle che, in quel punto, era larga poco più di mezzo miglio. Spianate e prati d’erbe selvatiche, ora grigie nella notte che scendeva, erano sparsi tutt’intorno, ma davanti a sé, sull’altra sponda della valle, Merry vide una parete minacciosa, ultimo lembo delle grandi radici del Piccacuto, spaccata dal fiume in epoca remota. Su tutti i luoghi piani c’era una grande affluenza di uomini. Alcuni s’erano ammassati sul ciglio della strada e acclamavano con grida festose il re e i cavalieri di ritorno dall’Ovest; ma dietro di loro si estendevano a perdita d’occhio file ordinate di tende e di baracche, linee di picchetto dei cavalli, e grandi scorte d’armi, e lance a cataste, irte come folti di alberi appena piantati. Tutto questo vasto assembramento veniva risucchiato ora nell’ombra, eppure, malgrado il freddo notturno che soffiava dalle alture, non brillava lanterna, non ardeva fuoco. Sentinelle imbacuccate in pesanti cappe facevano su e giù. Merry si domandò quanti Cavalieri ci fossero. Nell’oscurità crescente non riusciva a calcolarne il numero, ma aveva tutta l’aria di un grosso esercito, forte di molte migliaia di uomini. Mentre così scrutava da un capo all’altro, il re e il suo seguito giunsero sotto l’opprimente falesia sulla sponda orientale della valle; lì, tutt’a un tratto, il sentiero iniziava a inerpicarsi e Merry alzò gli occhi stupito. Si trovava su una strada come non ne aveva mai viste prima, un’opera grandiosa fatta da mano d’uomo in anni al di là della portata anche dei canti. Montava in spire, a mo’ di serpentina, forandosi la via attraverso lo strapiombo di roccia. Scoscesa come una scala, s’inanellava avanti e indietro nell’ascendere. I cavalli potevano andare su al passo e i carri essere issati; ma qualora fosse stata difesa dall’alto, nessun nemico avrebbe potuto passare di là, a meno di non calar dal cielo. A ogni tornante si ergevano grandi pietrefitte scolpite a simiglianza di uomini, enormi e informi, seduti a gambe incrociate e con due tronconi per braccia piegati sul buzzo. Consumati dagli anni, alcuni avevan perso le fattezze, tranne i buchi bui degli occhi che fissavano ancora mestamente i passanti. I Cavalieri non li degnarono di uno sguardo. Púkel li chiamavano e poco se ne curavano: non avevano più in serbo né potere né terrore; Merry invece li osservò stagliarsi dolenti nel crepuscolo con un senso di stupore e quasi di pietà. Dopo un po’ si volse e si rese conto che si trovava già qualche centinaio di piedi sopra la valle, ma molto in basso riusciva ancora a distinguere vagamente una sinuosa scia di Cavalieri traversare il guado e sfilar lungo la via in direzione dell’accampamento predisposto per loro. Solo il re e la sua guardia sarebbero saliti fino al Forte. Alla fine la compagnia del re giunse a un brusco ciglione e la strada rampante sottentrò in un taglio tra due pareti di roccia, per poi risalire un corto clivo e sbucare su un vasto pianoro. Lo chiamavano Firienfeld, un verde terreno di montagna d’erba e di brughiera, arroccato sopra le fiumane profondamente incassate della Pollanivea, rannicchiato in grembo ai grandi monti retrostanti: il Piccacuto a sud e a nord la massa seghettata dell’Írensaga, e tra i due, a fronteggiare i cavalieri, la nera e sinistra parete del Dwimorberg, la Montagna Infestata emergente dai ripidi pendii di foschi pini. Una doppia linea in marcia d’informi pietrefitte, che si ritraevano nel crepuscolo e svanivano tra gli alberi, divideva il pianoro. Chi osava seguire quella via giungeva al nero Dimholt sotto il Dwimorberg, al minaccioso pilastro di pietra e all’ombra beante della porta proibita. Così era lo scuro Fanclivo, opera di uomini da gran tempo ormai dimenticati. Il loro nome era perduto e né canto né leggenda li rammemorava. Quale la destinazione del luogo, città o tempio segreto o tomba di re, nessuno a Rohan ne aveva idea. Qui avevano sgobbato negli Anni Oscuri, anzi che nave mai attraccasse ai lidi occidentali, o fosse edificata Gondor dei Dúnedain; e adesso erano scomparsi, e restavano soltanto i vecchi Púkel, ancora assisi ai tornanti della strada. Merry osservò i ranghi di pietre in marcia: consunte e nere; alcune sghembe, altre cadute, altre ancora crepate o rotte; sembravano file di denti vecchi e famelici. Si domandò che cosa potessero essere, con la speranza che il re non le seguisse nell’oscurità ulteriore. Poi si avvide che ai due lati della via pietrosa erano grappoli di tende e di baracche; non poste tuttavia vicino agli alberi: sembravano invece accalcate presso il ciglio del dirupo. La maggior parte si trovava sul lato destro, dove il Firienfeld era più largo; e sulla sinistra c’era un accampamento più piccolo, nel mezzo spiccava un alto padiglione. Da lì un cavaliere mosse a incontrarli e loro abbandonarono la strada. Quando furono vicini, Merry vide che il cavaliere era una donna dai lunghi capelli intrecciati rilucenti nel crepuscolo, anche se portava un elmo ed era vestita come un guerriero fino alla cintola, dove sfoggiava una spada. “Salve, Signore della Marca!” gridò. “Il mio cuore è lieto del tuo ritorno.” “E tu, Éowyn,” disse Théoden, “va tutto bene?” “Tutto bene,” rispose lei; Merry però ebbe l’impressione che la voce la tradisse, e aveva tutta l’aria d’aver pianto, anche se pareva impensabile per una dalla faccia sì severa. “Tutto bene. È stato un viaggio estenuante per la gente, strappata di colpo dalla propria casa. Sono corse parole dure, perché da molto tempo ormai la guerra non ci allontanava dai verdi campi; ma non ci sono state azioni riprovevoli. Adesso, come vedi, tutto è in ordine. E il tuo alloggio è pronto; perché ho ricevuto notizie dettagliate su di te e conoscevo l’ora del tuo arrivo.” “Sicché Aragorn è arrivato,” disse Éomer. “È ancora qui?” “No, è partito,” disse Éowyn stornando lo sguardo verso le montagne, scure contro l’Est e il Sud. “Dove andava?” domandò Éomer. “Non lo so,” rispose lei. “È arrivato la sera e ripartito iermattina, anzi che il sole sormontasse la cima delle montagne. È partito.” “Tu sei addolorata, figlia,” disse Théoden. “Cos’è successo? Dimmi: ha parlato di quella strada?” Indicò le schiere di pietre abbrunate in direzione del Dwimorberg. “Dei Sentieri dei Morti?” “Sì, sire,” disse Éowyn. “E si è addentrato nell’ombra donde nessuno ha mai fatto ritorno. Non sono riuscita a dissuaderlo. È partito.” “I nostri sentieri sono allora separati,” disse Éomer. “È perduto. Dovremo cavalcar senza di lui, e la nostra speranza s’assottiglia.” Senza aggiungere altro attraversarono l’erica bassa e l’erba montanina fino al padiglione del re. Lì Merry constatò che avevano predisposto tutto, senza dimenticar la sua persona. Gli avevano montato una piccola tenda accanto all’alloggio del re; e lì restò seduto da solo mentre gli uomini andavano e venivano per consultare il re. Sorvenne la notte e le cime dei monti che s’intravedevano a ovest erano coronate di stelle, l’Oriente invece era buio e vuoto. Pian piano le pietrefitte si sottrassero alla vista ma, ancora più lontana, più nera della tenebrìa, covava accoccolata la vasta ombra del Dwimorberg. “I Sentieri dei Morti,” mormorò tra sé. “I Sentieri dei Morti? Che cosa significa tutto questo? Adesso mi hanno abbandonato tutti. Sono andati tutti incontro a un destino funesto: Gandalf e Pippin alla guerra a Oriente; Sam e Frodo a Mordor; e Passolungo, Legolas e Gimli ai Sentieri dei Morti. Ma ben presto verrà anche il mio turno, ho idea. Di che cosa parlano tutti quanti e che intenzioni ha il re, io mi domando. Ormai mi tocca andar dove va lui.” Nel mezzo di questi cupi pensieri, a un tratto si ricordò di avere molta fame e si alzò per andare a vedere se qualcun altro in quello strano accampamento era a sua volta affamato. Ma in quel preciso istante squillò una tromba e un uomo venne a chiamare lui, lo scudiero del re, per servire alla tavola del re. Nella parte più interna del padiglione c’era un piccolo vano, chiuso da cortine ricamate e coperto di pelli; e lì, intorno a un piccolo tavolo, sedeva Théoden con Éomer, Éowyn e Dúnhere, signore di Valfano. Merry andò a piazzarsi accanto allo sgabello del re per servirlo, ma di lì a poco il vecchio, emerso da pensieri profondi, si volse verso di lui e sorrise. “Vieni, Messer Meriadoc!” disse. “Non stare in piedi. Finché rimarrò nelle mie terre siederai accanto a me e mi allevierai il cuore con le tue storie.” Fecero spazio per lo hobbit alla sinistra del re, ma nessuno gli chiese di raccontare. Di fatto parlarono poco e mangiarono e bevvero per lo più in silenzio, finché a un certo punto Merry, preso coraggio, si decise a porre la domanda che lo tormentava. “Son già due volte, sire, che sento parlare dei Sentieri dei Morti,” disse. “Che cosa sono? E Passolungo, voglio dire il Sire Aragorn, dov’è andato?” Il re sospirò, ma nessuno rispose, e alla fine Éomer prese la parola. “Non lo sappiamo, e ci si stringe il cuore,” disse. “Ma per quanto riguarda i Sentieri dei Morti, tu stesso ci hai già mosso i primi passi. No, non sono parole di cattivo augurio! La strada che abbiamo risalito conduce alla Porta, colaggiù nel Dimholt. Ma che cosa c’è al di là, non lo sa nessuno.” “Non lo sa nessuno,” disse Théoden: “un’antica leggenda però, ormai raramente evocata, ha da dirci la sua. Se c’è del vero in queste antiche storie tramandate di padre in figlio nella Casa di Eorl, allora la Porta sotto il Dwimorberg conduce a una via segreta che passa sotto la montagna verso una meta caduta nell’oblio. Ma nessuno ha più osato penetrarvi per scoprirne i segreti da che Baldor, figlio di Brego, varcò la Porta e nessuno lo vide mai più in mezzo agli uomini. Nello svuotare il corno alla festa data da Brego per consacrare Meduseld appena costruita, formulò un voto inconsulto e mai ebbe accesso all’alto seggio di cui era l’erede. “C’è chi dice che i Morti degli Anni Oscuri stanno a guardia del cammino e non permettono a creatura vivente di entrare nelle loro sale occulte; ma a volte capita di vederli varcar la porta e scendere per la strada di pietra come ombre. Allora le genti di Valfano sprangano porte e oscurano finestre in preda alla paura. Ma i Morti escono di rado e solo nei momenti di grande turbamento e di morte imminente.” “Però a Valfano dicono,” disse Éowyn a bassa voce, “che nelle notti senza luna passava solo poco tempo fa un grande esercito abbigliato in strana guisa. Donde venisse, nessuno lo sapeva, ma risaliva la strada di pietra e scompariva nella collina, come per recarsi a un appuntamento.” “Allora perché Aragorn ha preso quella direzione?” domandò Merry. “Non siete a conoscenza di qualcosa in grado di spiegarlo?” “A meno che abbia confidato a te, suo amico, cose che non sappiamo,” disse Éomer, “nessuno che ora sia nel mondo dei vivi conosce le sue intenzioni.” “Mi è parso assai cambiato dal nostro primo incontro nella dimora del re,” disse Éowyn: “più cupo, più vecchio. L’ho creduto in balia di funesti presagi, come uno chiamato dai Morti.” “Forse lo chiamavano,” disse Théoden; “e il cuore mi dice che non lo rivedrò. Tuttavia è figura regale di alto destino. E questo ti conforti, figlia, dacché sembri aver bisogno di conforto nel dolore per codesto ospite. Si dice che quando gli Eorlingas calarono dal Nord e alla fine risalirono la Pollanivea in cerca di rocche dove rifugiarsi in caso di necessità, Brego e suo figlio Baldor montarono su per la Scala del Forte e giunsero così innanzi alla Porta. Sulla soglia sedeva un vecchio, di età incommensurabile; alto e regale era stato, ma ora era consunto come un vecchio sasso. A dire il vero lo scambiarono per un sasso, perché non si muoveva né profferì parola fino a quando non cercarono di aggirarlo e di entrare. Allora uscì da lui una voce come scaturita dal suolo e, con loro stupore, parlò nella lingua dell’ovest: La via è chiusa. “Allora si arrestarono e lo guardarono, e videro che era ancora vivo; ma lui non li guardò. La via è chiusa, disse di nuovo la sua voce. L’hanno fatta coloro che son Morti, e i Morti la custodiscono, finché verrà il momento. La via è chiusa. “E quando verrà quel momento? disse Baldor. Ma non ottenne risposta. Il vecchio morì in quel mentre e cadde prono; e altra notizia degli antichi abitanti delle montagne la nostra gente non ha mai più avuto. Può darsi tuttavia che il momento preannunciato sia finalmente giunto e Aragorn possa passare.” “Ma come fai a scoprire se quel momento è giunto o no, se non affrontando la Porta?” disse Éomer. “E io non prenderei quella strada anche se davanti a me avessi tutte le armate di Mordor, fossi solo e senz’altra via di scampo. Perché disposizione sì ferale è ahimè piombata su un cuore così impavido nell’ora del bisogno? Non ci son cose già abbastanza inique in giro senza andarle a cercare sotto terra? La guerra è alle porte.” S’interruppe, perché in quel mentre si udì un rumore all’esterno, la voce di un uomo che gridava il nome di Théoden e il chi va là della sentinella. Ed ecco il capitano della Guardia sollevare un lembo della tenda. “C’è qui un uomo, sire,” disse, “una staffetta di Gondor. Chiede d’esser ricevuto al più presto.” “Fallo entrare!” disse Théoden. Entrò un uomo alto e Merry trattenne a stento un grido; per un attimo gli era parso che Boromir fosse tornato in vita e in mezzo a loro. Poi si rese conto che così non era; l’uomo era uno straniero, ma così somigliante a Boromir da poter essere preso per uno della sua famiglia, alto, dagli occhi grigi, fiero. Era vestito da cavaliere, con una cappa verde scuro sopra una cotta di maglia fina; una piccola stella d’argento ornava l’elmo sul davanti. Stringeva in pugno un’unica freccia, piumata di nero e coi barbigli d’acciaio, ma la punta era dipinta di rosso. Mise un ginocchio in terra e porse la freccia a Théoden. “Salve, Signore dei Rohirrim, amico di Gondor!” disse. “Io sono Hirgon, staffetta di Denethor, e ti porto questo simbolo di guerra. Gondor è allo stremo. Sovente i Rohirrim ci hanno aiutato, ma stavolta Sire Denethor richiede tutta la vostra forza e tutta la vostra solerzia, onde evitare la caduta di Gondor.” “La Freccia Rossa!” disse Théoden, prendendola come chi riceve una chiamata a lungo attesa ma non per questo meno tremenda allorché arriva. Gli tremava la mano. “La Freccia Rossa non s’è mai vista nella Marca nel corso dei miei anni! Siamo arrivati a questo punto? E quale idea si è fatto Sire Denethor della mia forza e della mia solerzia?” “Tu lo sai meglio di chiunque, sire,” disse Hirgon. “Ma è probabile che entro breve Minas Tirith sia circondata e, a meno che non abbiate la forza di por fine a un assedio d’innumeri potenze, Sire Denethor mi prega di dirti che, a parer suo, le forti braccia dei Rohirrim meglio starebbero all’interno delle mura che all’esterno.” “Ma lui sa che preferiamo combattere a cavallo e all’aperto, e che per giunta la nostra popolazione vive sparpagliata e occorre tempo per radunare i nostri Cavalieri. Non è forse vero, Hirgon, che il Signore di Minas Tirith sa più di quanto ha messo nel messaggio? Perché noi siamo già in guerra, come avrai constatato, e quindi non del tutto impreparati. Gandalf il Grigio è stato tra noi, e proprio adesso ci stiamo riunendo per la battaglia a Oriente.” “Quanto sappia o intuisca di tutte queste cose Sire Denethor non mi è dato conoscere,” rispose Hirgon. “Ma invero il nostro è un caso disperato. Il mio signore non ti dà ordini, ti prega soltanto di ricordare l’antica amicizia e i giuramenti pronunciati tanto tempo fa, nonché di fare, per il tuo stesso bene, tutto quanto è in tuo potere. Ci hanno riferito che molti re sono giunti dall’Est per mettersi al servizio di Mordor. Dal Nord fino alla piana di Dagorlad ci sono scaramucce e notizie di guerra. Al Sud si sono mossi gli Haradrim, e la paura è scesa su tutti i nostri litorali, talché da lì non c’è da aspettarsi grandi aiuti. Affrettati! Il destino della nostra epoca si deciderà anzi le mura di Minas Tirith, e se non si argina lì, la fiumana inonderà tutti i fertili campi di Rohan, e financo questo Forte in mezzo ai colli non costituirà rifugio.” “Notizie fosche,” disse Théoden, “non tutte però inattese. Ma di’ a Denethor che, pur se Rohan non corresse pericoli, verremmo nondimeno in suo soccorso. Ma abbiamo subìto molte perdite nel corso degli scontri con Saruman il traditore, e dobbiamo sempre pensare alle nostre frontiere a nord e a est, come confermano le sue notizie. Un potere così grande come quello che attualmente sembra detenere l’Oscuro Signore potrebbe benissimo tenerci impegnati a battagliar davanti alla Città, e al tempo stesso colpire con grande forza sull’altra sponda del Fiume, al di là della Porta dei Re. “Ma ormai non è più il caso di consigliare la prudenza. Noi verremo. L’accolta in armi era stabilita per domani. Quando tutto sarà in ordine ci metteremo in marcia. Diecimila lance avrei potuto inviare al galoppo attraverso la pianura per gettare scompiglio tra i vostri nemici. Ora saranno meno numerose, purtroppo; perché non lascerò indifese le mie roccaforti. Almeno seimila però mi seguiranno. A Denethor dirai che in questa circostanza il Re della Marca in persona calerà nel paese di Gondor, anche se forse non tornerà più indietro. Ma lunga è la strada, e uomini e animali devono giungere al termine del viaggio conservando le forze per combattere. Potrà volerci una settimana a partire da domattina prima che udiate il grido dei Figli di Eorl giungere dal Nord.” “Una settimana!” disse Hirgon. “Se ci vuole, ci vuole. Ma tra sette giorni probabilmente troverete soltanto mura in rovina, a meno di soccorsi inaspettati. Potrete tuttavia almeno disturbare i festeggiamenti degli Orchi e degli Uomini Bruniti nella Torre Bianca.” “Almeno questo lo faremo,” disse Théoden. “Ma io stesso sono appena tornato da una battaglia e da un lungo viaggio, e adesso andrò a riposare. Fermati qui stanotte. Assisterai così al raduno di Rohan; ripartirai più sollevato dopo averlo visto e, dopo aver riposato, anche più veloce. Il mattino avrà portato consiglio e la notte muta molti pensieri.” Detto questo il re si alzò in piedi, imitato dagli altri. “Ora andate tutti a riposare,” disse, “e dormite bene. E di te, Messer Meriadoc, non ho più bisogno per stasera. Ma stai pronto alla mia chiamata non appena il Sole spunterà.” “Sarò pronto,” disse Merry, “anche se mi chiederai di cavalcare con te sui Sentieri dei Morti.” “Non formular presagi!” disse il re. “Potrebbe non essere l’unica strada con quel nome. Ma non ho detto che ti avrei chiesto di cavalcare con me su qualsivoglia strada. Buona notte!” “Non mi farò lasciare qui per essere ripreso al ritorno!” disse Merry. “Non mi farò lasciare, no e poi no.” E a furia di ripeterselo finì per addormentarsi nella tenda. A svegliarlo fu un uomo che lo scuoteva. “Sveglia, sveglia, Messer Holbytla!” sbraitava; e finalmente Merry emerse da sogni profondi e, con un sussulto, si sollevò a sedere. Faceva ancora molto buio, pensò. “Che cosa c’è?” domandò. “Il re ti ha mandato a chiamare.” “Ma il Sole non è ancora spuntato,” disse Merry. “No, e oggi non spunterà, Messer Holbytla. Né lo farà più, si direbbe stando sotto questa nuvola. Ma anche se il Sole è scomparso, il tempo non si ferma. Sbrigati!” Merry s’infilò qualcosa e guardò fuori. Il mondo era abbuiato. L’aria stessa sembrava brunastra e tutt’intorno le cose erano nere, grigie, prive d’ombra; una grande immobilità ristava. La nuvola non presentava margine, se non forse in lontananza a ovest, dove le brancolanti dita terminali della grande tenebrìa seguitavano ad avanzare strisciando e lasciavano filtrare un po’ di luce. Incombeva dall’alto una tettoia greve, cupa e uniforme, e la luce anziché aumentare sembrava diminuire. Merry vide molta gente che guardava in alto e mormorava; i visi erano tutti grigi e tristi, e alcuni spaventati. Con una stretta al cuore si recò dal re. Hirgon, il cavaliere di Gondor, era già lì e accanto aveva un altro uomo, somigliante a lui e vestito uguale, ma più piccolo e tarchiato. Quando Merry fece il suo ingresso, stava parlando con il re. “Viene da Mordor, sire,” disse. “È cominciata ieri sera al tramonto. Dalle colline dell’Eastfold ai confini del tuo regno l’ho vista montare e strisciare attraverso il cielo, e per tutta la notte mentre cavalcavo mi ha seguito divorando le stelle. Ora la grande nuvola si stende su tutto il territorio da qui alle Montagne dell’Ombra; e si va addensando. La guerra è già cominciata.” Per un po’ il re rimase in silenzio. Indi parlò. “E così alla fine ci siamo arrivati,” disse: “alla grande battaglia dei nostri tempi, nella quale molte cose spariranno. Ma almeno non c’è più bisogno di nascondersi. Procederemo dritti e allo scoperto e a tutta velocità. Il raduno avrà subito inizio, senza aspettare i ritardatari. Come sono le scorte a Minas Tirith? Perché adesso dovremo partire al gran galoppo, perciò viaggeremo leggeri, con acqua e cibo sufficienti per farci arrivare alla battaglia.” “Abbiamo provviste in abbondanza pronte da gran tempo,” rispose Hirgon. “Cavalcate ora più rapidi e leggeri che potete!” “Chiama dunque gli araldi, Éomer,” disse Théoden. “Si schierino i Cavalieri!” Éomer uscì e di lì a poco ecco nel Forte risuonar le trombe: molte altre risposero dal basso; ma le voci non erano più limpide e baldanzose come erano parse a Merry alla vigilia. Sorde sembravano e stridule nell’aria greve, un raglio infausto. Il re si rivolse a Merry. “Io vado alla guerra, Messer Meriadoc,” disse. “Tra breve mi avvierò. Ti libero dal mio servizio, ma non dalla mia amicizia. Tu resterai qui e, se lo desideri, servirai Dama Éowyn, che governerà al posto mio il popolo.” “Ma, ma, sire,” balbettò Merry, “io ti ho offerto la mia spada. Non voglio separarmi da te a questo modo, Théoden Re. E siccome tutti i miei amici sono andati alla guerra, mi vergognerei di rimanere qui.” “Ma noi montiamo cavalli alti e veloci,” disse Théoden; “e per quanto grande il tuo cuore, tu non puoi montare animali del genere.” “Allora legami in groppa a uno di essi, o lasciami penzolare da una staffa, o qualcos’altro,” disse Merry. “È lunga come strada da fare di corsa; ma se non posso cavalcare correrò, a costo di consumare i piedi e di arrivare con qualche settimana di ritardo.” Théoden sorrise. “Piuttosto ti porterei io in groppa a Crindineve,” disse. “Ma cavalcherai con me almeno fino a Edoras per contemplare Meduseld; è là che mi dirigo. Fin lì potrà portarti Stybba: la grande corsa inizierà soltanto una volta raggiunta la pianura.” Allora Éowyn si alzò. “Adesso vieni, Meriadoc!” disse. “Ti mostrerò l’equipaggiamento che ho preparato per te.” Uscirono insieme. “Un’unica richiesta mi ha fatto Aragorn,” disse Éowyn, mentre passavano in mezzo alle tende: “di armarti per la guerra. Ho fatto quanto in mio potere per esaudirla. Il cuore mi dice che ne avrai bisogno prima della fine.” Condusse allora Merry a una baracca in mezzo agli alloggi della guardia del re; e lì un armiere le portò un piccolo elmo, uno scudo rotondo e altri pezzi. “Non abbiamo cotte di maglia della tua misura,” disse Éowyn, “né il tempo necessario per forgiarti un tale usbergo; ma eccoti comunque un solido giustacuore di cuoio, una cintura e un pugnale. La spada ce l’hai.” Merry s’inchinò e la dama gli mostrò lo scudo, simile a quello che avevano dato a Gimli, recante l’emblema del cavallo bianco. “Prendi tutto questo,” disse lei, “e portalo a buon fine! E ora addio, Messer Meriadoc! Ma forse ci rincontreremo, io e te.” Così, in mezzo al crescente tenebrore, il Re della Marca si preparava a guidare tutti i suoi Cavalieri sulla strada dell’est. Con una stretta al cuore molti tremavano nell’ombra. Ma era gente dura, fedele al proprio sire, e pochi erano i pianti e i mormorii, anche nell’accampamento del Forte ove alloggiavano gli esuli di Edoras, donne, vecchi e bambini. Il fato incombeva su di loro, ma lo affrontavano in silenzio. Passarono veloci un paio d’ore ed ecco il re sul suo bianco destriero, lucente nella semioscurità. Alto e fiero sembrava, malgrado i capelli che fluttuavano da sotto il lungo elmo come neve; e molti si stupirono, rincuorati a vederlo eretto e impavido. Sulle ampie spianate presso il fiume rumoroso, schierati in numerose compagnie, erano quasi cinquemila e cinquecento Cavalieri armati di tutto punto, e molte centinaia di altri uomini con cavalli di riserva dall’equipaggiamento leggero. Squillò un’unica tromba. Il re alzò la mano e poi, in silenzio, l’oste della Marca imprese a muoversi. In testa procedevano dodici uomini della casa del re, Cavalieri di nomanza. Seguiva il re, con Éomer alla sua destra. Aveva detto addio a Éowyn su al Forte, un ricordo doloroso; ma ora rivolse il pensiero alla strada da percorrere. Dietro di lui cavalcava Merry su Stybba assieme alle staffette di Gondor, e dietro di loro dodici altri cavalieri della casa del re. Passarono davanti ai lunghi ranghi di uomini in attesa, severi e impassibili. Ma una volta arrivati quasi in fondo alla fila, uno di loro alzò la testa e lanciò uno sguardo penetrante allo hobbit. Un giovane, pensò Merry, ricambiando l’occhiata, di altezza e stazza inferiori agli altri. Colse un guizzo negli occhi grigio chiaro; e poi rabbrividì perché, di punto in bianco, si era reso conto che era il volto di chi, senza speranza, va in cerca della morte. Scesero la strada grigia costeggiando la Pollanivea, che scrosciava sulle pietre; attraversarono i villaggi di Sottofano e Pollalta, dove molte facce tristi di donna si affacciarono sull’uscio scuro; e così senza corno né arpa né musica di voci d’uomini ebbe inizio la grande cavalcata nell’Est che avrebbe impegnato di poi i canti di Rohan per molte lunghe vite d’uomo. Dallo scuro Fanclivo nel mattino fosco con vassallo e capitano partì il figlio di Thengel: a Edoras arrivò, alle antiche aule dei guardiani della Marca avvolta in brume; sulle travi dorate un manto d’ombra. Disse addio al suo popolo libero, al focolare, al trono e ai luoghi sacri, centro a lungo di festa pria del buio. Avanzò il re, dalla paura presso, precesso dal destino. A fedeltà s’attenne; i giuramenti fatti, tutti mantenuti. Avanzò Théoden. Per cinque notti e giorni cavalcarono verso est gli Eorlingas attraverso Folde, Fenmarch e bosco Firien, seimila lance insino al Sunlending, a Mundburg maestosa sotto il Mindolluin, città dei re del Mare nel regno del Sud dal nemico assediata, cinta dalle fiamme. Il fato li spingea. L’oscurità li prese, cavallo e cavaliere; lo scalpitio di zoccoli inghiottì lungi il silenzio: così dicono i canti. E proprio nel buiore che s’addensava giunse il re a Edoras, anche se era soltanto mezzogiorno. Lì si limitò a fare breve tappa e rafforzò l’esercitò di una sessantina di Cavalieri arrivati in ritardo all’accolta in armi. Dopo aver mangiato si preparò a ripartire e salutò cordialmente lo scudiero. Ma Merry supplicò per l’ultima volta di non esser da lui separato. “Questo non è un viaggio per cavalli come Stybba, ti ho già detto,” disse Théoden. “E in una battaglia come quella prevista sui campi di Gondor tu cosa faresti, Messer Meriadoc, per quanto scudiero della spada e più grande di cuore che di statura?” “Questo chi può dirlo?” replicò Merry. “Ma perché, sire, mi hai preso come scudiero della spada, se non per stare al tuo fianco? E io non voglio che le canzoni dicano di me soltanto che sono sempre rimasto indietro!” “Ti ho preso per la tua salvaguardia,” rispose Théoden; “e anche perché tu faccia come ti comando. Nessuno dei miei Cavalieri può portarti come fardello. Se la battaglia si svolgesse alle mie porte, forse i menestrelli canterebbero le tue gesta; ma Mundburg, dove Denethor è signore, dista centodue leghe. Non aggiungo altro.” Merry s’inchinò e si allontanò mestamente, guardando le schiere di uomini a cavallo. Le compagnie già si preparavano a partire: gli uomini stringevano le cinghie, controllavano le selle, carezzavano i cavalli; qualcuno gettava occhiate inquiete al cielo sempre più basso. Un Cavaliere si avvicinò di soppiatto e parlò sottovoce all’orecchio dello hobbit. “Dove la volontà non viene meno, una via s’apre, diciamo noi,” bisbigliò; “e l’ho constatato di persona.” Merry alzò gli occhi e si accorse che si trattava del giovane Cavaliere che aveva notato al mattino. “Tu desideri andare dove va il Signore della Marca: te lo leggo in viso.” “È così,” disse Merry. “Allora verrai con me,” disse il Cavaliere. “Ti farò sedere davanti a me, sotto il mantello, finché saremo lontani e questa oscurità sarà più scura ancora. Tanta buona volontà non va respinta. Non dire più niente a nessuno, ma vieni!” “Grazie davvero!” disse Merry. “Grazie, signore, anche se non so come ti chiami.” “Non lo sai?” disse a bassa voce il Cavaliere. “Allora chiamami Dernhelm.” E fu così che quando il re si mise in marcia, davanti a Dernhelm sedeva Meriadoc lo hobbit, e il gran destriero grigio Windfola neanche si accorse del fardello; Dernhelm pesava meno di molti uomini, benché agile e di forte tempra. Cavalcarono incontro all’ombra. Nei boschetti di salici dove la Pollanivea affluiva nell’Entorrente, dodici leghe a est di Edoras, si accamparono quella notte. E poi di nuovo avanti attraverso il Folde; e attraverso il Fenmarch, dove sulla loro destra grandi querceti s’inerpicavano ai margini dei colli all’ombra dello scuro Halifirien alle frontiere di Gondor; ma lontano sulla sinistra le brume si stendevano sugli acquitrini alle foci dell’Entorrente. E mentre cavalcavano ecco giungere notizie della guerra al Nord. Uomini isolati, che fuggivano alla cieca, riferirono che il nemico aveva assalito le frontiere orientali, che stuoli d’orchi marciavano sulla Landa di Rohan. “Al galoppo! Al galoppo!” gridò Éomer. “Ormai è troppo tardi per cambiare strada. Le paludi dell’Entorrente dovranno proteggerci il fianco. Ora dobbiamo affrettarci. Al galoppo!” E così Re Théoden lasciò il suo regno e la lunga strada serpeggiò via per miglia e miglia e le colline dei fari sfilarono: Calenhad, Min-Rimmon, Erelas, Nardol. Ma i fuochi erano spenti. Tutte le terre erano grigie e immote; e innanzi a loro s’addensava l’ombra, e la speranza scemava in ogni cuore. CAPITOLO IV L’ASSEDIO DI GONDOR Pippin fu svegliato da Gandalf. La stanza era illuminata da candele, perché dalle finestre penetrava solo una fioca luce crepuscolare; l’aria era plumbea come all’arrivo del temporale. “Che ora è?” disse Pippin sbadigliando. “La seconda ora passata,” disse Gandalf. “È tempo di alzarti e renderti presentabile. Sei convocato davanti al Signore della Città per prender conoscenza delle tue nuove mansioni.” “E ci pensa lui alla colazione?” “No! Ci ho pensato io: non avrai altro fino a mezzogiorno. Ormai c’è l’ordine di razionare i viveri.” Pippin rimirò mortificato la pagnottella e il panetto di burro invero insufficiente (secondo lui) messi a sua disposizione accanto a una tazza di latte annacquato. “Perché mi hai portato qui?” disse. “Lo sai benissimo,” disse Gandalf. “Per tenerti lontano dai guai; e se non ti piace stare qui, ricordati che te la sei andata a cercare.” Pippin non disse altro. Di lì a poco eccolo seguire ancora una volta Gandalf lungo il freddo corridoio che conduceva alla porta della Sala della Torre. Denethor sedeva lì in una penombra grigia, come un vecchio ragno paziente, pensò Pippin; non sembrava essersi mosso dal giorno prima. Fece segno a Gandalf di sedersi, mentre Pippin rimase in piedi per un po’, ignorato. Indi il vecchio si rivolse a lui: “Be’, Messer Peregrino, spero che la giornata di ieri sia stata proficua e di tuo gradimento. Anche se purtroppo il cibo dev’esser scarso rispetto alle tue aspettative.” Pippin ebbe la sgradevole sensazione che il Signore della Città fosse venuto chissà come a sapere quasi tutto ciò che aveva detto e fatto, nonché in larga misura anche ciò che pensava. Non rispose. “Che cosa intendi fare al mio servizio?” “Sire, io credevo che sareste stato voi a indicarmi qual era il mio ruolo.” “Lo farò quando avrò capito a cosa sei più adatto,” disse Denethor. “Ma questo forse lo capirò prima, se ti avrò al mio fianco. Lo scudiero della mia camera ha chiesto il permesso di raggiungere la guarnigione esterna, talché per qualche tempo prenderai il suo posto. Mi servirai, sarai latore di messaggi e mi parlerai, se la guerra e le consulte mi lasceranno un po’ di tempo libero. Sai cantare?” “Sì,” disse Pippin. “Insomma, abbastanza bene per la mia gente. Ma non abbiamo canzoni adatte a grandi sale e a tempi infausti, sire. Evochiamo di rado alcunché di più tremendo del vento o della pioggia. E le mie canzoni trattano per lo più di cose che ci fanno ridere; o di cibo e bevande, naturalmente.” “E perché certe canzoni non sarebbero adatte alle mie sale o a ore come queste? Noi che a lungo abbiamo vissuto sotto l’Ombra possiamo senza meno ascoltare echi da un paese che non ha avuto a patirne. Magari ci parrà che la nostra vigilanza non sia stata vana, ancorché priva di ringraziamenti.” Pippin sentì stringersi il cuore. Non gradiva l’idea di cantare canzoni della Contea al Signore di Minas Tirith, men che mai quelle comiche che conosceva meglio; erano troppo, insomma, troppo rustiche per la circostanza. In ogni caso, per il momento gli risparmiarono la prova. Non ricevette l’ordine di cantare. Denethor si rivolse a Gandalf, interrogandolo sui Rohirrim e sulla loro politica, nonché sulla posizione di Éomer, il nipote del re. Pippin era stupito da quanto il Signore sembrava saper sul conto di un popolo che viveva lontanissimo, tanto più che dovevano essere passati molti anni da quando Denethor aveva compiuto un viaggio in terra straniera. Poco dopo Denethor fece segno a Pippin e lo congedò di nuovo per qualche tempo. “Va’ alle armerie della Cittadella,” disse, “e procurati la livrea e l’equipaggiamento della Torre. Saranno pronti. Li abbiamo ordinati ieri. Torna quando sarai vestito!” Tutto andò come previsto; e ben presto Pippin si trovò abbigliato con strane vesti tutte nero e argento. Aveva un piccolo usbergo dagli anelli forse d’acciaio ma neri come giaietto; un alto elmo con piccole ali di corvo ai lati e, incastonata al centro del cerchiello, una stella d’argento. Sopra la maglia un surcotto nero, ma ricamato d’argento sul petto con il simbolo dell’Albero. Piegarono e riposero i suoi vecchi panni, ma gli permisero di tenere il grigio manto di Lórien, a condizione di non indossarlo mentre era in servizio. Ora sembrava davvero, a sua insaputa, Ernil i Pheriannath, il Principe dei Mezzomini, come la gente lo aveva chiamato; ma si sentiva a disagio. E il nerume iniziava a pesargli sul morale. Fu buio e uggioso tutta la giornata. Dall’alba senza sole fino a sera l’ombra greve s’era addensata e, nella Città, tutti gli animi erano oppressi. Molto in alto una grande nuvola portata da un vento di guerra si spandeva a rilento dalla Terra Nera verso ovest, vorando luce; ma al di sotto l’aria ristagnava soffocante, come se tutta la Valle dell’Anduin aspettasse l’assalto di una tempesta disastrosa. Verso l’undicesima ora, finalmente libero almeno per un po’ dal servizio, Pippin uscì in cerca di cibo e bevande per rincuorare l’animo e rendere più sopportabili le sue mansioni. Alla mensa incontrò di nuovo Beregond, appena rientrato da una missione oltre il Pelennor alle Torri di Guardia sulla Strada Maestra. Insieme andarono a passeggiare sulle mura; Pippin si sentiva prigioniero al chiuso e soffocava perfino nell’alto della cittadella. Di nuovo si sedettero l’uno accanto all’altro nel vano della feritoia esposta a oriente, dove avevano mangiato e chiacchierato il giorno prima. Era l’ora del tramonto, ma la grande coltre si stendeva lontana a Occidente, e solo quando alfine affondò in Mare, il Sole si liberò per gettare un breve bagliore d’addio anzi la notte: lo stesso che in quel mentre Frodo vedeva al Crocevia toccar la testa del re caduto. Ma sui campi del Pelennor, all’ombra del Mindolluin, non giunsero bagliori: abbrunati erano e torvi. A Pippin sembrava che fossero già trascorsi anni dall’ultima volta che si era seduto lì, in un’epoca ormai quasi dimenticata, quando ancora era uno hobbit, un vagabondo spensierato appena sfiorato dai pericoli incontrati. Adesso era un piccolo soldato in una città che si preparava a un grande assalto, vestito al modo fiero ma fosco della Torre di Guardia. Diversi il tempo e il luogo, Pippin avrebbe apprezzato la nuova tenuta, ora però sapeva di non partecipare a una commedia: era in tutta serietà al servizio di un padrone intransigente e correva grandissimo pericolo. L’usbergo era ingombrante e l’elmo pesava sulla testa. Il manto lo aveva gettato da una parte sul sedile. Distolse lo sguardo stanco dai caliginosi campi sottostanti con uno sbadiglio, poi sospirò. “La giornata ti ha stancato?” disse Beregond. “Sì,” disse Pippin, “assai: mi ha stancato oziare come servire. Sono stato a rigirarmi i pollici sulla porta della stanza del mio padrone per molte lunghe ore, mentre lui discuteva con Gandalf, con il Principe e altri grandi personaggi. E non sono abituato, Messer Beregond, a servire a stomaco vuoto altri che mangiano. È una prova penosa per uno hobbit, questa. Tu magari penserai che invece dovrei sentirmi profondamente onorato. Ma a che pro quest’onore? Anzi, a che serve bere e mangiare sotto quest’ombra strisciante? Che cosa significa? L’aria stessa sembra pesante e bruna! Avete spesso certi buiori quando il vento soffia da Oriente?” “Macché,” disse Beregond, “non è clima di questo mondo. È un espediente della sua nequizia; mistione di miasmi dalla Montagna di Fuoco che quello ci manda per ottenebrare i cuori e il senno. E questo ottiene, a dire il vero. Spero che Sire Faramir faccia ritorno. Lui non si lascerebbe sgomentare. Invece adesso chissà se tornerà su questa sponda del Fiume sfuggendo all’Oscurità.” “Sì,” disse Pippin, “anche Gandalf è in ansia. Non trovare Faramir al suo arrivo deve averlo deluso. E dove sarà andato anche lui? Ha lasciato il consiglio del Signore prima del pasto di mezzogiorno, e non di buon umore, mi è sembrato. Forse ha sentore di cattive notizie.” Di colpo, nel parlare, ammutolirono, raggelati per così dire a pietre in ascolto. Pippin si rannicchiò con le mani premute sulle orecchie; mentre Beregond, che parlando di Faramir si era affacciato dai merli, ristette e s’irrigidì, strabuzzando gli occhi. Pippin riconobbe l’agghiacciante grido appena udito: era lo stesso che tanto tempo prima aveva udito nella Marcita della Contea, ora però cresciuto di potenza e d’odio, che penetrava in cuore con una disperazione venefica. Finalmente Beregond si sforzò di parlare. “Sono arrivati!” disse. “Fatti coraggio e guarda! Ci sono cose tremende là sotto.” Con riluttanza Pippin montò sul sedile e guardò oltre il muro. Il Pelennor si stendeva vago ai suoi piedi per sfumare sulla linea del Grande Fiume, che s’intravedeva a stento. Ma volteggiando ora veloci sulla piana quali ombre di una notte intempestiva, vide sotto di sé a mezz’aria cinque forme simili a uccelli, orribili come avvoltoi ma più grandi delle aquile, crudeli come la morte. Ora scendevano a picco, arrischiandosi quasi a portata di tiro delle mura, ora s’allontanavano roteando. “Cavalieri Neri!” mormorò Pippin. “Cavalieri Neri dell’aria! Ma guarda, Beregond!” gridò. “Cercano senz’altro qualcosa. Vedi come roteano e scendono a picco, sempre verso quel punto laggiù? E non vedi qualcosa che si muove al suolo? Piccole cose scure. Sì, uomini a cavallo: quattro o cinque. Ah! Non posso guardare! Gandalf! Gandalf, salvaci!” Un altro lungo strido si levò e ricadde, e Pippin si gettò di nuovo contro il muro, boccheggiando come una bestia braccata. Fioco e apparentemente remoto attraverso quell’agghiacciante grido udì montar dal basso il suono di una tromba che si chiuse su una lunga nota acuta. “Faramir! Sire Faramir! È il suo richiamo!” gridò Beregond. “Cuore impavido! Ma come potrà raggiungere la Porta se questi immondi rapaci infernali hanno altre armi oltre alla paura? Ma guarda! Resistono. Arriveranno alla Porta. No! i cavalli sono fuori controllo. Guarda! gli uomini sono stati disarcionati; corrono a piedi. No, uno è ancora in sella, ma torna verso gli altri. Dev’essere il Capitano: lui sa domare bestie e uomini. Ah! ecco una delle immonde creature calare su di lui. Aiuto! aiuto! Nessuno corre ad aiutarlo? Faramir!” E con queste parole Beregond d’un balzo si tuffò nel buio. Vergognoso del suo terrore, laddove il primo pensiero di Beregond della Guardia era stato per l’amato capitano, Pippin si alzò e sbirciò fuori. In quella scorse un baleno bianco e argento proveniente dal Nord, come una piccola stella sopra i campi ombrosi. Si spostava alla velocità di una freccia e s’ingrandiva nel venire avanti, convergendo rapidamente con i quattro uomini in fuga verso la Porta. Sembrava circondato da un alone luminoso e le ombre pesanti si ritraevano al suo passaggio; e poi mentre si avvicinava Pippin credette di sentire, come un’eco nelle mura, il richiamo di una voce potente. “Gandalf!” gridò. “Gandalf! Arriva sempre nei momenti più bui. Va’! Va’, Bianco Cavaliere! Gandalf, Gandalf!” urlava all’impazzata, come lo spettatore di una grande corsa che inciti un corridore ben al di là di ogni incoraggiamento. Ora però le scure ombre incombenti si erano accorte del nuovo arrivato. Una puntò su di lui; ma a Pippin parve che Gandalf alzasse la mano, dalla quale sprigionò un raggio di luce bianca. Il Nazgûl cacciò un lungo grido lamentoso e deviò di colpo; al che gli altri quattro esitarono e poi, risaliti con rapide spirali, filarono verso est svanendo nella nube bassa soprastante; e giù sul Pelennor sembrò per un istante meno buio. Pippin vide l’uomo a cavallo e il Bianco Cavaliere incontrarsi e arrestarsi, in attesa degli appiedati. Allora dalla Città ecco corrergli incontro gli uomini; e ben presto tutti si sottrassero alla vista sotto le mura esterne, e Pippin capì che stavano varcando la Porta. Convinto che si sarebbero subito recati alla Torre dal Castaldo, si affrettò verso l’ingresso della cittadella. Lì lo raggiunsero molti altri che avevano seguito la corsa e il salvataggio dall’alto delle mura. Di lì a poco un gran clamore risuonò lungo le strade che salivano dalle cerchie esterne e i nomi di Faramir e Mithrandir echeggiavano in mezzo alle acclamazioni. Ben presto Pippin vide torce e, seguiti dalla ressa, due cavalieri che andavano al passo: uno vestito di bianco, ma non splendeva più, pallido nel crepuscolo come se il suo fuoco si fosse spento o velato; l’altro scuro e a capo chino. Smontarono e, mentre i palafrenieri si occupavano di Mantombroso e dell’altra cavalcatura, si diressero verso la sentinella della porta: Gandalf con passo fermo, il mantello grigio gettato sopra la spalla e un fuoco che ancora covava negli occhi; l’altro, tutto vestito di verde, lentamente, vacillando un po’, come un uomo stremato o ferito. Mentre passavano sotto la lanterna della volta d’ingresso, Pippin si fece largo e, alla vista del pallido viso di Faramir, gli mancò il fiato. Era il viso di uno che, assalito da grande paura o da angoscia, è riuscito a controllarla e ora ha ritrovato la calma. Fiero e grave si fermò un istante a parlare alla guardia e Pippin, osservandolo, si accorse di quanto somigliava al fratello Boromir, che a Pippin era subito piaciuto, ammirando i modi signorili e pur cortesi del grand’uomo. Ma ecco che per Faramir provò di colpo in cuore uno strano sentimento fin lì sconosciuto. C’era in lui un’aria di alta nobiltà, quale mostrava a volte Aragorn, meno alta forse, ma altresì meno incalcolabile e remota: uno dei Re degli Uomini nato in epoca più recente, ma toccato dalla saggezza e dalla tristezza dell’Antica Razza. Ora capiva perché Beregond aveva pronunciato il suo nome con amore. Era un capitano che gli uomini avrebbero seguito, che lui avrebbe seguito, perfino all’ombra delle nere ali. “Faramir!” gridò a gran voce assieme agli altri. “Faramir!” E Faramir, cogliendo la sua strana voce in mezzo al clamore degli uomini della Città, si volse e su di lui abbassò lo sguardo sbalordito. “E tu donde vieni?” disse. “Un mezzomo, e con la livrea della Torre! Donde…?” Al che Gandalf lo affiancò e intervenne. “È venuto con me dal paese dei Mezzomini,” disse. “È venuto con me. Ma non attardiamoci qui. C’è molto da dire e da fare, e tu sei stanco. Lui verrà con noi. Anzi, deve farlo perché, a meno che non abbia dimenticato le sue nuove mansioni con più facilità del sottoscritto, a quest’ora deve servire il suo signore. Vieni, Pippin, seguici!” Così alla fine giunsero alla camera privata del Signore della Città, dove, intorno a un braciere di carbone, erano disposti bassi scranni; portarono del vino; e lì Pippin, quasi inosservato, in piedi dietro la sedia avvertiva appena la stanchezza, tanta era la concentrazione con cui seguiva tutto quello che dicevano. Quando Faramir ebbe preso un po’ di pane bianco e bevuto un sorso di vino, si sedette su una sedia bassa alla sinistra del padre. Dall’altro lato, leggermente in disparte, sedeva Gandalf su una sedia di legno intagliato; e sulle prime sembrava sonnecchiare. Faramir all’inizio parlò soltanto della missione che gli avevano affidato dieci giorni prima e diede notizie di Ithilien e dei movimenti del Nemico e dei suoi alleati; raccontò dello scontro sulla strada dove avevano sgominato gli uomini di Harad e la loro grande bestia: un capitano che riferiva al superiore fattarelli già sentiti in precedenza, piccoli episodi di guerra di frontiera che oramai sembravano inutili e insignificanti, privi di risonanza. Poi a un tratto Faramir guardò Pippin. “Ma adesso passiamo a fatti strani,” disse. “Questo non è il primo mezzomo che vedo emergere dalle leggende settentrionali per entrare nelle Terre del Sud.” A quelle parole Gandalf si raddrizzò e afferrò i braccioli della sedia; ma non disse niente e con un’occhiata bloccò l’esclamazione sulle labbra di Pippin. Denethor osservò il loro viso e scosse il capo, lasciando intendere che ci aveva letto molte cose sottaciute. Lentamente, davanti agli altri che sedevano immobili e in silenzio, Faramir raccontò la sua storia, tenendo quasi sempre gli occhi fissi su Gandalf, anche se ogni tanto lo sguardo si spostava su Pippin, come per rinfrescare la memoria che altri come lui gli avevano lasciato. Nel mentre Faramir raccontava la storia dell’incontro con Frodo e il suo servitore e i fatti avvenuti a Henneth Annûn, Pippin si accorse che le mani di Gandalf tremavano avvinghiate al legno intagliato. Ora bianche sembravano e vecchissime, e nel guardarle, all’improvviso, con un brivido di paura Pippin capì che Gandalf, perfino Gandalf, era turbato, per non dire spaventato. L’aria della stanza era chiusa e viziata. Alla fine, quando Faramir parlò della separazione dai viaggiatori e della loro decisione di recarsi a Cirith Ungol, la voce gli si spense, scosse il capo e sospirò. Allora Gandalf balzò in piedi. “Cirith Ungol? La Valle di Morgul?” disse. “Che giorno, Faramir, che giorno? Quando vi siete lasciati? Quando avrebbero dovuto arrivare in quella valle maledetta?” “Li ho lasciati due giorni fa in mattinata,” disse Faramir. “Da lì alla valle del Morgulduin sono quindici leghe, se hanno preso direttamente a sud; e a quel punto sarebbero ancora cinque leghe a ovest della Torre maledetta. Pur con la massima rapidità non potevano arrivare prima di oggi, e forse non sono ancora arrivati. Capisco bene quel che temi. Ma l’oscurità non è dovuta alla loro iniziativa. È cominciata iersera e tutto Ithilien era sotto l’ombra la notte scorsa. Per me è chiaro che il Nemico aveva pianificato di assalirci da tempo e aveva stabilito l’ora ancor prima che i viaggiatori lasciassero la mia protezione.” Gandalf camminava su e giù per la stanza. “La mattina di due giorni fa, quasi tre giorni di viaggio! Quanto dista il punto dove vi siete separati?” “Circa venticinque leghe a volo d’uccello,” rispose Faramir. “Ma non ho potuto arrivare più presto. Iersera ero a Cair Andros, la lunga isola che funge da difesa a monte del Fiume; sulla riva citeriore teniamo i cavalli. Con l’avvicinarsi dell’oscurità capii che bisognava affrettarsi, perciò partii da lì con tre altri che potevano esser dotati di cavalcatura. Il resto della compagnia l’ho inviato a sud per rinforzare la guarnigione ai guadi di Osgiliath. Spero di non aver sbagliato.” E guardò il padre. “Sbagliato?” gridò Denethor, e i suoi occhi all’improvviso lampeggiarono. “Perché lo domandi? Gli uomini erano ai tuoi ordini. O vuoi ch’io giudichi tutte le tue azioni? Al mio cospetto assumi un atteggiamento umile, eppure è da gran tempo che vai per la tua via senza seguire i miei consigli. Sai, tu parli con acume, come sempre; ma io non ho forse visto i tuoi occhi fissi su Mithrandir per controllare se avevi detto bene o parlato troppo? Da tempo egli ha in pugno il tuo cuore. “Figlio mio, tuo padre è anziano ma non ancora rimbambito. So vedere e sentire, come ho sempre fatto; e poco mi è sfuggito di quel che hai detto a mezza bocca o taciuto. Conosco la risposta a molti enigmi. Ahimè, ahimè per Boromir!” “Se quel che ho fatto ti dispiace, padre mio,” disse Faramir in tono pacato, “rimpiango di non aver conosciuto i tuoi consigli prima che il peso di un giudizio così grave ricadesse su di me.” “Sarebbe servito a farti cambiar parere?” disse Denethor. “Secondo me avresti comunque agito allo stesso modo. Ti conosco bene. Tu desideri soltanto apparire nobile e generoso come i re d’un tempo, grazioso e gentile. Questo forse si addice a uno di razza superiore, se gode del potere e regna in pace. Ma in ore disperate la gentilezza può esser ripagata con la morte.” “E sia,” disse Faramir. “E sia!” gridò Denethor. “Ma non solo con la tua morte, Sire Faramir: anche con la morte di tuo padre e di tutto il tuo popolo, che spetta a te proteggere ora che Boromir non c’è più.” “Vorresti dunque,” disse Faramir, “che al posto suo ci fossi stato io?” “Sì, questo vorrei,” disse Denethor. “Boromir era leale verso di me e non l’allievo di un mago. Si sarebbe ricordato delle condizioni paterne e non avrebbe sciupato ciò che gli offriva la fortuna. Lui mi avrebbe riportato un dono grandioso.” Per un istante Faramir perse il controllo. “Ti pregherei, padre mio, di ricordare perché andai io, e non lui, a Ithilien. I tuoi consigli hanno prevalso almeno in un’occasione, non molto tempo fa. È stato il Signore della Città ad affidargli la missione.” “Non smuover l’amarezza nella coppa che mi sono versato da solo,” disse Denethor. “Non l’ho forse sentita sulla lingua tante notti ormai, presagendo che sul fondo era rimasto il peggio? Come invero scopro adesso. Se così non fosse andata! Se quella cosa fosse finita in mano mia!” “Consolati!” disse Gandalf. “Boromir non te l’avrebbe portata in nessun caso. Lui è morto, e di morte onorevole; riposi in pace! Ma tu t’illudi. Lui avrebbe allungato la mano per impossessarsi di quella cosa e, prendendola, sarebbe caduto. L’avrebbe tenuta per sé e al ritorno non avresti riconosciuto tuo figlio.” Il viso di Denethor si fece duro e freddo. “Tu hai trovato Boromir meno malleabile, nevvero?” disse a bassa voce. “Ma io, che ero suo padre, dico che l’avrebbe riportata a me. Forse sarai saggio, Mithrandir, eppure malgrado le tue tante sottigliezze non disponi di tutta la saggezza. Si possono trovar consigli che non dipendono dagli intrighi dei maghi né dalla fretta degli stolti. In materia ho più dottrina e saggezza di quanto tu non creda.” “E quale sarebbe dunque questa tua saggezza?” disse Gandalf. “Quanto basta per capire che ci sono due follie da evitare. Usare quella cosa è pericoloso. In questo frangente, metterla nelle mani di uno sciocco mezzomo e mandarla nel paese stesso del Nemico, come hai fatto tu, e questo mio figlio, è follia.” “E Sire Denethor che cosa avrebbe fatto?” “Nessuna delle due cose. Ma di sicuro non avrei messo per nessun motivo quella cosa a repentaglio al di là di ogni speranza, se non quella di un pazzo, rischiando la nostra completa rovina, se il Nemico dovesse recuperar ciò che ha perduto. No, bisognava tenerla, nascosta, nascosta al buio e in profondità. Senza servirsene, io dico, tranne in caso di estrema necessità, ma fuori dalla sua portata, a meno di una vittoria così definitiva che le conseguenze non ci avrebbero preoccupato, essendo morti.” “Tu pensi, mio signore, come al solito, soltanto a Gondor,” disse Gandalf. “Ci sono altri uomini però e altre vite, e tempi ancora a venire. Quanto a me, ho pietà perfino per i suoi schiavi.” “E dove andranno a cercare aiuto gli altri uomini, se Gondor cade?” replicò Denethor. “Se ora avessi quella cosa nei profondi sotterranei di questa cittadella, non staremmo qui a tremare di paura sotto questo nerume, temendo il peggio, e ragioneremmo con mente serena. Se non mi ritieni capace di superar la prova, ancora non mi conosci.” “Tuttavia non mi fido di te,” disse Gandalf. “Altrimenti avrei potuto farti pervenire quella cosa per custodirla e risparmiare a me stesso e ad altri molti tormenti. E adesso, sentendoti parlare, mi fido ancora meno, non più di quanto mi fidassi di Boromir. No, tieni a freno la collera! In questo non mi fido nemmeno di me stesso, e ho rifiutato quella cosa, sebbene offerta in dono. Tu sei forte, Denethor, e in certi casi ancora capace di dominarti; però, se avessi ricevuto quella cosa, ti avrebbe distrutto. Foss’anche sepolta sotto le radici del Mindolluin, continuerebbe a consumarti la mente man mano che l’oscurità aumenta e sopravvengono le cose ancora peggiori che ben presto si abbatteranno su di noi.” Per un istante gli occhi di Denethor fiammeggiarono di nuovo nel fronteggiare Gandalf, e Pippin avvertì una volta ancora la tensione tra le due volontà; ma ora sembrava quasi che gli sguardi fossero lame tese da un occhio all’altro, pronte a far scintille nel duellare. Pippin tremò temendo qualche colpo spaventoso. Ma di punto in bianco Denethor si rilassò e ritrovò la sua freddezza. Si strinse nelle spalle. “Se io avessi! Se tu avessi!” disse. “Tutti questi se e queste parole sono vani. Fatto sta che è scomparsa nell’Ombra e solo il tempo ci dirà quale destino aspetta quella cosa, e noi. Non occorrerà aspettare molto tempo. In quello che rimane, tutti coloro che combattono il Nemico a modo loro devono essere uniti e conservare la speranza finché possono e, oltre la speranza, l’intrepidezza di morire liberi.” Poi, rivolto a Faramir. “Che ne pensi della guarnigione di Osgiliath?” “Non è forte,” disse Faramir. “Ho mandato la compagnia d’Ithilien a rinforzarla, come ti ho detto.” “Non può bastare, purtroppo,” disse Denethor. “È lì che s’abbatterà il primo colpo. Avranno bisogno di un valente capitano.” “Lì e in molti altri posti,” disse Faramir, e sospirò. “Ahimè per mio fratello, che anch’io amavo!” Si alzò. “Mi permetti di ritirarmi, padre?” E poi vacillò e si appoggiò alla sedia del padre. “Sei stanco, vedo,” disse Denethor. “Sei giunto di lontano e al gran galoppo, e sotto ombre funeste in cielo, mi hanno detto.” “Non parliamo di questo!” disse Faramir. “Non ne parleremo,” disse Denethor. “Ora va’ e riposa come puoi. Domani esigerà più arduo impegno.” A quel punto tutti presero congedo dal Signore della Città e andarono a riposare finché ancora potevano. Fuori era di un nero senza stelle mentre Gandalf, affiancato da Pippin che reggeva una piccola torcia, si avviava verso il loro alloggio. Non parlarono finché non si trovarono dietro le porte chiuse. Allora finalmente Pippin prese la mano di Gandalf. “Dimmi,” domandò, “c’è qualche speranza? Per Frodo, voglio dire; o quantomeno soprattutto per Frodo.” Gandalf mise la mano sulla testa di Pippin. “Non c’è mai stata molta speranza,” rispose. “Soltanto la speranza di un pazzo, come mi è stato detto. E quando ho sentito di Cirith Ungol…” S’interruppe e si portò a grandi passi alla finestra, come se potesse penetrar con gli occhi la notte a Oriente. “Cirith Ungol!” mormorò. “Perché quella direzione, mi domando?” Si girò. “Allora, sentendo quel nome, Pippin, mi son quasi sentito mancare. Ma, a dire il vero, nelle notizie che ci ha riportato Faramir aleggia una speranza. Sembra evidente che il nostro Nemico ha scatenato la sua guerra e ha fatto la prima mossa mentre Frodo era ancora libero. Sicché adesso avrà per molti giorni l’occhio puntato qua e là, fuori dal proprio territorio. Eppure, Pippin, sento da lontano la sua fretta e la sua paura. Si è messo in moto prima del previsto. È successo qualcosa che l’ha spinto all’azione.” Per un istante Gandalf rimase pensieroso. “Forse,” mormorò. “Forse perfino la tua scempiaggine è servita, ragazzo mio. Vediamo: cinque giorni fa ha scoperto che Saruman era stato sconfitto e che la Pietra era in mano nostra. E con ciò? Non potevamo farne chissà quale uso, e non a sua insaputa. Ah! Me lo domando. Aragorn? La sua ora s’avvicina. E lui è forte e ha un fondo irriducibile, Pippin; è audace, determinato, capace di prendere le sue risoluzioni e di correr grossi rischi all’occorrenza. Forse è stato questo. Magari lui si è servito della Pietra e si è mostrato al Nemico, sfidandolo proprio a questo scopo. Me lo domando. Be’, conosceremo la risposta soltanto all’arrivo dei Cavalieri di Rohan, se non arriveranno troppo tardi. Ci aspettano giorni funesti. A letto finché possiamo!” “Ma,” disse Pippin. “Ma cosa?” disse Gandalf. “Stasera ti concedo un solo ma.” “Gollum,” disse Pippin. “Come hanno potuto andare in giro insieme a lui, addirittura seguirlo? E mi son reso conto che a Faramir, come a te del resto, non piaceva il posto dove li conduceva. Che cosa succede?” “Al momento non posso risponderti,” disse Gandalf. “Ma il cuore mi diceva che Frodo e Gollum si sarebbero incontrati prima della fine. Nel bene o nel male. Ma di Cirith Ungol non parlerò stasera. Il tradimento, io temo il tradimento; il tradimento di quella miserabile creatura. Ma così dev’essere. Ricordiamoci che un traditore può tradir sé stesso e fare involontariamente del bene. Può succedere, a volte. Buona notte!” Il giorno dopo portò un mattino simile a un crepuscolo abbrunato, e il cuore degli uomini, risollevato un po’ per il rientro di Faramir, tornò a stringersi. Quel giorno le Ombre alate non si fecero vedere ma, ogni tanto, alto sopra la città s’alzava un fioco grido e molti, nell’udirlo, ristavano, colpiti da un timore passeggero, mentre i meno ardimentosi tremavano e piangevano. E ora Faramir era di nuovo partito. “Non gli danno tregua,” mormorava qualcuno. “Il Sire esige troppo da suo figlio, e adesso deve svolgere un doppio compito, per sé e per quello che non farà ritorno.” E sempre gli uomini guardavano verso nord, domandando: “Dove sono i Cavalieri di Rohan?” In verità partire non era stata una scelta di Faramir. Ma il Signore della Città era capo del Consiglio e quel giorno non era in vena di cedere agli altri. Il Consiglio si era riunito la mattina presto. Tutti i capitani avevano giudicato che a causa della minaccia dal Sud le forze erano deboli per autorizzare qualche azione militare da parte loro, a meno dell’auspicato arrivo dei Cavalieri di Rohan. Nel frattempo dovevano presidiar le mura e aspettare. “Non per questo,” disse Denethor, “dobbiamo abbandonare alla leggera le difese esterne, il Rammas costruito con tanta fatica. E il Nemico dovrà pagare cara la traversata del Fiume. Questo non può farlo, in forze sufficienti per assalire la Città, né a nord di Cair Andros, per via delle paludi, né a sud, verso il Lebennin, per via della larghezza del Fiume, servirebbero troppe imbarcazioni. È a Osgiliath che farà sentire il suo peso, come in precedenza, quando Boromir gli ha impedito la traversata.” “Quello fu soltanto un tentativo,” disse Faramir. “Oggi potremmo causargli perdite dieci volte superiori alle nostre nella traversata e tuttavia pentirci dello scambio. Perché può permettersi di perdere un’armata più di quanto noi possiamo permetterci di perdere una compagnia. E la ritirata degli uomini da noi dispiegati lontano sarà pericolosa, se riesce ad attraversare in forze.” “E come la mettiamo con Cair Andros?” disse il Principe. “Bisognerà tenere anche quella, se vogliamo difendere Osgiliath. Non dimentichiamo il pericolo sul nostro fianco sinistro. I Rohirrim potranno venire, o non venire. Ma Faramir ci ha parlato delle grandi forze che non cessano d’affluire alla Porta Nera. Da lì potrebbe emergere più di un esercito e colpire in più punti per trovare un passaggio.” “In guerra bisogna correr molti rischi,” disse Denethor. “Cair Andros ha la sua guarnigione, e non possiamo mandare altre truppe così lontano. Ma non rinuncerò al Fiume e al Pelennor senza combattere… se qui c’è un capitano che ha ancora il coraggio di eseguire il volere del suo signore.” Allora tutti rimasero in silenzio. Ma alla fine Faramir disse: “Non mi oppongo al tuo volere, padre. Dacché ti hanno privato di Boromir, andrò io e farò del mio meglio in vece sua… se me lo ordini.” “Te l’ordino,” disse Denethor. “Allora addio!” disse Faramir. “Ma se dovessi tornare, abbi una migliore opinione di me!” “Dipende da come tornerai,” disse Denethor. Gandalf fu l’ultimo a parlare con Faramir prima della sua partenza per l’est. “Non gettare via la tua vita avventatamente o per amarezza,” disse. “Ci sarà bisogno di te qui, per cose diverse dalla guerra. Tuo padre ti ama, Faramir, e prima della fine se ne ricorderà. Addio!” E così Sire Faramir era ripartito, portando con sé gli uomini disposti a seguirlo o non indispensabili. Dall’alto delle mura qualcuno scrutava attraverso la caligine in direzione della città in rovina, domandandosi che cosa succedesse laggiù, perché non si vedeva niente. E altri, come sempre, guardavano a nord e contavano le leghe che li separavano da Théoden a Rohan. “Verrà? Ricorderà la nostra antica alleanza?” dicevano. “Sì, verrà,” disse Gandalf, “anche se forse arriverà troppo tardi. Ma riflettete! Nella migliore delle ipotesi la Freccia Rossa non può averlo raggiunto prima di due giorni fa, e da Edoras le miglia sono lunghe.” Era di nuovo notte quando arrivò la notizia. Un uomo giunse al gran galoppo dai guadi, dicendo che un esercito era uscito da Minas Morgul e si stava già avvicinando a Osgiliath; e ad esso si erano uniti reggimenti dal Sud, Haradrim, alti e crudeli. “E abbiamo saputo,” disse il messaggero, “che il Capitano Nero è di nuovo alla loro testa, e la paura che ispira l’ha preceduto di qua dal Fiume.” Con queste parole di cattivo auspicio terminò il terzo giorno dall’arrivo di Pippin a Minas Tirith. Pochi riposarono, perché quasi nessuno ormai sperava più che perfino Faramir riuscisse a tenere a lungo i guadi. Il giorno dopo, pur se l’oscurità era giunta al massimo e non s’infittiva più, pesava più gravemente sul cuore degli uomini e una grande paura li attanagliava. Le cattive notizie non tardarono ad arrivare. Il Nemico era riuscito a traversare l’Anduin. Faramir si ritirava verso le mura del Pelennor, radunando gli uomini ai Forti della Strada Maestra; ma gli avversari erano dieci volte più numerosi. “Se mai riuscisse a ripiegare attraverso il Pelennor, avrà i nemici alle calcagna,” disse il messaggero. “Hanno pagato cara la traversata, ma meno di quanto speravamo. Il piano è ben concepito. Abbiamo potuto constatare che da lungo tempo costruivano di nascosto un gran numero di zattere e barconi a Osgiliath Est. Sono sciamati attraverso il Fiume come scarafaggi. Ma a sconfiggerci è il Capitano Nero. Pochi son coloro in grado di reggere anche solo la notizia del suo arrivo. I suoi stessi uomini tremano davanti a lui e si darebbero la morte a un suo comando.” “In tal caso c’è più bisogno di me là che qua,” disse Gandalf e partì subito al galoppo, e in men che non si dica il suo bagliore sparve. E durante tutta quella notte, solo e insonne, Pippin rimase sulle mura con lo sguardo puntato verso oriente. Le campane del mattino, beffarde nel buio senza luce, avevano appena fatto in tempo a risuonare quando Pippin scorse fuochi levarsi in lontananza da un capo all’altro dei foschi spazi ove si ergevano le mura del Pelennor. Le sentinelle gridarono a gran voce e tutti gli uomini si misero all’erta. Ora di quando in quando si vedeva un lampo rosso e attraverso l’aria pesante pervenivano a rilento sordi brontolii. “Hanno preso il muro!” gridavano gli uomini. “Lo fanno saltare per aprire brecce. Arrivano!” “Dov’è Faramir?” gridò Beregond sgomento. “Non ditemi che è caduto!” Fu Gandalf a portare le prime notizie. Giunse con un pugno di cavalieri a metà mattina, scortando una fila di carri. Erano pieni di feriti, tutti quelli che avevano potuto esser messi in salvo dal crollo dei Forti della Strada Maestra. Si recò all’istante da Denethor. Il Signore della Città sedeva adesso in una camera alta sopra la Sala della Torre Bianca, affiancato da Pippin; e dalle fosche finestre esposte a nord, a sud e a est, torceva gli occhi scuri come per forar l’ombre del fato che lo circuivano. Più che altro guardava al Nord e talora si soffermava ad ascoltare come se, grazie a qualche arte antica, avesse modo di udire il bombito di zoccoli lontani sulla piana. “Faramir è tornato?” s’informò. “No,” disse Gandalf. “Ma era ancora vivo quando l’ho lasciato. Tuttavia è deciso a restare con la retroguardia, per tema che la ritirata sul Pelennor si trasformi in una disfatta. Forse riuscirà a tener serrati i ranghi per il tempo necessario, ma ne dubito. Si misura con un avversario troppo forte. Perché è venuto, quello che temevo.” “Non… l’Oscuro Signore?” gridò Pippin dimentico, per la paura, della sua posizione. Denethor rise amaramente. “No, non ancora, Messer Peregrino! Verrà soltanto per trionfare su di me quando avrà vinto su tutta la linea. Usa gli altri come armi. Così fan tutti i gran signori, Messer Mezzomo, se sono saggi. Altrimenti perché me ne starei qui nella mia torre a cogitare, a osservare e ad attendere, sacrificando perfino i figli miei? Perché so ancora maneggiare il brando.” Si alzò e aprì il lungo manto nero, ed eccolo vestito di una cotta di maglia e cinto di una lunga spada dalla grande impugnatura in una guaina nera e argento. “Così vado in giro e così dormo ormai da molti anni,” disse, “per tema che l’età non renda il corpo molle e pavido.” “Senonché adesso il più fero di tutti i capitani al comando del Signore di Barad-dûr è ormai padrone delle vostre mura esterne,” disse Gandalf. “Re di Angmar un tempo, Stregone, Spettro dell’Anello, Signore dei Nazgûl, asta di terrore in mano a Sauron, ombra di disperazione.” “Allora, Mithrandir, avevi un avversario alla tua altezza,” disse Denethor. “Da parte mia sapevo già da tempo chi è il gran capitano degli eserciti della Torre Oscura. Sei per caso tornato per dirmi questo? O non sarà che hai battuto in ritirata perché non sei all’altezza?” Pippin tremò, temendo che Gandalf fosse colto da improvvisa furia, un timore infondato. “Può darsi,” rispose in tono pacato Gandalf. “Ma non è ancora il momento per noi di una prova di forza. E se son vere le parole pronunciate un dì, egli non cadrà per mano d’uomo, e celato ai Saggi è il fato che lo aspetta. Comunque sia, il Capitano della Disperazione non incalza, per ora. Nel comandare si attiene invero alla saggezza da te appena esposta, e dalla retroguardia aizza a frenesia i suoi schiavi. “No, in verità sono tornato per proteggere i feriti che possono ancora guarire; il Rammas è stato battuto in breccia in lungo e in largo e ben presto l’esercito di Morgul farà irruzione in molti punti. E soprattutto son venuto per dire questo. Fra poco si darà battaglia nei campi. Bisogna preparare una sortita. Devono essere uomini a cavallo. Riposta in loro è la nostra esigua speranza, perché di un’unica cosa il nemico sembra ancora scarseggiare: ha pochi cavalleggeri.” “Anche noi ne abbiamo pochi. Ora sì che i soccorsi da Rohan arriverebbero giusto in tempo,” disse Denethor. “Rischiamo di veder arrivare prima altri,” disse Gandalf. “Fuggiaschi da Cair Andros ci hanno già raggiunto. L’isola è caduta. Un altro esercito è in arrivo dalla Porta Nera, passando da nord-est.” “C’è chi ti accusa, Mithrandir, di godere nel portar cattive nuove,” disse Denethor, “ma per me queste non sono più nuove: ne ero al corrente fin da ieri sera. Quanto alla sortita, ci avevo già riflettuto. Scendiamo.” Il tempo passava. Alla fine le sentinelle sulle mura assistettero alla ritirata delle compagnie esterne. Piccoli drappelli d’uomini stremati e spesso feriti giunsero per primi alla rinfusa; alcuni correvano all’impazzata come se fossero inseguiti. Lontani fuochi guizzavano a oriente, e ora sembravano diffondersi qua e là per la pianura. Case e granai bruciavano. Poi da molti punti ecco avanzare ratti rivoli di fiamma rossa, sinuavano attraverso la penombra per convergere verso la linea dello stradone che conduceva dalla porta della Città a Osgiliath. “Il nemico,” mormoravano gli uomini. “La barriera è caduta. Eccoli che si riversano attraverso le brecce! E in mano hanno torce, si direbbe. Dove sono i nostri?” Secondo l’ora ormai era quasi sera, e la luce così fioca che dall’alto della Cittadella perfino chi aveva la vista aguzza distingueva poco o niente in mezzo ai campi, a parte gli incendi che si andavano propagando e le scie di fuoco sempre più lunghe, sempre più veloci. Alla fine, a meno di un miglio dalla Città, una massa più ordinata d’uomini si materializzò; marciavano a ranghi serrati, senza correre. Le sentinelle trattennero il fiato. “Con loro dev’esserci Faramir,” dissero. “Lui sa come tener sotto controllo uomini e animali. Ce la farà.” Ora il grosso della ritirata distava non più di un quarto di miglio. Dal buiore retrostante emerse al galoppo un piccolo drappello di uomini a cavallo, tutto quel che restava della retroguardia. Messi alle strette, si voltarono per l’ennesima volta ad affrontar le scie di fuoco che avanzavano. Poi a un tratto un tumulto di grida feroci. Ed ecco i cavalieri nemici sopravvenire in tromba. Le scie di fuoco divennero torrenti impetuosi, una schiera dopo l’altra di Orchi armati di tizzoni e di selvaggi Sudron dai rossi stendardi, berciando con voci aspre, si riversò a fiotti sulla retroguardia che aveva agganciato. E, scese con un urlo lacerante giù dal cielo fosco, le ombre alate, i Nazgûl, piombarono sulla preda. La ritirata si trasformò in disfatta. Già gli uomini si davano alla fuga, correndo qua e là all’impazzata, scagliavano lontano le armi, gridavano dalla paura, si gettavano a terra. Allora dalla Cittadella squillò una tromba e Denethor ordinò finalmente la sortita. Asserrati all’ombra della Porta e sotto le incombenti mura esterne avevano aspettato il suo segnale: tutti gli uomini a cavallo rimasti nella Città. Ora balzarono in avanti, si misero in formazione, presero il galoppo e con un gran grido caricarono. E dalle mura si levò in risposta un altro grido; perché innanzi a tutti galoppavano i cavalieri-cigno di Dol Amroth con in testa il loro Principe e il suo vessillo azzurro. “Amroth per Gondor!” gridavano. “Amroth per Faramir!” Come folgore si abbatterono sul nemico da ambo i lati della ritirata; ma un cavaliere tutti li precedeva, veloce come il vento in mezzo all’erba: Mantombroso lo portava, sfavillante, di nuovo manifesto, dalla sua mano alzata si sprigionava una luce. I Nazgûl stridettero e si allontanarono, perché il loro Capitano non era ancora venuto a sfidare il bianco fuoco del suo nemico. Le schiere di Morgul, concentrate sulle vittime, prese alla sprovvista nel folle empito, si disgregarono, disperdendosi come faville in una raffica di vento. Con un grido d’incoraggiamento le compagnie esterne si volsero a punir gli inseguitori. I cacciatori furono cacciati. La ritirata si trasformò in assalto. Il campo di battaglia era disseminato di orchi e uomini abbattuti, e un lezzo si levava dalle torce abbandonate, crepitanti in volute di fumo. I cavalieri continuavano ad avanzare. Ma Denethor non permise di andare lontano. Pur se il nemico era stato arginato e, per il momento, respinto, grandi forze affluivano da Oriente. La tromba squillò di nuovo, suonando la ritirata. La cavalleria di Gondor si fermò. Al suo riparo le compagnie esterne si ridisposero in formazione. E ora tornarono indietro a passo di marcia. Raggiunsero la Porta della Città e la varcarono a testa alta; e a testa alta la gente della Città li mirava, tessendo a gran voce le loro lodi, eppure gli animi erano turbati. Le compagnie erano gravemente assottigliate. Faramir aveva perso un terzo dei suoi uomini. E lui, dov’era? Egli giunse per ultimo. I suoi uomini entrarono. Tornarono i cavalieri seguiti dal vessillo di Dol Amroth e dal Principe. E fra le braccia innanzi a sé sul cavallo portava il corpo del congiunto, Faramir figlio di Denethor, trovato sul campo percosso di battaglia. “Faramir! Faramir!” gridavano gli uomini in lacrime per strada. Ma egli non rispose, e lo portarono lungo la via sinuosa fino alla Cittadella, da suo padre. Proprio mentre i Nazgûl battevano in ritirata anzi l’assalto del Cavaliere Bianco, era saettato un dardo mortale, e Faramir, che teneva a bada un campione di Harad, era caduto a terra. Soltanto la carica di Dol Amroth lo aveva salvato dalle rosse spade del sud che lo avrebbero fatto a pezzi lì disteso. Il Principe Imrahil portò Faramir alla Torre Bianca e disse: “Tuo figlio è tornato, sire, dopo grandi gesta,” e raccontò tutto quel che aveva visto. Ma Denethor si alzò e guardò il viso del figlio e rimase in silenzio. Poi ordinò di preparare un letto nella stanza, di deporvi Faramir e di andarsene. Lui invece si recò da solo nella stanza segreta in cima alla Torre, e molti che levarono gli occhi in quel momento scorsero una fioca luce corruscare a guizzi per un po’ dalle strette finestre, e poi balenare e spegnersi. E quando Denethor ridiscese andò da Faramir e si sedette accanto a lui senza far motto, ma il volto del Sire era grigio, più cadaverico di quello del figlio. Così la Città era ormai in stato di assedio, accerchiata da un anello di nemici. Il Rammas era crollato e tutto il Pelennor abbandonato in mano al Nemico. Le ultime notizie pervenute dall’esterno le portarono fuggiaschi che giungevano dalla strada del nord prima della chiusura della Porta. Erano quanto restava delle sentinelle di guardia nel punto ove la via da Anórien e Rohan penetrava nelle zone abitate. Al comando era Ingold, lo stesso che aveva fatto entrare Gandalf e Pippin meno di cinque giorni prima, quando il sole sorgeva ancora e il mattino portava speranza. “Non abbiamo notizie dei Rohirrim,” disse. “Rohan ormai non verrà più. O se verrà, non ci sarà d’aiuto. È arrivato prima il nuovo esercito di cui avevamo notizia, dopo aver attraversato il Fiume a Andros, dicono. È molto forte: battaglioni di Orchi dell’Occhio e un’infinità di compagnie di Uomini di un nuovo genere, da noi mai visto prima. Non alti, ma massicci e truci, barbuti come nani, e maneggiano grandi asce. Hanno l’aria di venire da qualche paese selvaggio del vasto Oriente. Controllano la strada del nord e molti sono penetrati nell’Anórien. I Rohirrim non possono passare.” La Porta fu serrata. Per tutta la notte le sentinelle sulle mura sentirono il rumore del nemico che si aggirava all’esterno, bruciando campo e albero, facendo a pezzi chiunque trovasse in giro, vivo o morto. Impossibile in quell’oscurità indovinare il novero di quelli che avevano già traversato il Fiume, ma allorché il mattino, o la sua ombra opaca, si propagginò sulla spianata, fu chiaro che il calcolo notturno, pur dettato da paura, non aveva affatto esagerato. Le compagnie in marcia oscuravano la spianata e, per quanto era dato scorgere nel tenebrore, tutt’intorno alla città assediata germinavano, come immonde colonie di funghi, grandi accampamenti di tende, nere o rosso cupo. Alacri come formiche gli orchi si adopravano a scavare, scavare serie di profonde trincee in un ampio cerchio appena fuori tiro dalle mura; e ogni trincea, una volta terminata, si riempiva di fuoco, anche se nessuno riusciva a vedere con quale artificio o diavoleria venisse acceso o alimentato. Il lavoro proseguì per tutta la giornata, mentre gli uomini di Minas Tirith, non in grado d’impedirlo, stavano a guardare. E una volta completato un tratto di trincea, vedevano avvicinarsi grandi carri; e nuove compagnie nemiche non tardavano a installarvi, ognuno al riparo di una trincea, grandi ordegni per il lancio di proiettili. Sulle mura della Città non ce n’era neanche uno abbastanza grande da arrivar così lontano o da interrompere le operazioni. In un primo momento gli uomini, che non temevano molto quegli strumenti, risero. Il muro maestro della Città era altissimo e di un mirabile spessore, costruito prima che la potenza e il mestiere di Númenor sfumassero con l’esilio; la facciata esterna somigliava alla Torre di Orthanc, dura, scura e liscia, inespugnabile da fuoco o acciaio, indistruttibile se non da uno squasso che avrebbe squarciato la terra stessa ove posava. “No,” dicevano, “neanche il Senza Nome, dovesse mai venire di persona, riuscirebbe a entrare finché noi vivremo.” Ma altri replicarono: “Finché noi vivremo? Per quanto ancora? Egli dispone di un’arma che ha abbattuto molte roccaforti dall’inizio del mondo. La fame. Le strade sono interrotte. Rohan non verrà.” Ma gli ordegni non sprecarono lanci contro il muro invincibile. Non era un brigante né un caporione d’orchi a dirigere l’assalto contro il nemico supremo del Signore di Mordor. Alla guida erano una mente e un potere di nequizia. Non appena sistemati, fra grida e scricchiolii di cavo e argano, iniziarono a lanciare proiettili a un’altezza portentosa, tanto da passar sopra la merlatura e ricadere con un tonfo entro la prima cerchia della Città; e molti, per qualche arcano artificio, nel rotolare a terra prendevano fuoco. Ben presto dietro le mura grande fu il pericolo d’incendio, e tutti gli uomini disponibili erano impegnati a domare le fiamme che si sprigionavano in molti punti. Poi tra i lanci più grossi ecco cadere un’altra grandine, meno deleteria ma più orripilante. S’abbatteva ovunque per le strade e i vicoli dietro la Porta in piccole pallottole che non bruciavano. Ma quando gli uomini accorrevano per vedere cosa fosse, si mettevano a piangere o a gridare. Il nemico lanciava nella Città tutte le teste di chi era caduto combattendo a Osgiliath, o sul Rammas o nei campi. Erano una macabra visione perché, anche se alcune erano schiacciate e sformate e altre crudelmente fatte a pezzi, molte conservavano ancora tratti riconoscibili, che facevano pensare a una morte dolorosa; e tutte erano marchiate con l’immondo simbolo dell’Occhio senza Palpebra. Ma, ancorché sfigurate e svilite, capitava spesso che qualcuno rivedesse il viso di una persona conosciuta, che aveva marciato con fierezza, o coltivato i campi, o in un giorno di festa era giunta a cavallo dalle verdi vallate sulle colline. Invano gli uomini mostravano il pugno agli spietati nemici che brulicavano anzi la Porta. Non badavano costoro alle maledizioni, né capivano la lingua degli uomini dell’ovest, e sbraitavano con voce aspra come bestie e avvoltoi. Ma ben presto rimasero in pochi a Minas Tirith ad avere il coraggio d’insorgere e sfidare le schiere di Mordor. Di un’altra arma ancora, più veloce della fame, disponeva il Signore della Torre Oscura: il terrore e la disperazione. Tornarono i Nazgûl e, siccome il loro Oscuro Signore s’accresceva ed esibiva la sua forza, la loro voce, pura espressione del suo volere e della sua nequizia, era pertanto carica di pravità e d’orrore. Senza posa circuitavano sulla Città come avvoltoi che aspettano la loro razione di carne umana condannata. Volitavano fuori vista e fuori tiro, epperò sempre presenti, e la loro voce ferale lacerava l’aria. A ogni nuovo grido diventavano più insopportabili, non meno. Da ultimo, perfino i più impavidi si gettavano a terra quando l’occulta minaccia passava su di loro, o restavano in piedi e lasciavano cadere le armi dalle mani snervate, mentre un nerume penetrava nella mente, ed essi non pensavano più alla guerra, bensì solo a nascondersi e a strisciare, e alla morte. Durante tutta quella nera giornata Faramir era rimasto disteso sul suo letto nella camera della Torre Bianca, vaneggiando in preda a febbre violentissima; moribondo disse qualcuno, e ben presto tutti a dire “moribondo” sulle mura e per la strada. E il padre sedeva al capezzale, e non diceva nulla, ma osservava, e più non si curò della difesa. Mai ore così cupe aveva conosciuto Pippin, neppure nelle grinfie degli Uruk-hai. Era suo compito attendere gli ordini del suo Signore, e lui restò in attesa, come dimenticato, sulla soglia della camera al buio, facendo del suo meglio per controllare la paura. E mentre era di guardia, gli sembrò che Denethor invecchiasse sotto i suoi occhi, come se qualcosa si fosse rotto nella volontà sdegnosa, abbattendo la mente inflessibile. Forse era opera del dolore, e del rimorso. Vide lacrime su quel viso un tempo senza lacrime, più intollerabili dell’ira. “Non piangete, sire,” balbettò. “Forse guarirà. Avete chiesto a Gandalf?” “Non consolarmi con i maghi!” disse Denethor. “La speranza del pazzo è venuta meno. Il Nemico l’ha trovata e ora il suo potere aumenta; legge i nostri stessi pensieri, e tutto quel che facciamo è rovinoso. “Ho mandato mio figlio, senza un grazie né una benedizione, incontro a un inutile pericolo, ed eccolo giacere col veleno nelle vene. No, no, qualsiasi cosa accada ormai in guerra, anche la mia stirpe si estingue, perfino la Casa dei Castaldi è venuta meno. Gente meschina governerà le ultime vestigia dei Re degli Uomini, nascosti nelle colline fino che non li staneranno.” Accorsero uomini alla porta a invocare la presenza del Signore della Città. “No, non scenderò,” disse. “Devo restare accanto a mio figlio. Potrebbe ancora parlare prima della fine. Ma è vicina. Seguite chi volete, perfino il Grigio Pazzo, anche se la sua speranza è venuta meno. Io resto qui.” Fu così che Gandalf prese il comando dell’ultima difesa della Città di Gondor. Ovunque si recasse, il cuore degli uomini si risollevava, scacciando il ricordo delle ombre alate. Il mago si spostava instancabilmente dalla Cittadella alla Porta, da nord a sud lungo le mura, accompagnato dal Principe di Dol Amroth nella sua splendente cotta di maglia. Dacché lui e i suoi cavalieri si tenevano per degni discendenti della razza di Númenor. Alla lor vista gli altri sussurravano: “Ci dev’essere del vero nei racconti antichi; nelle vene di costoro scorre sangue Elfico, perché in epoca remota il popolo di Nimrodel abitava nel loro paese.” E allora ecco qualcuno intonar nella penombra strofe del Lai di Nimrodel, o altre canzoni d’anni ormai vaniti della Valle dell’Anduin. Nondimeno, dopo il loro passaggio, le ombre tornavano a opprimer gli uomini, raggelando i cuori, e la baldanza di Gondor si riduceva in cenere. E così essi a rilento trapassarono da un opaco giorno di paura all’oscurità di una notte disperata. Incontrollati ormai gli incendi imperversavano entro la prima cerchia della Città, e sulle mura esterne la guarnigione era in più punti già tagliata fuori dalla ritirata. Ma quelli che restavano fedeli al loro posto erano pochi; la maggior parte era fuggita dietro la seconda porta. Lontano dal fronte, avevano gettato ponti sul Fiume e per tutta la giornata truppe e materiale bellico si erano riversati sull’altra sponda. Finalmente, al mezzo della notte, si scatenò l’assalto. L’avanguardia mosse per entro le trincee di fuoco lungo vari percorsi sinuosi lasciati fra l’una e l’altra. Avanzavano incuranti delle perdite subite nel portarsi, in turbe ancora abbrancate, a tiro degli arcieri sulle mura. Ma troppo pochi invero n’erano rimasti ormai per causare grossi danni, pur se la luce degli incendi offriva innumeri bersagli ad arcieri di gran valentia, vanto di Gondor un tempo. Allora, resosi conto che la baldanza della Città era già fiaccata, spiegò le forze il Capitano occulto. Le grandi torri d’assedio costruite a Osgiliath si misero a rilento in moto in mezzo al buio. Nuovi messaggeri si presentarono alla camera della Torre Bianca e Pippin li lasciò entrare, perché avevano urgenza. Denethor distolse lentamente il capo dal viso di Faramir e li squadrò in silenzio. “La prima cerchia della Città è in fiamme, sire,” dissero. “Quali sono i tuoi ordini? Tu sei sempre il nostro Signore e Castaldo. Non tutti vogliono seguire Mithrandir. Gli uomini fuggono lasciando indifese le mura.” “Perché? Perché gli sciocchi fuggono?” disse Denethor. “Se dobbiamo bruciar, come dobbiamo, meglio prima che dopo. Tornate al vostro rogo! E io? Io ora andrò alla pira. Alla mia pira! Niente tomba per Denethor e Faramir. Niente tomba! Niente lungo e lento sonno di morte imbalsamata. Bruceremo come re pagani anzi che qui dall’Ovest pervenisse nave. L’Ovest ha fallito. Tornate indietro e bruciate!” Senza inchino né risposta i messaggeri si volsero e fuggirono. Allora Denethor si alzò, lasciando la mano febbricitante di Faramir che aveva tenuto stretta. “Lui brucia, brucia già,” disse tristemente. “La dimora del suo spirito rovina.” Poi, avvicinatosi con passo felpato a Pippin, posò su lui lo sguardo. “Addio!” disse. “Addio, Peregrino figlio di Paladino! Breve è stato il tuo servizio, e ora volge al termine. Ti dispenso da quel poco che resta da fare. Ora va’, incontro alla morte che più ti aggrada. E con chi vuoi, foss’anche quell’amico che con la sua follia ti ha consegnato a questa fine. Chiama la servitù e poi va’. Addio!” “Addio non vi dirò, mio signore,” disse Pippin inginocchiandosi. E poi tornato di punto in bianco hobbit, si alzò e guardò il vecchio negli occhi. “Mi congederò da voi, sire,” disse; “perché desidero vivamente vedere Gandalf. Ma lui non è un pazzo; e finché lui non dispererà della vita, io non penserò alla morte. Ma dalla parola data e dal vostro servizio non è mio desiderio essere sciolto finché sarete in vita. E se alla fine arriveranno alla Cittadella, spero d’essere qui al vostro fianco e di meritar forse le armi che mi avete dato.” “Fa’ come vuoi, Messer Mezzomo,” disse Denethor. “Ma la mia vita è infranta. Chiama i servi!” E si volse di nuovo verso Faramir. Pippin lo lasciò e andò a chiamare i servi, e quelli accorsero: sei uomini della casa, belli e forti; che pur tremavano ad esser convocati. Ma con voce pacata Denethor li pregò di mettere coperte calde sul letto di Faramir e di alzarlo. Cosa che fecero e, sollevato il letto, lo portarono fuori dalla camera. Procedevano a passo lento per disturbare il meno possibile il febbricitante, e Denethor, ora curvo su un bastone, li seguì; ultimo veniva Pippin. Uscirono dalla Torre Bianca, come un corteo funebre, nell’oscurità, dove la nube sovrastante era illuminata dal basso da bagliori rossastri. Avanzarono a rilento nel grande cortile e a un ordine di Denethor si fermarono presso l’Albero Avvizzito. Tutto taceva, a parte il rumore della guerra nella Città giù in basso, e udivano l’acqua gocciolare tristemente dai rami morti nella scura polla. Poi varcarono la porta della Cittadella sotto lo sguardo attonito e sgomento della sentinella. Presero a ovest, giungendo infine a un portale nel muro arretrato della sesta cerchia. Lo chiamavano Fen Hollen perché restava sempre chiuso tranne in occasione dei funerali, e soltanto il Signore della Città poteva usarlo o quelli che portavano il simbolo della tomba e si occupavano delle dimore dei morti. Oltre il portale una strada serpeggiante scendeva a zig-zag fino alla striscia di terra dove, all’ombra dello strapiombo del Mindolluin, si trovavano le magioni dei Re morti e dei loro Castaldi. Un portiere era seduto in un casotto ai bordi della strada e, la paura negli occhi, si fece avanti con una lanterna in mano. Su ordine del Sire aprì la porta, che silenziosamente ruotò sui cardini; e afferrata dalla sua mano la lanterna essi entrarono. Era buio sull’erta strada fra le antiche mura e le spallette fitte di balaustri che si profilavano alle oscillazioni della lanterna. Riecheggiavano i loro lenti passi mentre scendevano sempre più giù, fino a giungere da ultimo alla Strada Silenziosa, Rath Dínen, tra volte pallide, sale vuote e effigi d’uomini da tanto tempo morti; ed entrarono nella Casa dei Castaldi e deposero il fardello. Lì Pippin, guardandosi intorno con apprensione, vide che si trovava in un’ampia camera a volta, tappezzata per così dire dalle grandi ombre proiettate dalla piccola lanterna sulle pareti ascondite. S’intravedevano vagamente molte file di tavoli, scolpiti nel marmo; e su ogni tavolo giaceva una sagoma dormiente, a mani giunte, il capo reclino sulla pietra. Ma, lì accanto, un tavolo era largo e vuoto. Su quello, a un cenno di Denethor, stesero Faramir e il padre fianco a fianco, e li coprirono con un lenzuolo, e poi rimasero a capo chino come chi veglia al capezzale di un defunto. Poi Denethor parlò a bassa voce. “Aspetteremo qui,” disse. “Ma non chiamate gli imbalsamatori. Portate legna pronta da ardere e sistematela tutt’intorno e sotto di noi; e versateci olio sopra. E quando ve l’ordinerò, gettateci una torcia. Fate questo e più non mi parlate. Addio!” “Col vostro permesso, sire!” disse Pippin e, giratosi, fuggì terrorizzato dalla mortuaria dimora. “Povero Faramir!” pensò. “Devo trovare Gandalf. Povero Faramir! Ha senz’altro più bisogno di un rimedio che di lacrime. Oh, dove posso trovare Gandalf? Al centro dell’azione, immagino; e non avrà tempo da dedicare a moribondi e pazzi.” Sulla soglia si rivolse a uno dei servi rimasto lì di guardia. “Il tuo padrone non è in sé,” disse. “Procedete lentamente! Non portate qui il fuoco finché Faramir è vivo! Non fate nulla prima dell’arrivo di Gandalf!” “Chi è il signore di Minas Tirith?” replicò quello. “Sire Denethor o il Grigio Errante?” “Il Grigio Errante o nessuno, a quanto pare,” disse Pippin, e risalì la strada serpeggiante con la rapidità consentitagli dai piedi, passò davanti all’attonito portiere, varcò l’ingresso e proseguì finché non giunse nei pressi della porta della Cittadella. La sentinella lo apostrofò mentre passava e Pippin riconobbe la voce di Beregond. “Dove corri, Messer Peregrino?” gridò. “A cercare Mithrandir,” rispose Pippin. “Gli incarichi del Signore sono urgenti e non sta certo a me frapporre ostacoli,” disse Beregond; “ma dimmi subito, se puoi: che cosa succede? Dov’è andato il mio Signore? Ho appena preso servizio, ma ho inteso dire che si recava alla Porta Chiusa e che davanti a lui degli uomini portavano Faramir.” “Sì,” disse Pippin, “alla Strada Silenziosa.” Beregond chinò il capo per nascondere le lacrime. “Dicevano che era moribondo,” sospirò, “e adesso è morto.” “No,” disse Pippin, “non ancora. E anche adesso la sua morte si potrebbe evitare, secondo me. Ma il Signore della Città, Beregond, è caduto prima della presa della sua città. È presago di morte e pericoloso.” Pippin gli riferì in breve le parole e le azioni strane di Denethor. “Devo trovare subito Gandalf.” “Allora devi scendere dove c’è battaglia.” “Lo so. Il Signore me ne ha dato licenza. Ma, Beregond, se puoi, fa’ qualcosa per impedire che succeda qualcosa di terribile.” “Il Signore non permette a chi veste di nero e argento di abbandonare il posto per nessun motivo, se non dietro suo ordine.” “Ebbene, a te scegliere tra gli ordini e la vita di Faramir,” disse Pippin. “Quanto agli ordini, credo che abbiate a che fare con un pazzo, e non con un Signore. Devo correre. Se posso, tornerò.” E riprese la corsa giù, sempre più giù, verso la città esterna. Incontrava uomini che fuggivano dall’incendio e qualcuno, notando la livrea, si girava e urlava, ma lui non ci badò. Finalmente superò la Seconda Porta, oltre la quale grandi fuochi divampavano tra le mura. Eppure tutto sembrava stranamente silenzioso. Non si udivano rumori né grida di battaglia né fragore d’armi. Poi di colpo un urlo spaventoso, un forte squasso e un boato cupo e riecheggiante. Lottando contro un attacco di paura e orrore che per poco non lo mise in ginocchio, Pippin girò un angolo che dava sul piazzale dietro alla Porta della Città. E si fermò di botto. Aveva trovato Gandalf; ma si ritrasse, rannicchiandosi in un’ombra. L’assalto andava avanti fin dalla mezzanotte. Rullavano i tamburi. Una dopo l’altra le compagnie si riversavano da nord a sud contro le mura. Giungevan grandi bestie, simili a case mobili alla luce rossa e intermittente, i mûmakil di Harad, che trainavano lungo i percorsi in mezzo ai fuochi enormi torri e ordegni. Eppure il loro Capitano poco si curava di quel che facevano o di quanti rischiassero di essere ammazzati: il loro unico scopo era saggiare la forza della difesa e tenere impegnati gli uomini di Gondor in più punti. Il peso più schiacciante lo riservava per la Porta. Per quanto solida, di ferro e acciaio, difesa da torri e bastioni di pietra inespugnabile, era tuttavia la chiave, il punto più debole di tutta quell’alta e impenetrabile muraglia. Più forte rullarono i tamburi. Divamparono gli incendi. Grossi ordegni arrembavano attraverso il campo di battaglia; e nel mezzo era un enorme ariete, grosso come un albero della foresta e lungo un centinaio di piedi, che oscillava appeso a catene massicce. A lungo l’avevano forgiato nelle oscure fucine di Mordor, e la sua testa mostruosa, fusa in acciaio nero, era a immagine di lupo vorace; di formule ruinose era storiato. L’avevano chiamato Grond, in ricordo del Martello degli Inferi di un tempo. Grosse bestie lo tiravano, lo circondavano orchi, e dietro venivano troll delle montagne per azionarlo. Ma intorno alla Porta la resistenza era ancora forte: lì i cavalieri di Dol Amroth e i più ardimentosi della guarnigione tenevano duro. Pioveva una gragnuola di frecce e di proiettili; le torri d’assedio crollavano o avvampavano di colpo come torce. Lungo tutte le mura ai lati della Porta il terreno era sotto un subisso di macerie e di cadaveri; eppure, come spinti da un’insania, eccoli accorrer sempre più nutriti. Grond arrembava. Sulla bardatura non attecchiva fiamma; e pur se di tanto in tanto uno dei bestioni che lo trascinavano impazziva seminando scempio frammezzo gli orchi innumeri messi a proteggerlo, i corpi venivano rimossi dal percorso e altri li rimpiazzavano. Grond arrembava. Rullavano i tamburi all’impazzata. Sopra le montagnole di carcasse apparve una creatura mostruosa: un cavaliere alto, incappucciato, avvolto in una cappa nera. Avanzava a rilento, calpestando i caduti, senza più temere strali. Si arrestò e brandì una lunga spada pallida. E a quel gesto una grande paura pervase tutti quanti, difensori e nemici del pari; e agli uomini crollarono le braccia, e nessun arco cantò. Per un istante tutto ristette immoto. Rullarono i tamburi con fracasso. Un prolungato slancio e mani enormi scagliarono in avanti Grond. Che arrivò alla Porta. Che oscillò. Un cupo rimbombo corse la Città siccome tuono fra le nuvole. Ma i battenti di ferro e i montanti d’acciaio ressero all’urto. Allora il Capitano Nero si drizzò sulle staffe e urlò con voce spaventevole, pronunciando in una lingua dimenticata parole di potenza e di terrore da lacerare cuore e pietra. Tre volte urlò. Tre volte rimbombò il grosso ariete. E all’ultimo colpo, all’improvviso, la Porta di Gondor cedette. Come percossa da un maleficio esplosivo saltò in aria: ci fu un lampo abbacinante e i battenti crollarono in frantumi sparsi al suolo. Subentrò il Signore dei Nazgûl. Una grande sagoma nera che si stagliava contro i fuochi retrostanti, addivenuta un’immane minaccia di disperazione. Subentrò il Signore dei Nazgûl, sotto l’arco che mai nessun nemico aveva ancor varcato, e tutti fuggirono dal suo cospetto. Tutti tranne uno. Lì, silenzioso e immobile nello spazio antistante la Porta, aspettava Gandalf in groppa a Mantombroso: Mantombroso che, unico fra i liberi cavalli della terra, resisteva al terrore, impassibile, saldo come un’immagine scolpita di Rath Dínen. “Tu qui non puoi entrare,” disse Gandalf, e l’ombra immane si arrestò. “Torna nell’abisso per te predisposto! Torna indietro! Sprofonda nel nulla che aspetta te e il tuo Padrone. Va’!” Il Cavaliere Nero gettò indietro il cappuccio, ed eccolo sfoggiare una corona regale; ancorché non posta su una testa visibile. I rossi fuochi brillavano tra quella e le larghe spalle di nero mantate. Da una bocca invisibile scaturì una macabra risata. “Vecchio pazzo!” disse. “Vecchio pazzo! Questa è la mia ora. Non riconosci la Morte quando la vedi? Ora muori, tu e le tue inutili maledizioni!” E con ciò alta levò la spada e lungo la lama corsero fiamme. Gandalf non si mosse. E in quel preciso istante, in un lontano cortile della Città, cantò un gallo. Un canto stridulo e chiaro, incurante di stregoneria o di guerra, semplice nuncio del mattino che nel cielo sovrastante l’ombre della morte sorveniva con l’aurora. E, come in risposta, ecco giunger di lontano un’altra nota. Corni, corni, corni. Echeggiavano fiochi alle pendici dello scuro Mindolluin. Grandi corni del Nord soffiati all’impazzata. Rohan era arrivato finalmente. CAPITOLO V LA CAVALCATA DEI ROHIRRIM Era buio e Merry, steso in terra e avvolto in una coperta, non vedeva niente; ma, pur se la notte era senz’aria e senza vento, alberi reconditi dolcemente spiravano tutt’intorno a lui. Sollevò la testa. E lo sentì di nuovo: un suono fioco, come di tamburi, sulle alture boschive e i gradoni montani. Il battito cessava all’improvviso, per poi essere ripreso in qualche altro punto, a volte più vicino, a volte più lontano. Si domandò se gli uomini di guardia l’avessero udito. Non riusciva a vederle, ma si sapeva circondato dalle compagnie dei Rohirrim. Sentiva l’odore dei cavalli nell’oscurità, li udiva muoversi e scalpitare piano sul terreno coperto d’aghi. L’armata bivaccava nelle pinete aggrappolate attorno all’Eilenach, l’alto colle del fuoco di segnalazione erto sui lunghi crinali della Foresta di Drúadan ai bordi della grande strada nell’Anórien Orientale. Per quanto stanco, Merry non riusciva a prender sonno. Cavalcava ormai da quattro giorni di fila e il buiore sempre più fitto aveva finito per schiacciargli il cuore. Cominciava a domandarsi perché avesse insistito tanto per essere della partita, quando avrebbe avuto ogni scusa, perfino gli ordini del suo signore, per trattenersi. Si domandava altresì se il vecchio Re sapesse che gli aveva disobbedito e fosse in collera. Forse no. Dernhelm e Elfhelm, il Maresciallo al comando dell’éored al seguito della quale viaggiavano, sembravano aver stretto una specie di patto. Quest’ultimo e tutti i suoi uomini ignoravano Merry e, quando parlava, fingevano di non sentirlo. Avrebbe potuto benissimo essere un altro fagotto portato da Dernhelm. E Dernhelm, anziché agevolarlo, non parlava mai con nessuno. Merry si sentiva piccolo, indesiderato e solo. Ora regnava l’apprensione e l’armata era in pericolo. Erano a meno di una giornata di cavallo dalle mura esterne di Minas Tirith, che circondavano le terre abitate. Avevano mandato esploratori in avanscoperta. Qualcuno non aveva fatto ritorno. Altri si erano affrettati a rientrare per riferire che la strada era tenuta in forze contro di loro. C’era accampata un’armata nemica, tre miglia a ovest di Amon Dîn, e un distaccamento si era già spinto lungo il tragitto e si trovava a non più di tre leghe. Orchi battevano le colline e i boschi ai bordi del cammino. La notte, durante i turni di guardia, il re ed Éomer tennero consiglio. Merry voleva qualcuno con cui parlare, e pensò a Pippin. Ma questo non fece che aumentar la sua inquietudine. Povero Pippin, rinchiuso nella grande città di pietra, solo e spaventato. Merry avrebbe voluto essere un cavaliere alto come Éomer per suonare un corno o qualcosa del genere e correre al galoppo in suo soccorso. Si mise a sedere, in ascolto dei tamburi che avevano ripreso a rullare, ora più vicino. Di lì a poco sentì parlare a bassa voce e scorse fioche lanterne semivelate passare attraverso gli alberi. Lì nei pressi, degli uomini iniziarono a muoversi esitanti nell’oscurità. Un’alta sagoma si stagliò e inciampò contro di lui, maledicendo le radici degli alberi. Merry riconobbe la voce di Elfhelm il Maresciallo. “Non sono la radice di un albero, signore,” disse, “né un fagotto, ma uno hobbit contuso. Il minimo che possiate fare per rimediare è dirmi che cosa avete messo in piedi.” “Qualunque cosa riesca a starci, in questa diabolica buiezza,” rispose Elfhelm. “Ma il mio signore ha mandato a dire che dobbiamo tenerci pronti: potrebbe giunger l’ordine di metterci in moto là per là.” “Allora il nemico è in arrivo?” domandò Merry preoccupato. “Questi tamburi sono i loro? Cominciavo a ritenerli frutto della mia immaginazione, dato che nessuno sembrava farci caso.” “No, no,” disse Elfhelm, “il nemico è sulla strada, non sulle colline. Quelli che senti sono i Woses, gli Uomini Selvaggi dei Boschi: comunicano così fra di loro a distanza. Corrono ancora, si dice, la Foresta di Drúadan. Vestigie di un’epoca antica, vivono nascosti e in piccoli gruppi, selvaggi e diffidenti come animali. Non vanno alla guerra né con Gondor né con la Marca; ma ora sono turbati dall’oscurità e dall’arrivo degli orchi: temono il ritorno degli Anni Oscuri, cosa assai probabile. Già siamo fortunati a non averli contro: perché usano frecce avvelenate, si dice, e conoscono i boschi a menadito. Ma hanno offerto i loro servigi a Théoden. Proprio adesso conducono dal re uno dei loro capi. Ecco laggiù le luci. Questo è quanto ho inteso dire. E ora devo occuparmi degli ordini del mio signore. Impacchettati, Messer Fagotto!” Si dileguò nell’ombre. A Merry non piacquero quelle storie di uomini selvaggi e frecce avvelenate ma, a parte ciò, una gran paura gravava su di lui. L’attesa era insopportabile. Smaniava di sapere che cosa sarebbe successo. Si alzò e ben presto eccolo seguire con circospezione l’ultima lanterna prima che sparisse in mezzo agli alberi. Non ci mise molto ad arrivare in una radura dove avevano montato una piccola tenda per il re sotto un grande albero. Una grossa lanterna, coperta dall’alto, era appesa a un ramo e proiettava in basso un pallido cerchio di luce. Lì sedevano Théoden e Éomer e, in terra di fronte a loro, un uomo dalla conformazione strana e bozzacchiuta, ruvido come una vecchia pietra, con i peli della barba rada sparpagliati come muschio secco sul mento torzoluto. Aveva gambe corte e braccia grasse, era fatticcio e tracagnotto, vestito solo con un poco d’erba intorno alla vita. Merry aveva la sensazione di averlo visto già da qualche parte e all’improvviso ricordò i Púkel di Fanclivo. Una di quelle antiche statue aveva preso vita, o forse, per entro un’infinità di anni, ecco un diretto discendente dei modelli un tempo usati da quegli artisti caduti nell’oblio. Mentre Merry si avvicinava furtivamente, ci fu un silenzio, e poi l’Uomo Selvaggio prese la parola, in risposta, sembrava, a una domanda. Aveva una voce profonda e gutturale eppure, con stupore di Merry, parlava la Lingua Comune, benché in modo esitante e intercalando espressioni grossolane. “No, padre degli Uomini a Cavallo,” disse, “noi non combatte. Solo caccia. Uccide gorgûn in boschi, odia orchi. Voi pure odia gorgûn. Noi aiuta come può. Uomini Selvaggi ha lunghe orecchie e lunghi occhi; conosce tutti sentieri. Uomini Selvaggi vive qui prima di Case di Pietra; prima di Uomini Alti venuti da Acqua.” “Ma noi abbiamo bisogno di aiuto in battaglia,” disse Éomer. “Come ci aiuterete tu e la tua gente?” “Porta notizie,” disse l’Uomo Selvaggio. “Noi guarda da colline. Scala grossa montagna e guarda giù. Città di Pietra chiusa. Fuoco brucia là fuori; ora anche dentro. Volete andare là? Allora dovete fare presto. Ma gorgûn e uomini da lontano,” agitò un corto braccio nodoso verso est, “seduti su strada di cavalli. Molti, molti più di Uomini a Cavallo.” “Come fai a saperlo?” disse Éomer. Il viso piatto e gli occhi scuri del vecchio nulla lasciavano trapelare, ma la voce era inasprita dallo scontento. “Uomini Selvaggi è selvaggi, liberi, ma no bambini,” replicò. “Io grande capo, Ghân-buri-Ghân. Io conta molte cose: stelle in cielo, foglie su alberi, uomini nel buio. Voi ha venti ventine contate dieci volte più cinque. Loro più. Grossa battaglia, e chi vince? E molti più intorno mura di Case di Pietra.” “Ahimè! Parla fin troppo avvedutamente,” disse Théoden. “E i nostri esploratori dicono che hanno scavato trincee e piantato pali in mezzo alla strada. Non possiamo travolgerli con un attacco improvviso.” “Eppure dobbiamo fare in tutta fretta,” disse Éomer. “Mundburg è in fiamme!” “Fa’ finire Ghân-buri-Ghân!” disse l’Uomo Selvaggio. “Più d’una strada conosce. Lui guida voi per strada senza fossi, senza gorgûn, solo Uomini Selvaggi e animali. Molti sentieri fatti quando gente di Case di Pietra più forte. Loro scalca colline come cacciatori scalca carne di bestia. Uomini Selvaggi pensa che loro mangia pietra come cibo. Loro attraverso Drúadan a Rimmon con grandi carri. Loro non va più. Strada dimenticata, ma non da Uomini Selvaggi. Sopra collina e dietro collina, strada ancora nascosta sotto erba e albero, là dietro Rimmon e giù a Dîn, e poi di nuovo alla fine su strada di Uomini a Cavallo. Uomini Selvaggi vi mostra quella strada. Allora voi uccide gorgûn e caccia buio cattivo con ferro lucente, e Uomini Selvaggi può tornare a dormire in boschi selvaggi.” Éomer e il re si misero a parlare nella loro lingua. Alla fine Théoden si rivolse all’Uomo Selvaggio. “Accetteremo la tua offerta,” disse. “Anche se ci lasciamo alle spalle un esercito nemico, che cosa importa? Se la Città di Pietra cadrà, per noi non ci sarà ritorno. Se si salverà, allora l’armata degli orchi rimarrà tagliata fuori. Se ci sarai fedele, Ghân-buri-Ghân, allora riceverai una ricca ricompensa e avrai per sempre l’amicizia della Marca.” “Uomini morti non è amici di uomini vivi, e non dà loro doni,” disse l’Uomo Selvaggio. “Ma se voi è vivi dopo Oscurità, lasciate in pace Uomini Selvaggi in boschi e non cacciate loro più come animali. Ghân-buri-Ghân non guida voi in trappola. Lui va con padre degli Uomini a Cavallo e, se vi guida male, voi lo uccide.” “E sia!” disse Théoden. “Quanto tempo ci vorrà per aggirare il nemico e tornare sulla strada?” domandò Éomer. “Se tu ci guiderai, dovremo andare al passo; e la strada sarà senza dubbio stretta.” “Uomini Selvaggi va veloci a piedi,” disse Ghân. “Strada larga per quattro cavalli laggiù a Val Carromatto,” agitò la mano verso sud; “ma stretta a inizio e fine. Uomo Selvaggio può camminare da qui a Dîn tra sorgere del sole e mezzogiorno.” “Allora dobbiamo stimare almeno sette ore per chi cavalca in testa,” disse Éomer, “ma dobbiamo calcolare una decina d’ore per tutti gli altri. Qualche imprevisto potrebbe rallentarci e, se la nostra armata si sparpaglierà lungo il tragitto, ce ne vorrà di tempo per rimetterla in assetto una volta usciti dalle colline. Che ora è adesso?” “Chissà,” disse Théoden. “Adesso tutto è notte.” “Tutto buio, ma non tutto notte,” disse Ghân. “Quando viene Sole noi lo sente anche quando nascosto. Già scavalca Montagne dell’Est. S’apre il giorno in campi di cielo.” “Allora dobbiamo partire al più presto,” disse Éomer. “Ma anche così non possiamo sperar di venire in aiuto di Gondor entro oggi.” A Merry non occorreva sentire altro, e se la svignò per esser pronto quando sarebbe giunto l’ordine di mettersi in marcia. Era l’ultima tappa prima della battaglia. Non sarebbero sopravvissuti in molti, a suo giudizio. Ma poi pensò a Pippin e alle fiamme di Minas Tirith e ricacciò indietro la paura. Quel giorno andò tutto bene, e non ebbero sentore che il nemico stesse in agguato. Gli Uomini Selvaggi avevano spiegato una barriera di cacciatori vigili onde evitare che orchi o spie vaganti venissero a conoscenza dei loro movimenti sulle colline. Man mano che si avvicinavano alla città assediata, la luce era più livida che mai, e i Cavalieri trascorrevano in lunghe file come ombre scure di uomini e cavalli. Alla guida di ogni compagnia era un uomo selvaggio dei boschi; mentre il vecchio Ghân camminava a fianco del re. L’avvio era stato più lento del previsto, perché condurre appiedati i cavalli per trovare sentieri su per le creste densamente boschive dietro l’accampamento e poi giù nella recondita Val Carromatto aveva richiesto tempo ai Cavalieri. Era pomeriggio tardo quando i primi pervennero a vaste macchie che si stendevano oltre la costa orientale dell’Amon Dîn, occultando un’ampia breccia nell’infilata di colline che da Nardol al Dîn correva a est e a ovest. Per entro quella breccia scendeva tanto tempo fa la carraia ormai dimenticata, per poi riconfluire nella strada maestra dalla Città attraverso l’Anórien; oramai però da molte generazioni d’uomini gli alberi ne avevano preso possesso, facendola sparire, scassata e sepolta sotto le foglie di un’infinità di anni. Ma le macchie offrivano ai Cavalieri l’ultima occasione di riparo prima della battaglia in campo aperto; più oltre si stendevano la strada e le pianure dell’Anduin, e a est e a sud i pendii erano spogli e rocciosi mentre le colline attorte a groppo s’erpicavano, bastione dopo bastione, nella gran massa del Mindolluin e delle sue spalle. La compagnia in testa ricevette l’ordine di fermarsi e le seguenti, via via che sfilavano fuori dallo sbocco di Val Carromatto, si distribuivano in punti di bivacco sotto gli alberi grigi. Il re chiamò a consiglio i capitani. Éomer mandò in avanscoperta uomini a esplorare la strada; ma il vecchio Ghân scosse il capo. “Inutile che voi manda Uomini a Cavallo,” disse. “Uomini Selvaggi già vede tutto ciò che può in aria cattiva. Presto viene qui da me a riferire.” I capitani si riunirono; e poi da dietro gli alberi emersero con circospezione altre sagome di Púkel così simili al vecchio Ghân che Merry riusciva a stento a distinguerli. Parlarono a Ghân in una strana lingua gutturale. Di lì a poco Ghân si rivolse al re. “Uomini Selvaggi dice molte cose,” disse. “Primo, sta’ attenti! Ancora molti uomini accampati oltre il Dîn, a un’ora di marcia laggiù,” e agitò il braccio in direzione ovest verso il nero fuoco di segnalazione. “Ma nessuno tra qui e nuove mura di Gente della Pietra. Lì molti indaffarati. Mura non più in piedi: gorgûn abbatte con tuono di terra e mazze di ferro nero. Loro no prudenti e no guarda intorno. Pensa che loro amici sorveglia tutte strade!” Al che il vecchio Ghân fece uno strano gorgoglio, e sembrò che ridesse. “Buone notizie!” esclamò Éomer. “Perfino in questo buio torna a brillare la speranza. Gli espedienti del Nemico spesso tornano, suo malgrado, a nostro favore. Questa stessa maledetta oscurità ci ha protetto. E ora, nella smania di distruggere Gondor e smantellarlo pietra dopo pietra, i suoi orchi hanno dissipato il mio più grande terrore. Il muro esterno avrebbe potuto opporre a lungo resistenza. Ora ci hanno aperto la strada… sempre che ci arriviamo.” “Ancora una volta grazie, Ghân-buri-Ghân dei boschi,” disse Théoden. “La fortuna ti arrida per le notizie che ci hai dato e per averci guidato!” “Uccide gorgûn! Uccide orchi! Nessun’altra parola piace a Uomini Selvaggi,” replicò Ghân. “Caccia via aria cattiva e oscurità con ferro lucente!” “Per questo siamo giunti da lontano,” disse il re, “e ci proveremo. Ma quello che otterremo lo dirà solo il domani.” Ghân-buri-Ghân si acquattò toccando il suolo con la fronte bozzuta in segno di addio. Poi si alzò e fece per andarsene. Ma di colpo alzò il capo annusando l’aria come un animale dei boschi sorpreso da un odore. Gli si illuminarono gli occhi. “Il vento sta cambiando!” gridò e, con queste parole, quasi in un batter d’occhio, lui e i suoi compagni sparvero nelle tenebre, e nessun Cavaliere di Rohan mai più li vide. Non molto tempo dopo, in lontananza, a oriente, riprese il rullio fioco dei tamburi. Ma in nessun petto di tutto l’esercito insorse il timore di un tradimento da parte degli Uomini Selvaggi, per quanto strani e brutti potessero sembrare. “Non abbiamo più bisogno di guide,” disse Elfhelm; “nell’esercito ci sono cavalieri che sono andati fino a Mundburg in tempo di pace. Io per primo. Quando ci arriveremo, la strada prenderà a sud e ci vorranno ancora sette leghe prima di raggiungere le mura delle terre abitate. Lungo quasi tutto il tragitto l’erba cresce folta ai bordi della strada. Stando alle staffette di Gondor, su quel tratto si raggiunge la velocità massima. Potremo cavalcare rapidi e senza gran rumore.” “Allora, visto che dobbiamo aspettarci fere gesta, che richiederanno tutte le nostre forze,” disse Éomer, “propongo di riposarci adesso e di ripartir la notte, in modo da piombare sui campi domani, quando ci sarà più luce, o quando il nostro signore darà il segnale.” Il re diede la sua approvazione e i capitani si ritirarono. Ma Elfhelm si ripresentò poco dopo. “Gli esploratori non hanno incontrato nulla oltre il Bosco Grigio, sire,” disse, “tranne due uomini: due uomini morti e due cavalli morti.” “Ebbene?” disse Éomer. “Che cosa significa?” “Questo, sire: erano staffette di Gondor; forse uno di loro era Hirgon. O almeno la sua mano stringeva ancora la Freccia Rossa, ma lo avevano decapitato. Inoltre, dai segni si direbbe che fuggissero verso ovest quando sono caduti. Per come la vedo io, hanno trovato il nemico già sul muro esterno, o in procinto di assalirlo, sulla via del ritorno: questo due notti fa, se hanno preso cavalcature fresche alle stazioni di posta, come è consuetudine. Non potendo raggiunger la Città, sono tornati indietro.” “Ahimè!” disse Théoden. “Allora Denethor non ha avuto notizia della nostra cavalcata e dispererà del nostro arrivo.” “Necessità non tollera attesa, ma meglio tardi che mai,” disse Éomer. “E magari stavolta il vecchio adagio si dimostrerà più valido che mai da quando l’uomo parla con la bocca.” Era notte. L’esercito di Rohan avanzava in silenzio ai lati della strada. La strada che costeggiava le pendici del Mindolluin, ora prendeva a sud. In lontananza, e quasi in linea retta, si scorgeva un bagliore rosso sotto il cielo nero e i fianchi della grande montagna si profilavano scuri sullo sfondo. L’esercito si avvicinava al Rammas del Pelennor; ma il giorno non s’era ancora levato. Il re cavalcava in mezzo alla compagnia di testa, circondato dagli uomini della sua casa. Seguiva l’éored di Elfhelm; e Merry ora si avvide che Dernhelm aveva lasciato il suo posto e con il buio si era portato sempre più in avanti, fino a cavalcare proprio alle spalle della guardia del re. Ci fu una sosta. Davanti a sé Merry udì parlare sottovoce. Erano tornati gli esploratori che si erano spinti fin quasi sotto le mura. Si recarono dal re. “Ci sono grandi fuochi, sire,” disse uno. “La Città è tutta circondata dalle fiamme, e il terreno pullula di nemici. Ma tutti sembrano impegnati nell’assalto. Da quanto abbiamo potuto vedere, sul muro di cinta sono rimasti in pochi e, occupati come sono a distruggere, non stanno attenti.” “Ricordi le parole dell’Uomo Selvaggio, sire?” disse un altro. “In tempo di pace io vivo all’aperto nella Landa; mi chiamo Wídfara e anche a me l’aria porta messaggi. Il vento sta già girando. Dal Sud sale una brezza; ha un che di salmastro, per quanto debole. Il mattino porterà novità. Quando passerai il muro, sarà spuntata l’alba sopra i miasmi.” “Wídfara, se dici il vero, possa tu vivere al di là di questo giorno per anni beati!” disse Théoden. Si volse agli uomini della sua casa più vicini e ora parlò con voce chiara, tanto da essere udito anche da molti dei cavalieri della prima éored: “È giunta l’ora, Cavalieri della Marca, figli di Eorl! Nemici e fuoco sono innanzi a voi, dietro, lontane, son le vostre case. Tuttavia, pur se combatterete su suolo straniero, la gloria che raccoglierete vostra sarà per sempre. Avete prestato giuramento: osservatelo, per il sire, la patria e il vinco d’amicizia!” Le lance sugli scudi risonarono. “Éomer, figlio mio! Tu guiderai la prima éored,” disse Théoden; “e procederà al centro dietro il vessillo del re. Elfhelm, quando avremo superato il muro, guida la tua compagnia a destra. E Grimbold guiderà la sua sulla sinistra. Che le altre compagnie seguano queste prime tre secondo convenienza. Colpite ovunque si raccoglierà il nemico. Altri piani non ci è dato fare, giacché non sappiamo ancora come stanno le cose sul terreno. E ora avanti, e non temete le tenebre!” La compagnia di testa scattò alla velocità concessa dal buio ancora pesto, a dispetto del cambiamento previsto da Wídfara. Merry cavalcava dietro Dernhelm, aggrappandosi con la mano sinistra mentre con l’altra cercava di allentar la spada dentro al fodero. Ora sentiva amaramente la verità delle parole del vecchio re: in una battaglia del genere tu cosa faresti, Meriadoc? “Questo per l’appunto,” pensò: “essere d’ingombro per un cavaliere e, nel migliore dei casi, sperar di rimanere in sella senza essere calpestato a morte da zoccoli al galoppo!” Erano ormai a meno di una lega da dove prima si ergevano le mura esterne. Le raggiunsero presto; troppo presto per Merry. Si levarono urla selvagge, seguite da qualche schermaglia, ma fu breve. Gli orchi impegnati sulle mura erano pochi e colti di sorpresa; non ci volle molto a ucciderli o metterli in fuga. Davanti alle rovine della porta nord del Rammas il re si fermò di nuovo. La prima éored si raccolse dietro di lui e sui fianchi. Dernhelm si teneva vicino al re, anche se la compagnia di Elfhelm era lontana, sulla destra. Gli uomini di Grimbold li aggirarono, pervenendo a una grande breccia nelle mura un po’ più a est. Merry sbirciò da dietro le spalle di Dernhelm. In lontananza, forse a dieci miglia o più, c’era un grande incendio ma, tra quello e i Cavalieri, strisce di fuoco avvampavano disposte in un’ampia mezzaluna, a meno di una lega di distanza nel punto più vicino. Poc’altro riuscì a scorgere nell’oscura piana e, per il momento, non c’era speranza di mattino, né alito di vento, mutato o immutato. Ora in silenzio l’esercito di Rohan avanzò sul terreno di Gondor, riversandosi a rilento ma con regolarità come la marea attraverso le falle di una diga ritenuta sicura. Ma la mente e la volontà del Capitano Nero erano completamente concentrate sulla città allo stremo, e finora non gli era giunta notizia ad avvertirlo che nei suoi piani c’era una crepa. Dopo qualche tempo il re condusse i suoi uomini un po’ verso est, per portarsi tra i fuochi dell’assedio e i campi esterni. Non avevano ancora incontrato opposizione, e Théoden ancora non dava il segnale. Alla fine si fermò di nuovo. La Città era ormai vicina. Nell’aria c’era puzza di bruciato e una vera e propria ombra di morte. I cavalli erano irrequieti. Ma il re, immobile in sella a Crindineve, contemplava l’agonia di Minas Tirith, quasi colto all’improvviso da angoscia o terrore. Sembrava impicciolire sotto il peso degli anni. Lo stesso Merry ebbe la sensazione di essere schiacciato dall’immane peso dell’orrore e del dubbio. Il cuore gli batteva lentamente. Il tempo sembrava sospeso nell’incertezza. Arrivavano troppo tardi! Troppo tardi era peggio che mai! Forse Théoden avrebbe mollato, chinato il vecchio capo e fatto dietro front, correndo a rifugiarsi sulle colline. Poi tutt’a un tratto Merry finalmente lo sentì, non c’era dubbio: un cambiamento. Un vento sul suo viso! I primissimi lucori. Lontano, lontanissimo, a Sud, vaghe come remote forme grigie, s’intravedevano le nubi derivare a bioccoli: e, al di là, il mattino. Ma in quel preciso istante ci fu un bagliore, come se un fulmine fosse scaturito dalla terra sottostante la Città. Per un secondo arroventato si stagliò remota, abbacinante, in bianco e nero, la torre più alta come un ago candente; e poi, mentre l’oscurità si richiudeva, ecco arrivare attraverso i campi un grande bum. A quel rumore la sagoma ricurva del re si raddrizzò di colpo. Alto e fiero di nuovo egli sembrò; e sollevatosi sulle staffe gridò a gran voce, più chiara di qualsiasi altra voce di mortale mai udita da nessuno dei presenti: Avanti, avanti, Cavalieri di Théoden! Fere gesta ridèste: fuoco e strage! Scossa la lancia, lo scudo fracassato, giorno di spada, rosso giorno, anzi che sorga il sole! Al galoppo, al galoppo! Al galoppo verso Gondor! Dopo di che agguantò un gran corno dalle mani di Guthláf il suo vessillifero e ci soffiò dentro con tanta forza da mandarlo in pezzi. E subito tutti i corni dell’esercito in musica s’alzarono, e il suono dei corni di Rohan in quell’ora era come tempesta sulla piana, come tuono sui monti. Al galoppo, al galoppo! Al galoppo verso Gondor! A un tratto il re gridò a Crindineve e il cavallo balzò in avanti. Garriva dietro di lui il vessillo al vento, bianco cavallo in campo verde, ma lo distanziò. Venivano di poi tonanti i cavalieri della sua casa, ma lui restava sempre in testa. Éomer era dei loro, la bianca coda di cavallo del suo elmo svolazzava nella corsa, e l’avanguardia della prima éored ruggiva come un maroso schiumante sulla proda, ma Théoden restava irraggiungibile. Invasato di morte sembrava, o la furia guerriera degli avi gli scorreva come novello fuoco nelle vene, e Crindineve lo portava come un dio dei tempi antichi, invero come Oromë il Grande nella battaglia dei Valar, quando il mondo era giovane. Il suo scudo d’oro fu scoperto ed eccolo brillare come un’immagine del Sole, e l’erba fiammeggiava di verde intorno alle bianche zampe del corsiero. Venne il mattino, e col mattino un vento dal mare; e l’oscurità si tolse, e le armate di Mordor gemettero, prese da terrore, e fuggirono, e perirono, calpeste dagli zoccoli dell’ira. E allora tutto l’esercito di Rohan proruppe in canto, e cantavano mentre trucidavano, in preda alla gioia del combattimento, e il suono del loro canto bello e tremendo giunse insino alla Città. CAPITOLO VI LA BATTAGLIA DEI CAMPI DEL PELENNOR Ma non era un capo orco né un brigante a guidar l’assalto a Gondor. L’oscurità si diradava troppo presto, prima della data stabilita dal suo Padrone: al momento la fortuna lo aveva tradito, e il mondo gli si era rivoltato contro; la vittoria sfuggiva alla sua presa proprio mentre allungava la mano per afferrarla. Ma il suo braccio era lungo. Al comando era sempre lui, investito di grandi poteri. Re, Spettro dell’Anello, Signore dei Nazgûl, disponeva di molte armi. Abbandonata la Porta, si dileguò. Théoden Re della Marca era arrivato sulla strada che dalla Porta conduceva al Fiume, e si diresse verso la Città, che adesso si trovava a meno di un miglio. Rallentò un po’ l’andatura, in cerca di nuovi nemici, e intanto i suoi cavalieri lo circondarono, e Dernhelm era dei loro. Più avanti, e più vicino alle mura, gli uomini di Elfhelm si aggiravano tra le macchine d’assedio, tranciando, trucidando, spingendo i nemici nelle trincee di fuoco. Quasi tutta la parte nord del Pelennor era stata occupata, e lì gli accampamenti bruciavano, gli orchi fuggivano verso il Fiume come branchi davanti ai cacciatori; e i Rohirrim andavano e venivano a piacimento. Ma ancora non avevano infranto l’assedio, né conquistato la Porta. Davanti c’erano molti nemici e, sulla metà ulteriore della pianura, schiere tuttora invitte. A sud, sull’altra sponda della strada, si trovava il grosso delle forze degli Haradrim, e la cavalleria era adunata sotto lo stendardo del loro capitano, che si guardava attorno e, nella luce crescente, aveva scorto il vessillo del re in posizione molto avanzata sul campo di battaglia e attorniato da pochi uomini. Allora, in preda a rossa rabbia, cacciò un urlo e, spiegato lo stendardo, nero serpente in campo scarlatto, mosse contro il bianco cavallo e verde con grande turba d’uomini: allo sguainar le scimitarre dei Sudron fu come un allucciolio di stelle. Al che di lui s’avvide Théoden e, deciso a non attendere l’assalto, con un grido a Crindineve corse a dargli il benvenuto a testa bassa. Immane al dar di cozzo fu lo scontro. Ma la bianca furia degli Uomini del Nord vampava con più ardore, e più valenti i loro cavalieri dalle lunghe lance e immiti. Pur meno numerosi essi fendettero il folto dei Sudron siccome folgore nella foresta. Piombò frammezzo l’orda Théoden figlio di Thengel, e la sua lancia andò in frantumi nell’abbattere il loro capitano. Snudata poi la spada, diè di sprone incontro allo stendardo, falciò asta e portatore; e il serpente nero rovinò. Al che tutti i rimasti illesi della loro cavalleria fecero dietro front e presero la fuga. Ma ecco che, nel pieno della gloria del re, di colpo il suo scudo s’oscurò. Il nuovo mattino fu cassato dal cielo. Scesero intorno a lui le tenebre. I cavalli imbizzarrivano e nitrivano. Disarcionati, proni, gli uomini strisciavano al suolo. “A me! A me!” gridò Théoden. “In piedi Eorlingas! Non temete le tenebre!” Ma Crindineve, folle di terrore, s’impennò, lottando con l’aria, e poi con un gran grido si schiantò su un fianco: un dardo nero l’aveva trafitto. Il re cadde sotto di lui. La grande ombra calò come una nuvola cadente. Ed ecco! era una creatura alata: se uccello, più grande allora di ogni altro uccello, ed era nudo, sia di penne sprovvisto sia di piume, e le ampie ali erano come membrane di cuoio tra le dita cornee; e puzzava. Forse era una creatura di un mondo più antico, di una specie che, rintanata su gelide montagne cadute nell’oblio sotto la Luna, era perdurata oltre il suo tempo e in nidi immondi aveva covato quest’ultima improvvida progenie, incline al male. E l’Oscuro Signore l’aveva presa e cibata di fere carni, finché non superò in grandezza ogni altro essere alato; e l’aveva offerta al servitore onde farne il suo destriero. Sempre più giù essa scese e poi, ripiegando le dita palmate, cacciò un grido gracchiante e andò a posarsi sul corpo di Crindineve, affondandovi le grinfie, curvando il lungo collo ignudo. Sul dorso era seduta una figura di nero ammantata, immane e minacciosa. Una corona d’acciaio aveva in capo ma, tra il serto e la cappa, nulla era visibile, se non un feral bagliore d’occhi: il Signore dei Nazgûl. All’aere risalito, avea chiamato a sé il destriero anzi che il buio venisse a mancare, e adesso era tornato, portando ruina, trasformando la speranza in disperazione, e la vittoria in morte. Brandiva una gran mazza d’armi nera. Ma Théoden non era stato completamente abbandonato. I cavalieri della sua casa giacevano ammazzati intorno a lui o, vittime della follia dei destrieri, venivano trascinati lontano. Uno però ne era rimasto: Dernhelm il giovane, fedele al di là della paura; e piangeva, poiché amava il suo signore come un padre. Per tutta la carica aveva portato Merry indenne dietro di sé, fino all’arrivo dell’Ombra; e allora Windfola, in preda al terrore, li aveva disarcionati e ora correva a perdifiato per la piana. Come una bestia smarrita Merry strisciava a quattro zampe, oppresso da un orrore che lo rendeva cieco e nauseato. “Servitore del re! Servitore del re!” gli gridava in petto il cuore. “Devi restare al suo fianco. Sarai come un padre per me, hai detto.” Ma la volontà non rispondeva, e il corpo era tremante. Merry non osava aprire gli occhi o alzar la testa. Allora dal nerume della mente credette di sentir parlare Dernhelm; ora però la voce sembrava strana e gli ricordò un’altra voce un tempo conosciuta. “Sparisci, immondo dwimmerlaik, signore della carogna! Lascia i morti in pace!” Una fredda voce replicò: “Non metterti tra il Nazgûl e la sua preda! Altrimenti non ti ucciderà a tua volta. Ti porterà alle case del lamento, oltre ogni tenebra, dove divoreranno la tua carne e la tua mente aggrinzita verrà messa a nudo davanti all’Occhio senza Palpebra.” Una spada sguainata risuonò. “Fa’ quel che vuoi; ma io lo impedirò, se posso.” “Lo impedirai? Povero pazzo. Nessun uomo vivente può farlo!” Allora Merry, di tutti i suoni in quell’ora percepiti, udì il più strano. Gli sembrò che Dernhelm ridesse, e la sua voce chiara era come un tinnìo d’acciaio. “Ma io non sono un uomo vivente! Dinanzi a te hai una donna. Éowyn io sono, figlia di Éomund. Tu ti frapponi tra me e il mio signore e consanguineo. Sparisci, se non sei imperituro! Vivo o morto vivente, io ti colpirò, se tu lo tocchi.” La creatura alata le urlò contro, ma lo Spettro dell’Anello non rispose e rimase in silenzio, come preso da dubbio improvviso. Sommo stupore vinse per un attimo la paura in Merry, che aprì gli occhi, e la nerezza più non li copriva. Assisa a pochi passi da lui la grande bestia, e tutto intorno a lei sembrava buio; sopra, come un’ombra di disperazione, incombeva il Signore dei Nazgûl. Di fronte a loro, un po’ a sinistra, si teneva colei che aveva chiamato Dernhelm. Ma l’elmo del segreto era caduto dal suo capo e la chioma chiara, libera da vincoli, lucea come oro pallido sugli omeri. Gli occhi grigi come il mare erano duri e feri, e pur le lacrime rigavano la guancia. Una spada aveva in pugno e teneva alto lo scudo contro l’orrore degli occhi del nemico. Éowyn era e, al tempo stesso, Dernhelm. Nella mente di Merry balenò il ricordo del volto scorto alla partenza da Fanclivo: il volto di chi, privo di speranza, va in cerca della morte. Pietà riempì il suo cuore e somma meraviglia e, all’improvviso, il coraggio lento a scaldarsi della sua razza si destò. Strinse i pugni. Lei così bella, così disperata, non doveva morire! Non da sola in ogni caso, senza aiuto. La faccia del loro nemico non era rivolta verso di lui, nondimeno Merry osava a stento muoversi, per tema che il ferale sguardo cadesse su di lui. Piano, pianissimo iniziò a spostarsi da una parte; ma il Capitano Nero, concentrato con dubbio e iniquità sulla donna a lui dinanzi, non gli prestò più attenzione che a un verme nella melma. Di colpo la grande bestia sbatté l’immonde ali, e fetido era il vento sollevato. Di nuovo balzò in aria per poi piombare ratta e stridula su Éowyn, affondando becco e grinfia. Però lei non batté ciglio: fanciulla dei Rohirrim, figlia di re, sottile ma come una lama d’acciaio, bella e pur terribile. Vibrò un rapido colpo, destro e micidiale. Il collo teso tranciò di netto, e la testa spiccata ricadde come pietra. Con un balzo indietreggiò al rovinio dell’enorme sagoma che, l’ampie ali distese, crollò al suolo; e l’ombra si dissipò con la caduta. Circonfusa di luce, i suoi capelli splendevano al sorgere del sole. Dallo sfacelo emerse il Cavaliere Nero, alto e minaccioso, torreggiante su di lei. Con un urlo di odio che come veleno lacerava i timpani, lasciò cader la mazza. Lo scudo le volò in mille pezzi e le si ruppe il braccio; finì in ginocchio. Quello si chinò su di lei come una nuvola, con un guizzo nello sguardo; la mazza per uccidere levò. Ma a un tratto anche lui con un grido d’atroce dolore piombò in avanti, e il colpo andò a vuoto, affondando nel terreno. La spada di Merry lo aveva trafitto da dietro, tranciando il nero manto e, risalita sotto l’usbergo, aveva infilzato il tendine dietro il possente ginocchio. “Éowyn! Éowyn!” gridò Merry. Allora barcollando, sollevatasi a fatica, con le ultime forze lei affondò la spada tra la corona e il manto, mentre le grandi spalle si chinavano innanzi a lei. La spada si spezzò sprigionando mille schegge. La corona rotolò via con fragore. Éowyn cadde in avanti sul nemico caduto. Ma ecco che il manto e l’usbergo erano vuoti. Informi ora giacevano in terra, laceri e gualciti; e un gridò si levò nell’aria trepida, indi sfumò in un lamento stridulo, portato via dal vento, voce esile e disincarnata che smorì in un risucchio, per non esser mai più udita in quell’era di questo mondo. Ed ecco lì Meriadoc lo hobbit in piedi in mezzo ai trucidati, sbattendo le palpebre come un gufo alla luce del giorno, accecato dalle lacrime; e attraverso una caligine guardò la bella testa di Éowyn, distesa immobile; e guardò il volto del re, caduto all’apogeo della sua gloria. Crindineve in agonia s’era di nuovo rigirato, allontanandosi dal padrone; nondimeno ne aveva causato lui la perdita. Allora Merry si chinò e gli prese la mano per baciarla, ed ecco che Théoden aprì gli occhi, ancora limpidi, e parlò con voce calma benché faticata. “Addio, Messer Holbytla!” disse. “Il mio corpo è a pezzi. Vado a raggiungere i miei padri. E perfino in così augusta compagnia ora non dovrò vergognarmi. Ho abbattuto il serpente nero. Un mattino torvo, un giorno lieto, un tramonto d’oro!” Merry non riusciva a parlare, ma scoppiò di nuovo a piangere. “Perdonatemi, sire,” disse alfine, “se ho infranto i vostri ordini, senza poi far altro, al vostro servizio, che piangere alla nostra separazione.” Il vecchio re sorrise. “Non crucciarti! È tutto perdonato. Non si ricusa un grande cuore. Ora vivi in letizia; e quando siederai in pace con la tua pipa, pensa a me! Ormai con te più non potrò sedere a Meduseld, come promesso, o darti ascolto in materia d’erbe.” Chiuse gli occhi e Merry si chinò al suo fianco. Di lì a poco riprese a parlare. “Dov’è Éomer? S’abbuiano i miei occhi, e io vorrei vederlo prima di partire. Dovrà essere re dopo di me. E vorrei inviare un messaggio a Éowyn. Lei, lei non voleva che io la lasciassi, e adesso più non rivedrò colei che m’è più cara di una figlia.” “Sire, sire,” attaccò Merry con voce rotta, “lei è…”; ma in quella si levò un gran clamore, mentre tutt’intorno a loro risuonavano corni e trombe. Merry si guardò in giro: aveva dimenticato la guerra, e tutto il resto del mondo, e sembravano trascorse molte ore da che il re aveva cavalcato incontro alla sua perdita, pur se si era trattato invero soltanto di un breve lasso. Ma ora si avvide che rischiavano di restare intrappolati nel bel mezzo della grande battaglia in punto di scoppiare. Rinnovate forze del nemico risalivano in fretta e furia la strada del Fiume; e da sotto le mura accorrevano le legioni di Morgul; e dai campi a sud accorrevano i fanti di Harad con la cavalleria in testa, mentre dietro si stagliavano gli enormi dorsi dei mûmakil sormontati dalle torri di guerra. Ma a nord il bianco cimiero di Éomer guidava il grande fronte dei Rohirrim, che aveva radunato e ricomposto; e dalla Città accorrevano tutte le forze a disposizione, con il cigno d’argento di Dol Amroth all’avanguardia, ricacciando il nemico dalla Porta. Per un attimo nella mente di Merry balenò il pensiero: “Dov’è Gandalf? Non è qui? Non avrebbe potuto salvare il re e Éowyn?” Ma in quella arrivò al gran galoppo Éomer, e con lui i cavalieri della casa reale ancora in vita, che adesso avevano ripreso il controllo della cavalcatura. Guardarono stupiti la carcassa abbandonata della fera bestia; e i destrieri non vollero avvicinarsi. Ma Éomer balzò giù di sella, e dolore e sgomento lo assalirono quando si portò a fianco del re e lì ristette in silenzio. Poi uno dei cavalieri prese il vessillo dalla mano di Guthláf il vessillifero che giaceva morto in terra e lo sollevò. Théoden aprì lentamente gli occhi. Alla vista del vessillo fece segno di consegnarlo a Éomer. “Ti saluto, Re della Marca!” disse. “Ora cavalca incontro alla vittoria! Di’ addio a Éowyn!” E così spirò, senza saper che Éowyn giaceva accanto a lui. E tutti i presenti piansero al grido: “Théoden Re! Théoden Re!” Ma Éomer disse loro: Non eccedete in pianti! Il morto è nobile, degna la fine. Quando avrà il suo tumulo, le donne si dorranno. Or guerra chiama! Lui stesso pur piangeva nel parlare. “Restino qui i suoi cavalieri,” disse, “e portino via con onore il corpo suo dal campo, affinché la battaglia non lo calpesti! Sì, e tutti gli altri uomini del re che giacciono qui morti.” E guardò i caduti, ricordandone i nomi. E a un tratto lì distesa scorse Éowyn, sua sorella, e la riconobbe. Restò per un istante come un uomo trafitto al cuore da una freccia nel bel mezzo di un grido; e poi divenne d’un pallore mortale in viso, e una gelida furia insorse in lui, tanto da renderlo per qualche istante muto. Invasato era di morte. “Éowyn, Éowyn!” alla fine gridò. “Éowyn, che cosa ci fai qui? Che follia o maleficio è mai questo? Morte, morte, morte! Che la morte ci prenda tutti!” Poi senza tener consiglio né aspettare l’avvicinarsi degli uomini della Città, diè di sprone al cavallo e si riportò al galoppo in testa al grande esercito, soffiando nel corno e incitando all’assalto. La voce risonò chiara per tutto il campo di battaglia. “Morte! Al galoppo, al gran galoppo incontro alla rovina e alla fine del mondo!” Al che l’esercito si mise in moto. Ma i Rohirrim non cantavano più. Morte gridavano all’unisono con voce alta e terribile, e preso abbrivio la tenzone trascorse come una grande marea accanto al loro re caduto e proseguì ruggendo verso sud. Ed ecco, sempre lì in piedi, Meriadoc lo hobbit, che sbatteva le palpebre tra le lacrime, e nessuno gli parlava, anzi nessuno sembrava badare a lui. Asciugò le lacrime, si chinò a raccogliere lo scudo verde datogli da Éowyn e se lo mise a tracolla. Poi cercò la spada che aveva lasciato cadere; perché all’atto di colpire aveva il braccio intorpidito e adesso poteva usare soltanto la mano sinistra. E to’, ecco l’arma in terra, ma la lama fumava come un ramo secco gettato nel fuoco; e mentre la guardava, s’accartocciò, avvizzì e si strusse. Così finì la spada dei Poggitumuli, opera dell’Occidenza. Ma lieto di conoscerne il destino sarebbe stato quei che con pazienza l’aveva un dì forgiata nel Regno del Nord, allorché i Dúnedain erano giovani e primo tra i nemici era il terrifico reame di Angmar e il suo re stregone. Nessun’altra lama, quand’anche brandita da mani più possenti, avrebbe inferto una ferita così atroce a un tal nemico, fendendo la carne non morta, rompendo l’incantesimo che giungeva i tendini invisibili alla sua volontà. Issato il re, alcuni uomini stesero dei manti su tronconi di lancia per ricondurlo su una portantina di fortuna verso la Città; mentre altri sollevavano delicatamente Éowyn e la portavano appresso a lui. Non fu però possibile recuperare gli uomini della casa del re dal campo di battaglia; giacché sette cavalieri del re erano caduti e fra questi Déorwine, loro comandante. Talché li deposero lontano dai nemici e dalla fera bestia e piantarono lance tutt’intorno. In seguito, una volta tutto finito, gli uomini tornarono, accesero un fuoco e bruciarono la carcassa della bestia; per Crindineve invece scavarono una fossa e posero una lapide sulla quale era inciso nelle lingue di Gondor e della Marca: Servo fedele, al cavalier funesto, Crindineve, progenie di Pié lesto. Verde e alta crebbe l’erba sulla Fossa di Crindineve, mentre il terreno ove la bestia fu bruciata restò per sempre nero e nudo. Con passo triste e lento adesso Merry procedeva accanto ai portatori, senza curarsi più della battaglia. Era stremato e dolorante, e le membra gli tremavano come per il freddo. Una forte pioggia risalì dal Mare, e ogni cosa sembrò piangere per Théoden e Éowyn, estinguendo gli incendi in Città con grigie lacrime. Fu attraverso una caligine che Merry di lì a poco vide avvicinarsi l’avanguardia degli uomini di Gondor. Imrahil, Principe di Dol Amroth, cavalcò fino a loro e tirò le redini. “Quale fardello trasportate, Uomini di Rohan?” gridò. “Théoden Re,” risposero. “È morto. Ma Éomer Re ora galoppa incontro alla battaglia: lui dal bianco cimiero al vento.” Allora il principe smontò da cavallo e s’inginocchiò accanto alla lettiga in onore del re e del suo grande assalto; e pianse. Poi, alzatosi, scorse Éowyn e si stupì. “Ma questa è una donna!” disse. “Perfino le donne dei Rohirrim sono venute a darci manforte in guerra?” “No! Una soltanto,” risposero. “Dama Éowyn è costei, sorella di Éomer; e nulla sapevamo della sua venuta fino a questo momento, e grandemente ce ne rammarichiamo.” Allora il principe, alla vista della sua bellezza, malgrado il volto esangue e freddo, le toccò la mano nel chinarsi per guardarla più da presso. “Uomini di Rohan!” gridò. “Non c’è uno speziale tra di voi? È ferita, fors’anche a morte, ma secondo me è ancora viva.” Tenne dianzi alle fredde labbra il bracciale brunito, ed ecco una sottile patina appena percettibile alonare l’armatura. “Ora occorre fare in fretta,” disse, e mandò qualcuno al galoppo in Città in cerca d’aiuto. Mentre lui, con un profondo inchino ai caduti, disse loro addio e, rimontato in sella, corse alla battaglia. E il combattimento ora impazzava sui campi del Pelennor; e il fragor delle armi saliva alto nel cielo con l’urlìo degli uomini e il nitrito dei cavalli. Suonavano i corni e sbraitavano le trombe, e i mûmakil, pungolati a guerreggiare, barrivano. Sotto le mura meridionali della Città la fanteria di Gondor avanzava contro le legioni di Morgul lì ancora adunate in forze. La cavalleria invece si portò a est in soccorso di Éomer: Húrin l’Alto, Custode delle Chiavi, e il Signore del Lossarnach, e Hirluin delle Verdi Colline, e il Principe Imrahil il bello attorniato da tutti i suoi cavalieri. Il loro aiuto non giungeva troppo presto ai Rohirrim; giacché la fortuna s’era rivoltata contro Éomer e la furia lo aveva tradito. La gran rabbia della carica aveva sbandato il fronte nemico e grossi cunei dei suoi Cavalieri erano penetrati agevolmente tra le schiere dei Sudron, sgominando la cavalleria e facendo strage della fanteria. Ma ovunque incontrassero i mûmakil, i cavalli, anziché avanzare, indietreggiavano e scartavano; e i grandi mostri, da nessuno oppugnati, stavano come torri di difesa intorno alle quali s’adunavano gli Haradrim. E se i Rohirrim al momento dell’attacco eran tre volte meno numerosi dei soli Haradrim, ben presto la loro condizione peggiorò; perché nuovi rinforzi adesso stavano affluendo sul campo di battaglia da Osgiliath. Li avevan lì riuniti per il sacco della Città e lo scempio di Gondor in attesa di un segnale del loro Capitano, ormai annientato. Ma Gothmog, il luogotenente di Morgul, li aveva gettati nella mischia; Easterling armati d’asce, Variag del Khand, Sudron vestiti di scarlatto, e dall’Estremo Harad uomini neri come mezzi troll con gli occhi bianchi e la lingua rossa. Ora alcuni di costoro accorrevano alle spalle dei Rohirrim, altri muovevano a ovest per contener le forze di Gondor e impedire che si unissero con Rohan. Fu proprio quando le cose avevano iniziato a prendere una brutta piega per Gondor, intaccandone la speranza, che un nuovo grido si levò nella Città: era metà mattino e soffiava un forte vento, la pioggia fuggiva verso nord e splendeva il sole. In quell’aria limpida le sentinelle sulle mura scorsero in lontananza una nuova visione di terrore, e l’ultima speranza li lasciò. Dall’ansa dello Harlond l’Anduin scorreva in modo tale che dalla Città era possibile seguirne il corso per qualche lega, e chi aveva la vista buona riusciva ad avvistare un naviglio in avvicinamento. E puntato l’occhio in quella direzione ecco levarsi grida di sgomento: nera contro lo specchio lumescente delle acque videro una flotta spinta dal vento: dromoni e navi di grande pescaggio con molti remi e vele nere enfiate dalla brezza. “I Corsari di Umbar!” urlarono gli uomini. “I Corsari di Umbar! Guardate! Arrivano i Corsari di Umbar! Sicché hanno preso Belfalas, e l’Ethir, e il Lebennin è caduto. I Corsari ci danno addosso! Questo è l’ultimo colpo del destino!” E qualcuno, senza aver ricevuto l’ordine, dato che nella Città non c’era più nessuno a comandarli, corse alle campane e suonò l’allarme; altri invece soffiavano nella tromba per annunciar la ritirata. “Alle mura!” gridavano. “Alle mura! Tornate nella Città prima d’essere tutti sopraffatti!” Ma il vento che incalzava le navi disperse tutti i loro strepiti. I Rohirrim peraltro non avevano bisogno di notizie o avvertimenti. Vedevano fin troppo bene da soli le vele nere. Ormai Éomer era sì e no a un miglio dallo Harlond, e tra lui e il porto c’era gran ridda di primi nemici, mentre un turbinio di nuovi sopraggiungeva alle sue spalle, tagliandolo fuori dal Principe. Allora guardò verso il Fiume e in cuor suo morì la speranza, e quel vento che aveva benedetto adesso maledisse. Le schiere di Mordor invece, rinfrancate e piene di rinnovata furia e bramosia, si lanciarono urlando all’attacco. Freddo era adesso l’animo di Éomer e lucida la mente. Fece suonare i corni onde adunare attorno al suo vessillo tutti gli uomini in grado di convenir sul posto; la sua idea era drizzare un grande muro di scudi in ultima istanza e resistere, lottando appiedati fino a che tutti fossero caduti, e compier gesta degne di canzoni sui campi del Pelennor, pur se non fosse rimasto alcuno in Occidente a ricordare l’ultimo Re della Marca. Talché cavalcò fino a un verde poggio e lì piantò il vessillo, e il Cavallo Bianco galoppò ondeggiando al vento. Dal dubbio e dal buio incontro al giorno Cantando venni al sole, spada in pugno. Finita la speranza, infranto il cuore: Ira e ruina, e rosso cruore al vespro! La strofe recitò, ma rise egli nel dirla. Perché l’aveva di nuovo preso la bramosia di battersi; ed era ancora illeso, ed era giovane, ed era re: sovrano di un fero popolo. Ed ecco che, mentre rideva della disperazione, tornò a guardar le nere navi e, con gesto di sfida, alta levò la spada. E poi stupor lo colse, e una gran gioia; e scagliò la spada in alto nella luce del sole e, nel riprenderla, cantava. E tutti gli occhi seguirono il suo sguardo, ed ecco che sulla nave di testa eruppe un grande stendardo che il vento dispiegò mentre lo scafo virava verso lo Harlond. Ivi sbocciava un Albero Bianco, che stava per Gondor; ma era circondato da Sette Stelle e sormontato da un’alta corona, le insegne di Elendil che nessun signore portava ormai da anni incalcolabili. E le stelle fiammavano alla luce del sole, conteste di gemme da Arwen figlia di Elrond; e la corona lucea nel mattino, d’oro contesta e di mithril. Così giunse Aragorn figlio di Arathorn, Elessar, erede d’Isildur, dai Sentieri dei Morti, portato da un vento del Mare al regno di Gondor; e l’esultanza dei Rohirrim fu un profluvio di risate e un balenio di spade, e la gioia e lo stupore della Città una musica di trombe e una squilla di campane. Le schiere di Mordor invece erano in preda allo sconcerto: sembrava una grande stregoneria che le loro stesse navi rigurgitassero di nemici; e un nero terrore le pervase, consapevoli che il fato aveva invertito rotta e che la loro fine era vicina. A est presero i cavalieri di Dol Amroth, cacciando innanzi a sé il nemico: uomini troll e Variag e orchi che odiavano la luce del sole. A sud marciò Éomer, e al suo cospetto gli uomini fuggivano, presi tra l’incudine e il martello. Perché adesso dalle navi saltavan giù sui moli dello Harlond a frotte, per poi lanciarsi verso nord siccome turbine. Ecco arrivare Legolas, e Gimli che brandiva l’ascia, e Halbarad con lo stendardo, e Elladan e Elrohir con stelle sulla fronte, e i Dúnedain di fermo polso, Forestali del Nord, alla testa di un gran concorso di prodi del Lebennin, del Lamedon e dei feudi del Sud. Ma davanti a tutti incedeva Aragorn con la Fiamma dell’Ovest, Andúril, siccome fuoco appena acceso, Narsil riforgiata e micidiale come un tempo; e sulla fronte aveva la Stella di Elendil. E così Éomer e Aragorn finirono per incontrarsi in mezzo alla battaglia, si appoggiarono alla spada, si guardarono negli occhi e furono felici. “Sicché ci rincontriamo, pur con tutte le milizie di Mordor a frapporsi,” disse Aragorn. “Non lo avevo detto a Borgocorno?” “Queste le tue parole,” disse Éomer, “ma la speranza spesso inganna e io allora ignoravo che tu eri dotato di prescienza. E comunque l’aiuto insperato è due volte benedetto, e mai riunione d’amici fu più gioiosa.” E si serrarono la mano. “Né invero più tempestiva,” disse Éomer. “Arrivi appena in tempo, amico mio. Grandi sono le perdite e grande è il dolore.” “In tal caso vendichiamole, prima ancora di parlarne!” disse Aragorn, e insieme ripartirono per la battaglia. Aspra tenzone e lungo tribolo li aspettavano; i Sudron erano uomini arditi e truci, e feroci se in preda alla disperazione; mentre gli Easterling erano forti e agguerriti e non chiedevano quartiere. E così, in questo o quel punto, presso una stalla o un casolare in cenere, su collinetta o terrapieno, sotto mura o sul campo, continuarono a riunirsi, ricompattarsi e battersi fino al calar del giorno. Poi il Sole finalmente calò dietro il Mindolluin e riempì tutto il cielo di un grandioso incendio, talché colli e montagne erano come tinti di sangue; di fuoco ardeva il Fiume, e rossa nel crepuscolo si stendeva l’erba del Pelennor. Prese in quell’ora fine la grande Battaglia del campo di Gondor; e non un singolo nemico restò in vita entro la cinta del Rammas. Tutti trucidati, tranne quelli fuggiti per morire altrove o per annegarsi nella rossa schiuma del Fiume. Pochi tornarono a est, a Morgul o a Mordor; e nel paese degli Haradrim giunse soltanto una storia di lontano: un’eco della collera e del terrore di Gondor. Aragorn, Éomer e Imrahil tornarono a cavallo verso la Porta della Città, stremati oltre ogni gioia o pena. Erano tutti e tre indenni, poiché tale era la loro fortuna e la valentia e la possa del braccio che pochi invero avevano osato affrontarli o guardarli in faccia nell’ora della collera. Molti altri invece erano feriti o mutilati o morti sul campo. Solo e disarcionato, Forlong era perito sotto l’asce; e Duilin di Morthond e suo fratello erano stati calpestati a morte nel dar l’assalto ai mûmakil, mentre guidavano i loro arcieri in prossimità dei mostri per colpirli agli occhi. Né Hirluin il bello sarebbe più tornato a Pinnath Gelin, né Grimbold a Grimslade, né Halbarad nelle Terre del Nord, Forestale dal fermo polso. Non pochi i caduti, celebri o ignoti, capitani o soldati; ché di una grande battaglia si trattò e nessun racconto mai ne diè piena contezza. Così molti anni dopo un artefice di Rohan parlava in una sua canzone dei Tumuli di Mundburg: Squillare udimmo i corni sulle alture, brillar le spade nel Regno del Sud. A Petralanda corsero i cavalli come vento al mattino. Era la guerra. Lì cadde Théoden, gran prole di Thengel, per non tornare più all’aule d’oro e ai verdi pascoli del Settentrione, gran sire delle schiere. Harding e Guthláf, Dúnhere e Déorwine, e il prode Grimbold, Herefara e Herubrand, Horn e Fastred, perirono pugnando in paese alieno: nei Tumuli di Mundburg sotterrati coi signori di Gondor, stretti in lega. Hirluin il Bello ai colli presso il mare, Forlong il vecchio alle vallate in fiore del suo paese Arnach, non tornarono; né gli alti arcieri Derufin e Duilin all’acque scure, i laghi del Morthond all’ombra dei rilievi. Al mattino e in sul calar del giorno morte prese gli umili e i signori. A Gondor dormono da tanto sotto l’erba al Grande Fiume. Grigio ora come lagrime d’argento, rosso scorreva allora, acqua rombante: schiuma di sangue in fiamme al tramonto; monti come falò accesi al vespro; rossa era la rugiada al Rammas Echor. CAPITOLO VII LA PIRA DI DENETHOR Quando l’ombra scura sulla Porta si ritrasse, Gandalf rimase immobile in sella. Pippin invece si alzò, come liberato da un gran peso; si mise in ascolto dei corni, e sentì il cuore scoppiargli dalla gioia. Negli anni a venire non avrebbe mai udito un corno in lontananza senza avere i lucciconi. Ma ora all’improvviso gli tornò in mente la sua incombenza e si precipitò in avanti. In quel mentre Gandalf si mosse e, dicendo qualcosa a Mantombroso, s’apprestò a varcare la Porta. “Gandalf! Gandalf!” gridò Pippin, e Mantombroso si arrestò. “Che ci fai qui?” disse Gandalf. “La legge della Città non stabilisce forse che chi indossa il nero e l’argento non può lasciar la Cittadella, a meno che il suo signore non gliene dia licenza?” “Me l’ha data,” disse Pippin. “Mi ha mandato via. Ma ho paura. Qualcosa di terribile rischia di succedere. Il Sire è uscito di senno, credo. Temo che voglia uccidersi, e uccidere anche Faramir. Non puoi fare qualcosa?” Gandalf guardò attraverso la Porta sfondata, e già udiva addensarsi nei campi il rumore del combattimento. Serrò il pugno. “Devo andare,” disse. “Il Cavaliere Nero è sguinzagliato, e porterà altra rovina su di noi. Non ho tempo.” “Ma Faramir!” gridò Pippin. “Non è morto, e lo bruceranno vivo se qualcuno non li ferma.” “Bruciarlo vivo?” disse Gandalf. “Che storia è questa? Parla, presto!” “Denethor si è recato alle Tombe,” disse Pippin, “e ci ha portato Faramir, e dice che dobbiamo bruciare tutti, e che lui non vuole attendere, perciò devono preparare una pira e bruciare lui e Faramir. E ha mandato uomini a prendere olio e legna. Io l’ho detto a Beregond, ma temo che non oserà abbandonare il posto: è di guardia. E, in ogni caso, che cosa può fare?” Così Pippin spiattellò la sua storia e, alzato il braccio, con mano tremante toccò il ginocchio di Gandalf. “Non puoi salvare Faramir?” “Forse,” disse Gandalf; “ma se lo faccio, altri purtroppo moriranno. Insomma, dovrò venire, dato che non potrà ricevere altro aiuto. Ma ciò provocherà dolore e danno. Perfino nel cuore della nostra roccaforte il Nemico ha facoltà di colpirci: e questo è il suo volere all’opera.” Poi, presa una decisione, agì rapidamente; e, tirato su Pippin, lo sistemò in groppa innanzi a sé e, con una parola, fece fare dietro front a Mantombroso. Scalpitarono su per le scoscese vie di Minas Tirith mentre alle loro spalle aumentava il rumore della guerra. Ovunque gli uomini, riscossi da disperazione e panico, impugnavano le armi al grido: “È arrivato Rohan!” I capitani urlavano, le compagnie si radunavano; molti già scendevano marciando verso la Porta. I due incontrarono il Principe Imrahil, che li interpellò: “E adesso dove vai, Mithrandir? I Rohirrim combattono sui campi di Gondor! Dobbiamo raccogliere tutte le forze a disposizione.” “Avrai bisogno di ogni uomo, e anche di più,” disse Gandalf. “Fa’ in fretta. Io verrò non appena possibile. Ma ho un’incombenza presso Sire Denethor che non può aspettare. In assenza del Signore prendi tu il comando!” Filarono; e nel salire, avvicinatisi alla Cittadella, sentirono il vento soffiare sul viso e in lontananza colsero i lucori del mattino, una luminosità crescente nel cielo meridionale. Ma poca la speranza che portava, ignari com’erano di che cosa la malasorte avesse in serbo per loro e timorosi di arrivare troppo tardi. “L’oscurità si va dissipando,” disse Gandalf, “ma pesa ancora oppressivamente sulla Città.” Alla porta della Cittadella non trovarono guardie. “Allora Beregond c’è andato,” disse Pippin in tono più speranzoso. Si volsero e si affrettarono lungo la strada per la Porta Chiusa. Che era spalancata e davanti, steso in terra, c’era il portiere. L’avevano ammazzato e gli avevano preso la chiave. “Opera del Nemico!” disse Gandalf. “Lui ama certe cose: l’amico in lizza con l’amico, la lealtà divisa negli animi smarriti.” Allora smontò da cavallo e invitò Mantombroso a tornare nella scuderia. “Amico mio,” gli disse, “io e te avremmo dovuto da gran tempo raggiungere i campi, ma altre faccende mi trattengono. Torna presto però se io ti chiamo!” Varcarono la Porta e scesero per l’erta e tortuosa strada. Aumentava la luce e le alte colonne e le figure scolpite lungo il tragitto trascorrevano a rilento come grigi fantasmi. All’improvviso si ruppe il silenzio, e dal basso udirono grida e un cozzar di spade: rumori mai uditi in quei luoghi sacri fin dalla costruzione della Città. Finalmente arrivarono a Rath Dínen e si affrettarono verso la Casa dei Castaldi, imponente nel crepuscolo sotto la grande volta. “Fermatevi! Fermatevi!” gridò Gandalf, lanciandosi verso la scalinata di pietra anzi la porta. “Fermate questa pazzia!” Sulla scala c’erano i servitori di Denethor con spade e torce, mentre solo sul porticato, in cima all’ultimo gradino, stava Beregond, con indosso il nero e l’argento della Guardia; e sbarrava l’ingresso. Due di loro erano già caduti sotto la sua spada, macchiando il sacrario con il loro sangue; e gli altri lo maledicevano, tacciandolo di fuorilegge e traditore del suo padrone. E nel mentre Gandalf e Pippin accorrevano, udirono dall’interno della casa dei morti la voce di Denethor gridare: “Presto, presto! Fate quel che vi ordino! Ammazzate questo rinnegato! O devo farlo io stesso?” In quella la porta che Beregond teneva chiusa con la mano sinistra si spalancò con uno strattone e dietro di lui spuntò il Signore della Città, alto e fero: una luce come fiamma negli occhi e la spada sguainata. Ma Gandalf si lanciò su per le scale e gli uomini caddero riversi e si coprirono gli occhi; perché la sua venuta era come l’ingresso di una luce bianca in un luogo buio, e grande era la sua ira. Levò la mano e già in quello sbraccio la spada di Denethor sfuggì alla presa, schizzò in aria e ricadde alle sue spalle nelle ombre della casa; e Denethor si ritrasse innanzi a Gandalf con aria attonita. “Che cosa succede, mio signore?” disse il mago. “Le case dei morti non son fatte per i vivi. E perché gli uomini si battono qui nel Sacrario quando c’è già la guerra che impazza fuori dalla Porta? O il nostro Nemico è penetrato fin dentro Rath Dínen?” “Da quando in qua il Signore di Gondor deve render conto a te?” disse Denethor. “O non posso nemmeno più dar ordini ai miei stessi servitori?” “Puoi farlo,” disse Gandalf. “Ma altri possono contestare il tuo volere, quando inclina a pazzia e iniquità. Dov’è tuo figlio Faramir?” “Giace là dentro,” disse Denethor, “brucia, sta già bruciando. Hanno immesso un fuoco nella sua carne. Ma presto tutto brucerà. L’Occidente ha fallito. Tutto avvamperà in un grande incendio, e tutto finirà. Cenere! Cenere e fumo portati via dal vento!” Allora Gandalf, alla vista della pazzia che lo dominava, temette che avesse già compiuto qualche efferatezza e si proiettò all’interno, seguito da Beregond e Pippin, mentre Denethor indietreggiava fino a portarsi accanto al tavolo. Ma lì, steso sulla pietra, trovarono Faramir ancora in preda a sogni febbricitanti. Sotto e tutt’intorno avevano accatastato legna, e tutto era impregnato d’olio, anche le vesti di Faramir e le coperte; ma finora non avevano dato fuoco al combustibile. A questo punto Gandalf rivelò la forza in lui riposta, proprio come la luce del suo potere era celata sotto il manto grigio. D’un balzo fu sopra le fascine e, sollevato con levità l’infermo, saltò di nuovo giù e si diresse verso la porta. Ma a quel punto Faramir gemette e nel sogno chiamò il padre. Denethor trasalì come se si svegliasse da una trance, la fiamma si smorzò negli occhi, e pianse; e disse: “Non portarmi via mio figlio! Lui mi chiama.” “Lui chiama,” disse Gandalf, “ma tu non puoi ancora andar da lui. Deve cercare la guarigione alle soglie della morte, senza forse trovarla. Il tuo compito invece è di andare alla battaglia per la tua Città, dove forse ti aspetta la morte. Questo in cuor tuo lo sai.” “Lui non si sveglierà più,” disse Denethor. “La battaglia è inutile. Perché dovremmo desiderare di vivere ancora? Perché non andare incontro alla morte, fianco a fianco?” “Non hai l’autorità, Castaldo di Gondor, di stabilire l’ora di tua morte,” rispose Gandalf. “E soltanto i re pagani, sotto la dominazione del Potere Oscuro, facevano così, ammazzandosi per orgoglio e disperazione, assassinando i loro familiari per lenir la propria morte.” Poi, varcata la soglia, sottrasse Faramir alla ferale casa e lo depositò sulla lettiga usata per portarlo, che ora avevano messo nel porticato. Denethor lo seguì e rimase lì tremante, posando uno sguardo intenerito sul viso del figlio. E per un istante, mentre tutti, silenziosi e immobili, assistevano alle ambasce del Sire, egli esitò. “Vieni!” disse Gandalf. “C’è bisogno di noi. Puoi ancora far molto.” Allora all’improvviso Denethor scoppiò a ridere. Si raddrizzò, di nuovo alto e fiero, e tornò di corsa al tavolo per prendere il cuscino sul quale aveva poggiato la testa. Poi tornato sull’uscio tolse la federa, ed ecco che teneva tra le mani un palantír. E nel sollevarlo, parve ai presenti che il globo principiasse a rilucere di una fiamma interna, talché il volto emaciato del Sire era come acceso da un fuoco vermiglio e sembrava scavato nella dura pietra, tagliato da ombre nere, nobile, fiero e terribile. Gli occhi brillavano. “Orgoglio e disperazione!” gridò. “Credevi che gli occhi della Torre Bianca fossero ciechi? No, ho visto più di quanto tu non sappia, Grigio Pazzo. La tua speranza altro non è che ignoranza. Allora va’ e affannati a guarirlo! Corri a combattere! Vanità. Per breve tratto forse vincerai sul campo, per un giorno. Ma contro il Potere che ora insorge non si dà vittoria. Verso questa Città non è che il primo dito quello che ha fin qui puntato. Tutto l’Oriente è in movimento. E proprio adesso il vento della tua speranza ti tradisce, spingendo sull’Anduin una flotta dalle vele nere. L’Occidente ha fallito. È tempo di partire per tutti quelli che non vogliono esser schiavi.” “Siffatti consigli renderanno invero certa la vittoria del Nemico,” disse Gandalf. “Continua a sperare, allora!” rise Denethor. “Forse non ti conosco, Mithrandir? La tua speranza è di governare al posto mio, di piazzarti dietro ogni trono, a nord, a sud, a ovest. Ti ho letto nel pensiero e conosco la tua tattica. Forse non so che hai ordinato a questo mezzomo di mantenere il silenzio? Che l’hai portato qui per far da spia nella mia stessa camera? Eppure nel corso dei nostri conversari ho appreso nome e scopo di tutti i tuoi compagni. Ah, è così! Con la mano sinistra vorresti servirti di me per qualche tempo come scudo contro Mordor, e con la destra introdurre questo Forestale del Nord per soppiantarmi. “Ma sappi, Gandalf Mithrandir, che non sarò un tuo strumento! Io sono Castaldo della Casa di Anárion. Non mi abbasserò a essere il ciambellano rimbambito di un nuovo arrivato. Quand’anche avessi la riprova delle sue pretese, costui viene al più dalla stirpe d’Isildur. Io non m’inchinerò dinanzi a uno così, ultimo di un casato malridotto e da gran tempo privo di prestigio e nobiltà.” “Che cosa vorresti allora,” disse Gandalf, “se potessi fare a modo tuo?” “Vorrei che le cose fossero come sono state ogni giorno della mia vita,” rispose Denethor, “e nei giorni dei miei progenitori prima di me: essere il Signore di questa Città in pace e dopo di me lasciare il seggio a un figlio che fosse padrone di sé stesso e non allievo di un mago. Ma se il fato mi nega questo, allora preferisco non avere nulla: né la vita sminuita, né l’amore dimidiato, né l’onore svilito.” “Io non vedo in che modo sia sminuito l’amore o l’onore di un Castaldo che rinuncia fedelmente al proprio incarico,” disse Gandalf. “E in ogni caso non priverai tuo figlio di una scelta, visto che la sua morte resta incerta.” A quelle parole gli occhi di Denethor fiammeggiarono di nuovo; e messa la Pietra sotto il braccio, estrasse un pugnale e si accostò a grandi passi alla lettiga. Ma Beregond con un balzo andò a piantarsi davanti a Faramir. “Ah, è così!” gridò Denethor. “Tu avevi già rubato metà dell’amore di mio figlio. Ora rubi anche il cuore dei miei cavalieri, in modo che finiscano per sottrarmi del tutto mio figlio. Ma almeno in questo non sfiderai la mia volontà: decretare la mia fine.” “Venite qui!” gridò ai servitori. “Venite, se non siete tutti felloni!” Allora due di loro accorsero in cima alle scale. Prontamente Denethor strappò la torcia di mano a un servitore e tornò di corsa nella casa. Prima che Gandalf avesse modo d’impedirglielo scagliò il tizzo in mezzo al combustibile, che all’istante crepitò e avvampò rombando. Poi Denethor saltò sul tavolo e lì piantato, avvolto dal fuoco e dal fumo, prese il bastone di castalderia che aveva ai piedi e lo spezzò contro il ginocchio. Gettati i pezzi nella vampa, si chinò e si stese sul tavolo, stringendo a due mani al petto il palantír. E si dice che da allora in poi chiunque guardasse dentro quella Pietra, laddove privo di una forza di volontà così grande da indirizzarla verso altri scopi, vedesse soltanto due vecchie mani che avvizzivano nella fiamma. Orripilato e afflitto, Gandalf distolse il viso e chiuse la porta. Per qualche istante restò pensieroso, in silenzio sulla soglia, mentre gli altri, all’esterno, udivano il ruggito vorace del fuoco all’interno. E poi Denethor emise un grande grido e più non parlò, né mortale giammai lo rivide. “Così è perito Denethor, figlio di Ecthelion,” disse Gandalf. Poi si rivolse a Beregond e ai servitori del Sire, che ristavano sgomenti. “E così periscono anche i giorni di Gondor che voi avete conosciuto; nel bene o nel male sono giunti al termine. Cose atroci si sono qui commesse; ma ora mettete da parte ogni inimicizia sorta tra di voi, perché era opera del Nemico e asservita al suo volere. Siete stati presi in una rete di doveri in conflitto che non avete tessuto voi. Ma pensate, voi servitori del Sire, ciechi nella vostra obbedienza, che se non fosse stato per il tradimento di Beregond, a quest’ora Faramir, Capitano della Torre Bianca, sarebbe anche lui bruciato. “Portate via da questo luogo funesto i vostri compagni caduti. E noi porteremo Faramir, Castaldo di Gondor, in un luogo ove possa dormire in pace, o morire, se questo è il suo destino.” Poi Gandalf e Beregond sollevarono la lettiga per portarla alle Case di Guarigione, mentre dietro di loro, a testa bassa, camminava Pippin. Ma i servitori del Sire rimasero impietriti a fissare la casa dei morti; e proprio quando Gandalf giunse in capo a Rath Dínen si udì un gran fracasso. Giratisi a guardare, videro la volta della casa crepare e uscirne fumo; e poi, con un rombo e un rovinio di pietre crollò in un turbine di fuoco; ma le fiamme ancora indome danzavano guizzanti in mezzo alle macerie. Allora i servitori in preda al terrore fuggirono sulla scia di Gandalf. Finirono per giungere alla Porta del Castaldo, e Beregond guardò con rammarico il portiere. “Rimpiangerò per sempre quel gesto,” disse; “ma la fretta m’incalzava, e lui non voleva darmi retta, anzi ha sguainato la spada contro di me.” Poi con la chiave che aveva carpito al morto chiuse la porta e la serrò. “Questa adesso andrebbe consegnata a Sire Faramir,” disse. “Il Principe di Dol Amroth ha assunto il comando in assenza del Signore,” disse Gandalf; “ma siccome non è qui, tocca al sottoscritto prender questa decisione. Ti chiedo di tenere la chiave e di custodirla finché in Città le cose non si saranno rimesse a posto.” E finalmente giunsero alle cerchie più alte della Città e, alla luce del mattino, si avviarono verso le Case di Guarigione; si trattava di belle abitazioni assegnate alla cura delle persone gravemente ammalate, ma ora le avevano predisposte per assistere gli uomini feriti in battaglia o moribondi. Erano site non lontano dalla Porta della Cittadella, nella sesta cerchia, presso il muro meridionale, e circondate da un giardino e da un prato alberato, unico luogo del genere nella Città. Vi dimoravano le poche donne che avevano avuto il permesso di restare a Minas Tirith, perché al servizio dei guaritori o perché esperte in materia. Ma ecco che al momento di arrivare all’ingresso principale delle Case, Gandalf e i suoi compagni udirono un gran grido levarsi dal campo antistante la Porta: s’innalzò acuto e lacerante in cielo e poi passando si smorzò nel vento. Così tremendo il grido che, per un istante, tutti ristettero epperò, una volta passato, all’improvviso i cuori si riempirono di una speranza quale non conoscevano dacché l’oscurità era giunta da Oriente; ed ebbero l’impressione che la luce schiarisse e il sole squarciasse le nuvole. Ma il viso di Gandalf era grave e triste e, dopo aver pregato Beregond e Pippin di portare Faramir nelle Case di Guarigione, salì sulle mura vicine; e lì nel nuovo sole, come una figura incisa in bianco, guardò lontano. E con la vista di cui era dotato vide tutto quel ch’era avvenuto; e quando Éomer si allontanò a cavallo dalla prima linea e si affiancò a coloro che erano caduti sul campo di battaglia, sospirò, si avviluppò di nuovo nella cappa e abbandonò le mura. E quando uscirono, Beregond e Pippin lo trovarono in piedi, immerso nei pensieri, all’ingresso delle Case. Lo guardarono e per qualche istante lui rimase in silenzio. Alla fine parlò. “Amici miei,” disse, “e tutti voi abitanti di questa città e delle terre dell’Ovest! Sono accadute cose di gran tristezza e di gran risonanza. Dobbiamo piangere o gioire? Al di là di ogni speranza il Capitano dei nostri nemici è stato distrutto, e voi avete udito l’eco dell’ultima sua angoscia. Ma non è scomparso senza arrecar dolori e amare perdite. E io avrei potuto evitarlo, senza la follia di Denethor. Sì vasto è diventato il raggio d’azione del nostro Nemico! Ahimè! soltanto adesso capisco come il suo volere abbia potuto penetrar nel cuore stesso della Città. “Pur se i Castaldi lo ritenevano un segreto noto solamente a loro, da gran tempo sospettavo che qui nella Torre Bianca fosse conservata una delle Sette Pietre Veggenti. Nei giorni della sua saggezza Denethor, consapevole dei limiti della propria forza, non avrebbe osato servirsene per sfidare Sauron. Ma la sua saggezza venne meno; e temo che, davanti al pericolo crescente per il suo reame, abbia guardato nella Pietra, lasciandosi ingannare; fin troppo spesso, ho ragione di credere, dopo la partenza di Boromir. Troppo grande la sua persona per finire assoggettato al volere dell’Oscuro Potere, nondimeno vide soltanto quelle cose che quel Potere gli permetteva di vedere. Spesso, indubbiamente, avrà tratto giovamento dalle informazioni così ottenute; ma la visione della grande potenza di Mordor che gli si offriva alimentò nel cuore la disperazione, al punto da sconvolgergli la mente.” “Adesso capisco ciò che mi era parso così strano!” disse Pippin, rabbrividendo al ricordo nel parlare. “Il Sire si era allontanato dalla stanza ove giaceva Faramir; e soltanto al suo ritorno ho pensato per la prima volta che fosse cambiato, vecchio e distrutto.” “Proprio quando portarono Faramir alla Torre, molti di noi videro una strana luce nella stanza più alta,” disse Beregond. “Ma l’avevamo già vista in precedenza, e a lungo per la Città ha girato la voce che a volte il Sire lottasse nel pensiero contro il suo Nemico.” “Ahimè! avevo dunque indovinato,” disse Gandalf. “Ecco come il volere di Sauron è penetrato a Minas Tirith; ed ecco perché sono stato trattenuto qui. E qui sarò costretto a rimanere ancora, perché ben presto dovrò farmi carico anche d’altri, non soltanto di Faramir. “Ora devo andare incontro a quelli che rientrano. Sul campo ho visto uno spettacolo assai doloroso per il mio cuore, e ancor più grandi pene potrebbero toccarci. Vieni con me, Pippin! Tu invece, Beregond, dovresti tornare alla Cittadella e riferire al capo della Guardia quanto è accaduto. Sarà suo dovere, purtroppo, esonerarti dalle tue funzioni; ma digli che, se posso dargli un consiglio, dovrebbe mandarti alle Case di Guarigione, per proteggere e servire il tuo capitano, ed essere al suo fianco quando si risveglierà… dovesse mai succedere. Perché è grazie a te se si è salvato dal fuoco. Ora va’! Tornerò presto.” Dopo di che si girò e scese insieme a Pippin verso la città bassa. E mentre si affrettavano lungo il tragitto, il vento portò una pioggia grigia, tutti i fuochi si spensero e un gran fumo si levò davanti a loro. CAPITOLO VIII LE CASE DI GUARIGIONE Negli occhi Merry aveva un velo di lacrime e stanchezza mentre si avvicinavano alla Porta disastrata di Minas Tirith. Prestò poca attenzione allo sfacelo e alla carneficina che lo circondavano. Fuoco, fumo e fetore ammorbavano l’aria; molti gli ordegni combusti o gettati, come molti dei caduti, nei fossi di fuoco, e molte, sparse qua e là, le carcasse dei grandi mostri dei Sudron, bruciati in parte, abbattuti dalle catapulte o trafitti negli occhi dai valenti arcieri di Morthond. Per il momento la pioggia fugace era cessata e in cielo brillava il sole; ma tutta la città bassa era ancora avvolta nei miasmi fumiganti. C’erano già uomini impegnati ad aprire un varco in mezzo alle macerie della battaglia; e altri ora arrivavano dalla Porta recando barelle. Deposero delicatamente Éowyn su soffici cuscini; mentre coprirono il corpo del re con un gran panno d’oro e lo attorniarono di torce la cui fiamma, pallida alla luce del sole, guizzava al vento. Così Théoden e Éowyn entrarono nella Città di Gondor, e tutti quelli che li vedevano scoprirono la testa e s’inchinarono; e i due passarono tra esalazioni e ceneri della cerchia incendiata e ascesero le strade di pietra. A Merry la salita parve durare un’eternità, un assurdo itinerario in un sogno odioso e ininterrottamente avviato verso una conclusione opaca, inaccessibile al ricordo. A poco a poco davanti a lui la luce delle torce sfarfallò e si spense; procedeva al buio; e pensò: “Questo è un tunnel che porta a una tomba; e lì per sempre resteremo.” Ma a un tratto una viva voce subentrò nel sogno. “Be’, Merry! Meno male che ti ho incontrato!” Alzò lo sguardo e la nebbia davanti agli occhi parve diradarsi un poco. Pippin era lì! Eccoli uno di fronte all’altro in una viuzza che, a parte loro due, era deserta. Si strofinò gli occhi. “Dov’è il re?” disse. “E Éowyn?” Poi incespicò e si sedette sul gradino di un ingresso e si rimise a piangere. “Sono saliti alla Cittadella,” disse Pippin. “Devi esserti addormentato in piedi e hai sbagliato strada. Quando ci siamo accorti che non eri con loro, Gandalf mi ha mandato a cercarti. Povero Merry! Come sono contento di rivederti! Ma tu sei stremato, e non ti assillerò con le chiacchiere. Ma dimmi: hai male, o sei ferito?” “No,” disse Merry. “Be’, no, non credo. Ma da quando l’ho colpito, Pippin, non riesco più a usare il braccio destro. E la spada è andata in fumo come un pezzo di legno.” Pippin fece una faccia preoccupata. “Be’, farai meglio a venire al più presto con me,” disse. “Magari potessi portarti. Non sei in grado di camminare. Non avrebbero dovuto lasciarti camminare; ma devi perdonarli. Son successe tante cose così tremende nella Città, Merry, che un povero hobbit di ritorno dalla battaglia passa facilmente inosservato.” “Non sempre è una sfortuna passare inosservati,” disse Merry. “Sono appena passato inosservato… no, no, non posso parlarne. Aiutami, Pippin! Sta diventando di nuovo tutto buio, e il braccio è così freddo.” “Appoggiati a me, ragazzo mio!” disse Pippin. “Andiamo! Un piede davanti all’altro. Non è lontano.” “Mi seppellirete?” disse Merry. “Macché!” disse Pippin, cercando di sembrare allegro, anche se aveva il cuore preso in una morsa di pietà e timore. “No, stiamo andando alle Case di Guarigione.” Uscirono dalla viuzza stretta tra alte case e il muro esterno della quarta cerchia e riguadagnarono la strada principale che s’inerpicava fino alla Cittadella. Avanzavano un passo dopo l’altro, mentre Merry vacillava mormorando come nel sonno. “Non riuscirò mai a portarlo fin lassù,” pensò Pippin. “Non c’è nessuno che mi dia una mano? Non posso lasciarlo qui.” Ma proprio in quel mentre, con suo stupore ecco sopraggiungere di corsa un ragazzo nel quale, al momento di sorpassarli, riconobbe Bergil figlio di Beregond. “Ehi, Bergil!” lo chiamò. “Sono contento di rivederti, e sano e salvo poi!” “Sto facendo delle commissioni per conto dei Guaritori,” disse Bergil. “Non mi posso trattenere.” “Non farlo!” disse Pippin. “Ma di’ loro che ho uno hobbit ferito, un perian bada bene, di ritorno dalla battaglia. Secondo me non ce la farà ad arrivare fin lì. Se Mithrandir è nei paraggi, sarà contento di ricevere il messaggio.” Bergil riprese a correre. “Sarà meglio aspettar qui,” pensò Pippin. Lasciò scivolare dolcemente Merry sul selciato, in una chiazza di sole, e poi si sedette accanto a lui, posando il capo dell’amico in grembo. Gli palpò dolcemente il corpo e gli arti, e gli prese le mani. Al tatto quella destra era gelida. Non passò molto prima che Gandalf venisse di persona a cercarli. Si chinò su Merry e gli accarezzò la fronte; poi lo sollevò con delicatezza. “Avrebbero dovuto portarlo con onore in questa città,” disse. “Ha ripagato appieno la mia fiducia; se Elrond non mi avesse assecondato, nessuno di voi due sarebbe partito; e allora le iniquità di questo giorno sarebbero state assai più atroci.” Sospirò. “Ma ecco un altro di cui farmi carico, mentre l’esito della battaglia resta sempre appeso a un filo.” Così alla fine Faramir, Éowyn e Meriadoc ebbero un letto nelle Case di Guarigione, dove furono curati bene. Perché, anche se in epoca recente ogni scienza tradizionale era decaduta dalla plenitudine di un tempo, l’arte officinale di Gondor non mancava tuttavia di sapienza, oltre che di perizia nel guarir ferite e danni, nonché ogni affezione alla quale un mortale era soggetto a est del Mare. Vecchiaia a parte. A quella non avevano trovato rimedio; e di fatto la loro vita durava poco più di quella degli altri uomini, e rari erano ormai coloro che superavano il conteggio dei cent’anni con vigore, fuorché in talune casate di sangue più puro. Ora però magistero e dottrina erano spiazzati, perché molti erano gli affetti da un male insanabile; lo chiamavano l’Ombra Nera, in quanto provocato dai Nazgûl. E chi ne era colpito scivolava lentamente in un sogno sempre più profondo, per poi passare a un silenzio e a un freddo mortale, e infine alla morte. E a chi li curava sembrava che il Mezzomo e la Dama di Rohan ne fossero gravemente afflitti. Nondimeno a volte nel corso della mattinata parlavano, mormorando in sogno; e chi li vegliava ascoltava tutto quel che dicevano, con la speranza forse di scoprire qualcosa che li avrebbe aiutati a capire il loro male. Ma ben presto cominciarono a affondare nelle tenebre e, via via che il sole volgeva a ovest, un’ombra grigia si spandeva sulla loro faccia. Mentre Faramir bruciava di una febbre che non voleva attenuarsi. Gandalf andava dall’uno all’altro pieno di premure, e chi vegliava gli riferiva tutto ciò che aveva udito. E così trascorse la giornata, mentre fuori la grande battaglia imperversava in un avvicendarsi di speranze e di strane notizie; e Gandalf aspettava sempre e vegliava e non usciva; finché da ultimo il tramonto empì di rosso il cielo intero, e la luce attraverso le finestre cadde sulle facce grigiastre degli infermi. Allora i presenti credettero di scorgere sotto il riflesso un tenue rossore sulle facce, come se tornassero in salute, ma era soltanto una parvenza di speranza. Allora una comare, Ioreth, la più anziana delle donne al servizio in quella casa, contemplando il bel viso di Faramir, si mise a piangere, perché tutto il popolo lo amava. E disse: “Ahimè! se dovesse morire. Magari ci fossero ancora re a Gondor come ce n’erano un tempo, a quel che dicono! Perché, vuole la tradizione: Le mani del re sono le mani di un guaritore. E così si poteva sempre riconoscere il re legittimo.” E Gandalf, che si trovava lì vicino, disse: “Forse gli uomini ricorderanno a lungo le tue parole, Ioreth! In esse c’è speranza. Può darsi che un re sia davvero tornato a Gondor; o non hai sentito le strane voci arrivate in Città?” “Tra una cosa e l’altra sono stata troppo occupata per dar retta alle grida e ai clamori,” rispose lei. “Spero solo che quei diavoli assassini non vengano a disturbare i malati in questa Casa.” Allora Gandalf si affrettò a uscire, e già l’incendio in cielo andava estinguendosi, e le colline fumiganti scolorivano, mentre la sera grigio cenere si spandeva sui campi. Ora, mentre il sole tramontava, Aragorn, Éomer e Imrahil si avvicinarono alla Città con i loro capitani e cavalieri; e quando giunsero anzi la Porta, Aragorn disse: “Guardate il Sole che tramonta in un grande incendio! È il segno della fine e della caduta di molte cose, e di un cambiamento nei cicli del mondo. Ma questa Città e questo reame son rimasti sotto il controllo dei Castaldi per molti lunghi anni e, se entrassi senza essere invitato, rischierei di seminar dubbio e discordia, cosa da evitare finché dura questa guerra. Io non entrerò, né accamperò pretese finché non si saprà chi avrà prevalso, noi o Mordor. Gli uomini pianteranno le mie tende sul campo, e qui io aspetterò il benvenuto del Signore della Città.” Ma Éomer disse: “Ormai hai già issato il vessillo dei Re e spiegato gli emblemi della Casa di Elendil. Tollererai che siano contestati?” “No,” disse Aragorn. “Ma ritengo l’ora prematura; e non ho intenzione di battermi se non contro il nostro Nemico e i suoi servitori.” E il Principe Imrahil disse: “Le tue parole, sire, sono sagge, se a chi è parente di Sire Denethor è permesso dir la sua in materia. Egli è pervicace e orgoglioso, ma vecchio; e il suo umore è strano dacché suo figlio è stato colpito. Però non voglio che tu rimanga come un mendicante sulla porta.” “Non un mendicante,” disse Aragorn. “Di’ piuttosto un capitano dei Forestali, che non sono abituati alle città e alle case di pietra.” E ordinò di avvolgere il vessillo; e, tolta la Stella del Regno del Nord, la diede in custodia ai figli di Elrond. Allora il Principe Imrahil e Éomer di Rohan lo lasciarono, attraversarono la Città e il tumulto della popolazione, salirono alla Cittadella e si recarono alla Sala della Torre in cerca del Castaldo. Ma trovarono il seggio vuoto e, davanti alla predella, Théoden Re della Marca su un letto di parata; dodici torce aveva tutt’intorno, e dodici guardie, cavalieri sia di Rohan sia di Gondor. E le cortine del letto erano verdi e bianche, mentre il grande panno d’oro copriva il re fino al petto, e sopra era poggiata la sua spada sguainata, e ai piedi il suo scudo. La luce delle torce allucciolava sui candidi capelli come il sole sulla spruzzaglia di una fontana, ma il volto era bello e giovane, ancorché soffuso di una pace inaccessibile alla giovinezza; e sembrava dormire. Dopo aver osservato un momento di silenzio presso il re, Imrahil disse: “Dov’è il Castaldo? E dov’è Mithrandir?” E una delle guardie rispose: “Il Castaldo di Gondor è nelle Case di Guarigione.” Ma Éomer disse: “Dov’è Dama Éowyn, mia sorella? Il suo posto è di sicuro accanto al re, e con altrettanti onori. Dove l’hanno sistemata?” E Imrahil disse: “Ma Dama Éowyn era ancora in vita quando l’hanno portata qui. Non lo sapevi?” Allora una speranza inaspettata nacque così improvvisa nel cuore di Éomer, assieme al rinnovato tarlo dell’apprensione e del timore, che non aggiunse altro, ma si voltò allontanandosi in fretta dalla sala; e il Principe lo seguì. E quando uscirono, la sera era scesa e molte stelle erano in cielo. Ed ecco arrivare a piedi Gandalf e con lui un uomo ammantato di grigio; e s’incontrarono anzi le porte delle Case di Guarigione. E salutarono Gandalf e dissero: “Cerchiamo il Castaldo, e ci han detto che si trova in questa Casa. Gli è successo qualcosa di grave? E Dama Éowyn, dov’è?” E Gandalf rispose: “È dentro e non è morta, ma prossima alla morte. Sire Faramir invece è stato ferito da un pernicioso dardo, come avrete saputo, e adesso è lui il Castaldo; dato che Denethor ha lasciato questo mondo e la sua casa è in cenere.” E stupore e dispiacere li pervasero al racconto di Gandalf. Ma Imrahil disse: “Sicché la vittoria è orfana di gaudio, e pagata a caro prezzo, se nello stesso giorno sia Gondor sia Rohan vengono privati del loro signore. Éomer ha il comando dei Rohirrim. Chi avrà nel frattempo quello della Città? Forse è il caso di convocare Sire Aragorn.” E l’uomo ammantato prese la parola e disse: “Egli è venuto.” E quando si portò sotto la luce della lanterna all’ingresso videro che era Aragorn, avvolto nel mantello grigio di Lórien sopra la cotta, senz’altra insegna che la pietra verde di Galadriel. “Sono venuto perché Gandalf mi ha scongiurato di venire,” disse. “Ma per il momento son solo il Capitano dei Dúnedain di Arnor; e il Signore di Dol Amroth governerà la città fino al risveglio di Faramir. Ma il mio consiglio è di rimetterci tutti all’autorità di Gandalf nei giorni a venire e nei rapporti col Nemico.” Cosa questa che trovò tutti d’accordo. Allora Gandalf disse: “Non restiamo sulla soglia, il tempo stringe. Entriamo! La venuta di Aragorn è l’unica speranza rimasta agli infermi nella Casa. Così parlò Ioreth, oracolo di Gondor: Le mani del re sono le mani di un guaritore, e così si potrà riconoscere il re legittimo.” Allora Aragorn entrò per primo, seguito dagli altri. E sulla soglia erano due guardie nella livrea della Cittadella: una era alta, mentre l’altra sì e no della statura di un ragazzo; e quando li vide lanciò un grido di gioia e di sorpresa. “Passolungo! Ma è magnifico! Sai, avevo indovinato che sulle navi nere c’eri tu. Tutti invece a gridare corsari: non volevano darmi retta. Come hai fatto?” Aragorn rise e prese lo hobbit per mano. “Davvero lieto d’incontrarti!” disse. “Ma ora non c’è tempo per i racconti di viaggio.” Ma Imrahil disse a Éomer: “È così che ci si rivolge ai nostri re? Anche se forse porterà la corona sotto un altro nome!” E Aragorn, che l’aveva sentito, si voltò e disse: “Invero, nell’alta lingua antica io sono Elessar, la Pietra elfica, e Envinyatar, il Rinnovatore”: e sollevò dal petto la pietra verde ivi deposta. “Ma Passolungo sarà il nome del mio casato, se mai vedrà la luce. Nell’alta lingua non suonerà poi tanto male, e Telcontar sarò, come poi tutti i miei discendenti.” Dopo di che entrarono nella Casa; e mentre si dirigevano verso le stanze dove gli infermi venivano curati, Gandalf raccontò le imprese di Éowyn e Meriadoc. “A lungo son rimasto accanto a loro,” disse, “e da principio parlavano molto in sogno, prima di cadere nelle tenebre ferali. E poi ho il dono di veder cose lontane.” Aragorn andò prima da Faramir, poi da Dama Éowyn e infine da Merry. Dopo aver studiato il viso dei malati e visto i danni subiti, sospirò. “Qui dovrò impiegar tutto il potere e la valentia che ho in dote,” disse. “Se soltanto fosse qui Elrond, lui è il più anziano della nostra razza e detiene il potere maggiore.” E Éomer, a vederlo al tempo stesso sconsolato e stanco, disse: “Prima devi riposare, poco ma sicuro, e mangiare almeno qualcosa.” Ma Aragorn rispose: “No, per loro tre, e anzitutto per Faramir, rimane poco tempo. Occorre fare in fretta.” Poi chiamò Ioreth e disse: “In questa Casa tenete scorte di erbe officinali?” “Sì, sire,” rispose lei; “ma non sufficienti, secondo me, per tutti quelli che ne avrebbero bisogno. Ma non so davvero dove trovarne altre; in questi giorni spaventosi viene a mancare tutto, con tutti quei fuochi e quegli incendi, e così pochi ragazzi per fare commissioni, e tutte le strade bloccate. E chi li ha più contati i giorni dall’ultima volta che un vetturale si è presentato al mercato dal Lossarnach! Ma in questa Casa facciamo del nostro meglio con quanto abbiamo, come vossignoria saprà senz’altro.” “Questo lo giudicherò dopo aver visto,” disse Aragorn. “Scarseggia anche un’altra cosa, il tempo per parlare. Avete dell’athelas?” “Non lo so davvero, sire,” rispose lei, “almeno non sotto quel nome. Andrò a chiederlo all’erborista in capo; conosce tutti i vecchi nomi.” “La chiamano anche foglia di re,” disse Aragorn; “e forse la conosci sotto questo nome, perché ai giorni nostri la gente di campagna la chiama così.” “Ah! Quella!” disse Ioreth. “Be’, se vossignoria me l’avesse detto subito, avrei saputo rispondere. No, non ce l’abbiamo, poco ma sicuro. Mai saputo che avesse grandi virtù; anzi, quante volte avrò detto alle mie sorelle quando la trovavano nei boschi: ‘foglia di re,’ dicevo, ‘strano nome, chissà perché la chiamano così; fossi un re, terrei piante più splendide in giardino.’ Però ha un profumo dolce quando uno la schiaccia, vero? Se dolce è la parola giusta: salutare, forse ci si avvicina di più.” “Salutare per l’appunto,” disse Aragorn. “E adesso, donna, se ami Sire Faramir, corri veloce come la tua lingua e procurami della foglia di re, pur se ce ne fosse una sola nella Città.” “Altrimenti,” disse Gandalf, “galopperò fino al Lossarnach, portandomi dietro Ioreth, che mi condurrà nei boschi ma non dalle sorelle. E Mantombroso le mostrerà che cosa significa aver fretta.” Quando Ioreth se ne fu andata, Aragorn pregò le altre donne di scaldare dell’acqua. Poi prese la mano di Faramir nella sua e posò l’altra sulla fronte del malato. Era madida di sudore; ma Faramir non si mosse né fece alcun segno, e sembrava respirare appena. “Non ne ha più per molto,” disse Aragorn rivolto a Gandalf. “Ma non a causa della ferita. Guarda! quella sta guarendo. Se l’avesse colpito un dardo dei Nazgûl, come credevi tu, sarebbe morto nella notte. Questa gliel’ha inferta una freccia dei Sudron, direi. Chi l’ha estratta? L’avete conservata?” “L’ho estratta io,” disse Imrahil, “e ho tamponato la ferita. Ma non ho conservato la freccia, perché c’era molto da fare. Era, se ricordo, un dardo in tutto e per tutto simile a quelli usati dai Sudron. Però ho creduto che venisse dalle Ombre in alto, non si spiegavano altrimenti la febbre e il male; perché la ferita non era profonda né letale. Come lo interpreti?” “Stanchezza, dolore per la disposizione d’animo del padre, una ferita e, soprattutto, l’Alito Nero,” disse Aragorn. “È uomo di ferma volontà, perché aveva già sfiorato l’Ombra prima ancora di andare a combattere sulle mura esterne. L’oscurità dev’essersi lentamente stesa su di lui, mentre si batteva nel tentativo di tenere l’avamposto. Se soltanto fossi arrivato prima!” In quella entrò l’erborista in capo. “Sua signoria ha chiesto della foglia di re, come la chiamano gli zotici,” disse; “o athelas nella lingua nobile, o per quelli che masticano un po’ di Valinoreano…” “Io lo parlo,” disse Aragorn, “e non m’importa se dici asëa aranion o foglia di re, purché tu ne abbia.” “Chiedo venia, sire!” disse l’uomo. “Vedo che sei ferrato in materia di tradizione, non un semplice capitano di guerra. Ma purtroppo, sire, non teniamo questa cosa nelle Case di Guarigione, dove si curano soltanto i malati o i feriti gravi. Noi non ne conosciamo le virtù, tranne forse quella d’addolcire l’aria viziata o di togliere una pesantezza passeggera. A meno che, ovviamente, tu non dia retta a quei versicoli di un tempo che donne come la nostra brava Ioreth ripetono tuttora senza capirli. Quando soffia il nero fiato e di morte l’ombra agguata e ogni luce si smorza, vieni athelas! dacci forza! Vita per chi sta morendo Dalla man del re ora attendo! È solo una filastrocca, temo, ingarbugliata nel ricordo di vecchie comari. Il senso lascio a te giudicarlo, sempre che ne abbia uno. Ma i vecchi usano ancora l’erba come infuso contro il mal di testa.” “Allora, in nome del re, trovami un vecchio con meno dottrina e più saggezza che ne tenga qualche foglia in casa!” gridò Gandalf. Aragorn s’inginocchiò accanto a Faramir e gli tenne una mano sulla fronte. E chi l’osservava avvertì che era in corso un grande scontro. La stanchezza aveva reso grigio il volto di Aragorn, che di tanto in tanto chiamava Faramir per nome, ma ogni volta sempre più fiocamente, come se Aragorn stesso si fosse distaccato e camminasse in una valle oscura, chiamando qualcuno che si era smarrito. E finalmente arrivò di corsa Bergil con sei foglie avvolte in un panno. “È foglia di re, Sire,” disse; “purtroppo però non è fresca. Devono averla colta almeno un paio di settimane fa. Spero che servirà, Signore.” Poi, guardando Faramir, scoppiò in lacrime. Ma Aragorn sorrise. “Servirà,” disse. “Ormai il peggio è passato. Calmati e consolati!” Prese due foglie, le posò sulle mani, ci soffiò sopra e poi le schiacciò, e di colpo una vivida freschezza empì la stanza, come se l’aria stessa si fosse risvegliata e pizzicasse, spumeggiante di gioia. E poi gettò le foglie nelle scodelle d’acqua fumante che gli avevano portato, e subito ogni cuore si risollevò. La fragranza che ognuno coglieva era come il ricordo di roride mattine di sole terso in un paese del quale la beltà primaverile è pur sempre solo un labile ricordo. Ma Aragorn si rialzò come rinvigorito, e gli sorridevano gli occhi nel tenere una scodella innanzi al volto sognante di Faramir. “Be’ però! Chi l’avrebbe creduto?” disse Ioreth a una donna che stava accanto a lei. “Quell’erba è meglio di quanto non pensavo. Mi ricorda le rose di Imloth Melui quand’ero una ragazza e neanche un re poteva chiedere di meglio.” All’improvviso Faramir si mosse, aprì gli occhi e guardò Aragorn chino su di lui; e negli occhi gli si accese una luce di amore e comprensione, e parlò sommessamente. “Mio signore, mi hai chiamato. Son venuto. Che cosa ordina il re?” “Non camminare più in mezzo alle ombre, ma svegliati!” disse Aragorn. “Tu sei stanco. Riposa un po’, mangia qualcosa e fatti trovare pronto quando tornerò.” “Sarà fatto, sire,” disse Faramir. “Chi rimarrebbe in ozio quando il re è di ritorno?” “Allora addio per il momento!” disse Aragorn. “Devo andare da altri che hanno bisogno di me.” E lasciò la stanza con Gandalf e Imrahil; mentre Beregond e il figlio si attardavano sul posto, incapaci di contener la gioia. Nel seguire Gandalf e chiudere la porta, Pippin sentì Ioreth esclamare: “Re! Hai inteso pure tu? Che ti dicevo? Le mani di un guaritore, avevo detto.” E ben presto dalla Casa si era sparsa la voce che il re era in verità giunto tra loro e che, dopo la guerra, portava la guarigione; e la notizia corse per la Città. Ma Aragorn si recò da Éowyn e disse: “Qui abbiamo una ferita grave e una botta violenta. Il braccio rotto l’hanno curato col dovuto mestiere e con il tempo, se lei avrà la forza di vivere, tornerà a posto. Il braccio menomato è quello che reggeva lo scudo; ma il male peggiore viene dal braccio che brandiva la spada e che ora sembra privo di vita, anche se illeso. “Ahimè! Ha dovuto affrontare un avversario superiore alle sue forze fisiche e mentali. E chi punta l’arma contro un simile nemico dev’essere più duro dell’acciaio, o basterà l’urto a distruggerlo. È stato un destino funesto a metterla sulla sua strada. È una bella fanciulla, la più bella di un casato di regine. Eppure non so come parlarne. Quando la vidi per la prima volta e avvertii la sua infelicità, ebbi l’impressione di avere innanzi a me un fiore bianco, eretto e fiero, leggiadra come un giglio, e pur sapevo che era resistente, come acciaio forgiato da fabbri elfici. O forse una gelata aveva trasformato in ghiaccio la sua linfa, e allora eccola così, dolce e amara, sempre bella a vedersi ma intaccata, prossima a cadere e morire. Il suo male non data certo da oggi, dico bene, Éomer?” “Mi stupisce che lo domandi a me, sire,” rispose lui. “Perché io ti ritengo irreprensibile, in questo come in ogni altra cosa; però, ch’io sappia, prima d’aver visto te, il gelo non aveva mai colpito Éowyn, mia sorella. Aveva sì preoccupazioni e timori, che condivideva con il sottoscritto, all’epoca di Rettilingua e dell’affatturazione del re; e si prendeva cura del re con paura crescente. Ma niente che potesse ridurla a questo stremo!” “Amico mio,” disse Gandalf, “tu avevi cavalli, fatti d’armi e la libertà dei campi; mentre lei, nata in un corpo di fanciulla, aveva uno spirito e un coraggio almeno pari ai tuoi. Eppure era condannata a servire un vecchio, che amava come un padre, e a vederlo sprofondare in un rimbambimento gretto e disonorevole; e il proprio ruolo le sembrava ancor più ignobile di quello del bastone che lui usava per poggiarsi. “Credi che Rettilingua avesse veleno solo per le orecchie di Théoden? Vecchio rimbambito! Che cos’altro è la casa di Eorl se non un capannone di paglia dove i briganti trincano nel tanfo e i loro mocciosi si voltolano in terra in mezzo ai cani? Queste parole non le hai già sentite? Le ha pronunciate Saruman, il maestro di Rettilingua. Anche se non dubito che, tornato a casa, Rettilingua avrà avvolto il contenuto in termini più scaltri. Mio signore, se l’amore che tua sorella nutre per te e la sua volontà ancora vincolata dal dovere non avessero cucito le sue labbra, avresti potuto sentirla uscirsene perfino con frasi del genere. Ma chissà che cosa confidava alle tenebre, da sola, durante le amare veglie notturne, quando tutta la sua vita sembrava impicciolire, e le pareti del suo ricetto sembravano richiudersi intorno a lei, una gabbia per reprimere qualche bestia selvaggia?” Allora Éomer rimase in silenzio e guardò la sorella, come se riconsiderasse tutti i giorni di una vita trascorsa accanto a lei. Ma Aragorn disse: “Ho visto anch’io quello che hai visto tu, Éomer. Pochi altri dispiaceri tra le vicissitudini di questo mondo arrecano più amarezza e onta al cuore di un uomo che scoprire l’amore di una donna così bella e coraggiosa senza poterlo ricambiare. Rammarico e pietà mi hanno accompagnato da quando l’ho lasciata in preda alla disperazione a Fanclivo per intraprendere i Sentieri dei Morti; e non c’è stata paura per me più presente lungo quel tragitto della paura per quanto poteva capitarle. E tuttavia, Éomer, io ti dico che ti ama di un amore più sincero di quello che ha per me; perché ti ama e ti conosce; mentre di me ama soltanto un’ombra e un’idea: una speranza di gloria e di grandi gesta, e di terre lontane dai campi di Rohan. “Io forse ho il potere di guarire il corpo e di richiamarla dalla valle oscura. Ma a che cosa andrà incontro al risveglio: alla speranza, all’oblio o alla disperazione, non lo so. E se sarà alla disperazione, allora morirà, a meno di un’altra guarigione che io non sono in grado di portarle. E sì che le sue gesta l’hanno posta, ahimè, tra le regine di grande nomanza.” Poi Aragorn si chinò a scrutare il viso, che era invero bianco come un giglio, freddo come gelo e duro come pietra scolpita. Ma si abbassò a baciarla sulla fronte e dolcemente la chiamò, dicendo: “Éowyn figlia di Éomund, svegliati! Il tuo nemico è deceduto!” Lei non si mosse, ma ora riprese a respirare profondamente, sì che il petto si sollevava e ricadeva sotto il lino bianco del lenzuolo. Aragorn schiacciò altre due foglie di athelas e le gettò nell’acqua fumante; e con quella le lavò la fronte e il braccio destro abbandonato freddo e senza vita sul copriletto. Allora, vuoi che Aragorn detenesse per davvero qualche dimenticata facoltà dell’Occidenza, vuoi anche solo che le parole rivolte a Dama Éowyn agivano su loro, mentre il dolce effluvio pervadeva la camera, ai presenti parve di sentire un vento penetrante soffiar dalla finestra, e non aveva odore, ma era un’aria affatto fresca e pura e giovane, come se mai essere vivente l’avesse ancora respirata, proveniente dalla sommità di monti innevati sotto una volta stellata, o da piagge d’argento lontane, asperse da mari di spuma. “Svegliati, Éowyn, Dama di Rohan!” ripeté Aragorn e, nel prenderle la mano destra nella sua, sentì tornare il calore della vita. “Svegliati! L’ombra è sparita e ogni altra oscurità mondata!” Poi, messa la mano di lei in quella di Éomer, arretrò. “Chiamala!” disse, e uscì in silenzio dalla camera. “Éowyn, Éowyn!” gridò Éomer tra le lacrime. Ma lei aprì gli occhi e disse: “Éomer! Che gioia è questa! Dicevano che eri stato ucciso. Ma no, erano solo le cupe voci del mio sogno. Quanto tempo ho sognato?” “Non molto, sorella mia,” disse Éomer. “Ma non pensarci più!” “Sento una strana stanchezza,” disse lei. “Devo riposare un po’. Ma dimmi, che ne è del Signore della Marca? Ahimè! Non dirmi che anche quello era un sogno; so che non lo era. Lui è morto, come aveva presagito.” “È morto,” disse Éomer, “ma mi ha pregato di dire addio a Éowyn, più cara di una figlia. Ora riposa con tutti gli onori nella Cittadella di Gondor.” “È doloroso,” disse lei. “E tuttavia va al di là di quanto osassi sperare nei giorni cupi, quando sembrava che l’onore della Casa di Eorl contasse meno del capanno di un pastore. E che ne è stato dello scudiero del re, il Mezzomo? Tu lo nominerai cavaliere del Riddermark, Éomer, perché è un valoroso!” “Riposa non lontano in questa stessa Casa, e io andrò a trovarlo,” disse Gandalf. “Éomer resterà per un po’. Ma non parlar di guerra o di afflizione finché non sarai completamente guarita. Grande è la gioia di veder rinascere alla salute e alla speranza una dama sì valorosa!” “Alla salute?” disse Éowyn. “Può darsi. Finché almeno ci sarà la sella vuota di un Cavaliere caduto da occupare e imprese da compiere. Quanto alla speranza, non lo so.” Gandalf e Pippin arrivarono nella stanza di Merry e trovarono Aragorn in piedi accanto al letto. “Povero vecchio Merry!” gridò Pippin e accorse al capezzale; l’amico gli sembrava peggiorato, e un grigiore gli copriva il viso, come se su di lui gravasse il peso di anni di dolore; e a un tratto Pippin fu colto dal timore che Merry stesse per morire. “Non temere,” disse Aragorn. “Sono arrivato in tempo e l’ho richiamato tra di noi. Adesso è stanco, e sofferente, e per aver osato colpire quell’essere ferale, ha ricevuto una lesione come quella di Dama Éowyn. Ma a certi mali è dato rimediare, quando si ha uno spirito così robusto e allegro. La sofferenza lui non scorderà; ma anziché offuscargli il cuore, gl’inculcherà saggezza.” Poi Aragorn posò la mano sul capo di Merry e, passandola dolcemente in mezzo ai bruni riccioli, gli toccò le palpebre e lo chiamò per nome. E quando la fragranza di athelas pervase la stanza come il profumo di frutteti e d’erica piena d’api sotto i raggi del sole, di colpo Merry si svegliò e disse: “Ho fame. Che ore sono?” “Ormai l’ora di cena è passata,” disse Pippin; “ma qualcosa posso sempre rimediare, mi sa, se mi è permesso.” “Ti è permesso eccome,” disse Gandalf. “E qualsiasi altra cosa che questo Cavaliere di Rohan desideri, purché si trovi a Minas Tirith, dove il suo nome è onorato.” “Bene!” disse Merry. “Allora prima mi piacerebbe cenare, e poi una pipa.” A quelle parole il viso s’abbuiò. “No, niente pipa. Credo che non fumerò più.” “E perché?” disse Pippin. “Be’,” replicò lentamente Merry. “Lui è morto. Mi è tornato tutto in mente. Aveva detto che gli dispiaceva di non aver mai avuto modo di parlare con me di scienza delle erbe. È quasi l’ultima cosa da lui detta. Non riuscirò mai più a fumare senza pensare a lui e a quel giorno, Pippin, quando è arrivato a Isengard e si è mostrato così gentile.” “Allora fuma, e pensa a lui!” disse Aragorn. “Era un animo nobile e un grande re, che manteneva le promesse; ed è emerso dalle ombre incontro a un ultimo mattino di bellezza. Pur se sei stato al suo servizio breve tempo, dovrà per te restare un ricordo lieto e onorevole fino alla fine dei tuoi giorni.” Merry sorrise. “Be’ allora,” disse, “se Passolungo fornirà l’occorrente, fumerò e penserò. Nel fagotto ne avevo un po’ di quella speciale, di Saruman, ma che fine abbia fatto durante la battaglia, io proprio non lo so.” “Messer Meriadoc,” disse Aragorn, “se credi che io abbia attraversato le montagne e il reame di Gondor a suon di fuoco e spada per portare erbe a un soldato negligente che getta via l’equipaggiamento, ti sbagli. Se non hanno trovato il tuo fagotto, ti toccherà chiamar l’erborista in capo della Casa. Il quale ti dirà di non sapere che l’erba da te desiderata avesse una qualsivoglia virtù, ma che i plebei la chiamano erba dell’uomo dell’Ovest, e i nobili galenas, e con altri nomi in lingue più erudite, e dopo aver aggiunto qualche verso semidimenticato che lui non capisce, sarà spiacente d’informarti che nella Casa non ce n’è, e ti lascerà a riflettere sulla storia delle lingue. E lo stesso devo fare adesso io. Perché è da quando ho lasciato Fanclivo che non dormo in un letto come questo, e non mangio dal buio antecedente l’alba.” Merry gli prese la mano e la baciò. “Sono terribilmente desolato,” disse. “Vai, che aspetti? Da quella notte a Bree siamo stati per te una seccatura. Ma è tipico della mia gente parlar con leggerezza in certi momenti e dire meno di quello che pensiamo. Abbiamo paura di dire troppo. Quando una battuta è fuori luogo, poi ci lascia a corto di parole giuste.” “Lo so bene, altrimenti non ti risponderei a tono,” disse Aragorn. “Possa la Contea serbare per sempre la sua freschezza!” E dopo aver baciato Merry uscì, accompagnato da Gandalf. Pippin si trattenne. “C’è mai stato qualcuno come lui?” disse. “A parte Gandalf, certo. Ho idea che devono essere imparentati. Caro il mio allocco, il tuo fagotto sta accanto al letto, e ce l’avevi in spalla quando ti ho incontrato. Lui ce l’ha avuto sotto gli occhi tutto il tempo, manco a dirlo. E in ogni caso ne ho un po’ della mia di riserva. E allora sotto! È Foglia di Vallelunga. Riempi la pipa mentre corro a cercar qualcosa da mangiare. Poi vediamo di rilassarci per un po’. Noi Took e Brandaino a lungo andare non reggiamo sulle alture.” “No,” disse Merry. “Io no. Non ancora, comunque. Ma almeno adesso possiamo vederle e onorarle, Pippin. Prima, a parer mio, è meglio amare ciò che sei portato a amare: da qualche parte dovrai pur cominciare e mettere radici, e il suolo della Contea è profondo. Però ci sono cose più profonde e più alte; e, senza quelle, non c’è veglio che potrebbe coltivare il suo giardino in pace, come la chiama lui, che le conosca o meno. Io sono contento di conoscerle, quel poco. Non so nemmeno io perché parlo a questo modo. Dov’è la foglia? E tira fuori la pipa dal mio fagotto, se non è rotta.” Aragorn e Gandalf si recarono dal Custode delle Case di Guarigione e gli consigliarono di trattenere Faramir e Éowyn, prodigando altre cure per molti giorni ancora. “Dama Éowyn,” disse Aragorn, “vorrà ben presto alzarsi e andarsene; cosa che però non dovrebbe fare, se avete modo d’impedirglielo, prima di dieci giorni almeno.” “Quanto a Faramir,” disse Gandalf, “presto bisognerà comunicargli la morte del padre. Ma gli andrebbe risparmiato il resoconto completo della pazzia di Denethor prima che sia guarito del tutto e alle prese con qualche impegno. Fate in modo che Beregond e il perian che erano presenti non gli parlino di queste cose per il momento!” “E con l’altro perian, Meriadoc, che è affidato alle mie cure, come devo comportarmi?” domandò il Custode. “Ci aspettiamo di vederlo in piedi già domani, almeno per un po’,” disse Aragorn. “Lasciateglielo fare, se lo desidera. Potrà fare due passi in compagnia di amici.” “Sono una razza straordinaria,” disse il Custode, scuotendo il capo. “Di una fibra davvero robusta, direi.” Sulla soglia delle Case si erano radunati in tanti per vedere Aragorn, e lo seguirono; e quando finalmente ebbe cenato, alcuni si fecero avanti pregandolo di guarire un parente o un amico in pericolo di vita per lesioni o ferite o perché sotto l’Ombra Nera. E Aragorn si alzò e, una volta fuori, fece venire i figli di Elrond, e insieme si diedero da fare fino a notte inoltrata. E la voce si sparse per la Città: “Il Re è tornato per davvero.” E lo chiamarono Pietra elfica, per via della pietra verde che portava, e così il nome che alla nascita, stando ai presagi, avrebbe avuto, lo ricevette dal suo stesso popolo. E quando non ce la fece proprio più, si avvolse nella cappa, sgusciò fuori dalla Città e, raggiunta la sua tenda poco prima dell’alba, dormì un poco. E al mattino il vessillo di Dol Amroth, una nave bianca come un cigno su acque azzurre, garriva sulla Torre, e gli uomini, alzato lo sguardo, si domandavano se l’arrivo del Re non fosse stato un sogno. CAPITOLO IX L’ULTIMA DISCUSSIONE Dopo il giorno di battaglia venne il mattino, bello, con nuvole leggere e il vento che volgeva a ovest. Legolas e Gimli si alzarono di buon’ora e, impazienti com’erano di rivedere Merry e Pippin, chiesero il permesso di andare su in Città. “È bello sapere che sono ancora vivi,” disse Gimli; “ci hanno fatto tribolare durante la marcia attraverso Rohan, e non vorrei veder sprecati tutti i nostri sforzi.” Assieme l’Elfo e il Nano entrarono a Minas Tirith, e al loro passaggio le persone si stupivano alla vista di simili compagni; giacché Legolas era di una beltà incommensurabile rispetto agli Uomini e, mentre avanzava nel mattino, con voce limpida cantava un canto elfico; mentre Gimli, a occhi sgranati, incedeva al suo fianco carezzando la barba. “Qui ce ne sono di opere murarie buone,” disse guardando le mura; “ma anche di meno buone, e le strade potrebbero esser concepite meglio. Quando Aragorn avrà ottenuto il giusto riconoscimento, gli offrirò i servigi dei capomastri della Montagna, e faremo di questa città un motivo di vanto.” “Hanno bisogno di più giardini,” disse Legolas. “Le case sono senza vita, e qui c’è troppo poco che cresce e si rallegra. Se Aragorn otterrà il giusto riconoscimento, la gente del Bosco gli porterà uccelli canterini e alberi imperituri.” Finalmente arrivarono dal Principe Imrahil, e Legolas lo guardò e fece un profondo inchino; perché si accorse che nelle sue vene scorreva senza meno sangue elfico. “Salve, sire!” disse. “È da gran tempo che le genti di Nimrodel hanno lasciato le terre boschive di Lórien, ma è dato tuttavia vedere che non tutti han preso il largo dal porto di Amroth per far vela verso occidente.” “Così dicono le tradizioni della mia terra,” disse il Principe; “eppure mai nessuno del popolo leggiadro s’è visto lì da noi da un numero di anni incalcolabile. E mi stupisce vederne uno in mezzo alla sventura e alla guerra. Che cosa cerchi?” “Io sono uno dei Nove Compagni partiti da Imladris con Mithrandir,” disse Legolas; “e insieme a questo Nano, amico mio, sono venuto al seguito di Sire Aragorn. Ma ora desideriamo vedere i nostri amici, Meriadoc e Peregrino, che, ci han detto, sono sotto la tua custodia.” “Li troverete nelle Case di Guarigione, e sarò io a condurvici,” disse Imrahil. “Basterà che mandi qualcuno a farci da guida, sire,” disse Legolas. “Aragorn t’invia questo messaggio. Non intende entrar di nuovo nella Città per il momento. Nondimeno occorre che i capitani si riuniscano subito a consiglio, e invita te e Éomer di Rohan a recarvi al più presto alle sue tende. Mithrandir è già sul posto.” “Verremo,” disse Imrahil; e si congedarono con parole cortesi. “Ecco un bel signore e un grande capitano d’uomini,” disse Legolas. “Se Gondor conta tuttora uomini siffatti in questi giorni di declino, grande dev’esser stata la sua gloria nei giorni dell’ascesa.” “E le opere murarie migliori sono senz’altro le più antiche, frutto della prima fase di costruzione,” disse Gimli. “È sempre così in tutte le cose che gli Uomini intraprendono: una gelata in Primavera o una morìa in Estate e non mantengono la promessa.” “Ma i loro semi quasi sempre si mantengono,” disse Legolas. “E celati nella polvere e nel marciume rispunteranno in tempi e luoghi inaspettati. Le azioni degli Uomini sopravvivranno a noi, Gimli.” “Per poi alla fine ridursi tuttavia a uno smacco, io trovo,” disse il Nano. “A questo gli Elfi non sanno rispondere,” disse Legolas. Al che ecco arrivare il servitore del Principe, che li condusse alle Case di Guarigione, dove trovarono gli amici in giardino, e fu un’allegra rimpatriata. Passeggiarono e chiacchierarono un po’, godendosi per un breve momento di pace e di serenità il mattino alto sulle cerchie ventose della Città. Poi, quando Merry diede segni di stanchezza, andarono a sedersi sulle mura a ridosso della piota erbosa delle Case di Guarigione; e a sud davanti a loro l’Anduin brillava al sole e si allontanava, sottraendosi perfino alla vista di Legolas, per immergersi nelle vaste pianure e nella verde nebula del Lebennin e dell’Ithilien del Sud. Ed ecco che, mentre gli altri parlavano, Legolas ammutolì e guardò lontano in controluce e, a forza di scrutare, scorse bianchi uccelli marini risalire il Fiume. “Guardate!” gridò. “Gabbiani! Volano verso l’entroterra. Una meraviglia ai miei occhi e un turbamento per il mio cuore. Non li avevo mai incontrati in vita mia prima di arrivare a Pelargir, dove li ho sentiti gridar nell’aria mentre noi procedevamo a cavallo verso la battaglia delle navi. Allora rimasi impietrito, dimentico della guerra nella Terra di Mezzo, perché le loro voci lamentose mi parlavano del Mare. Il Mare! Ahimè! Ancora non l’ho visto. Ma in fondo al cuore di tutti i miei simili alligna il desiderio del Mare, che risvegliare è pericoloso. Ahimè! per colpa dei gabbiani non avrò più pace sotto il faggio o sotto l’olmo.” “Non dire così!” disse Gimli. “C’è ancora un’infinità di cose da vedere nella Terra di Mezzo, e grandi opere da compiere. Ma se tutto il popolo leggiadro s’avvia verso gli Approdi, sarà un mondo più scialbo per chi è condannato a restare.” “Altro che scialbo e uggioso!” disse Merry. “Tu non devi andare agli Approdi, Legolas. Ci sarà sempre qualcuno, grande o piccolo, e perfino qualche nano accorto come Gimli, che avrà bisogno di te. Almeno lo spero. Anche se ho come la sensazione che il peggio di questa guerra debba ancora arrivare. Quanto vorrei che fosse tutto finito, e finito bene!” “Non esser così cupo!” disse Pippin. “Il Sole splende, ed eccoci riuniti almeno per un paio di giorni. Io vorrei saperne di più sul vostro conto. Dài, Gimli! Stamattina tu e Legolas avete già accennato una dozzina di volte al vostro strano viaggio con Passolungo. Ma non mi avete raccontato niente.” “Qui brillerà anche il Sole,” disse Gimli, “ma ci sono ricordi di quella strada che non ho voglia di richiamare dalle tenebre. Se avessi saputo cosa mi aspettava, credo che per nessun amico al mondo mi sarei messo sui Sentieri dei Morti.” “I Sentieri dei Morti?” disse Pippin. “Ho sentito Aragorn farne parola, e mi son chiesto a che cosa si riferisse. Non vuoi dirci di più?” “Non lo faccio volentieri,” disse Gimli. “Su quella strada mi sono coperto di vergogna: Gimli figlio di Glóin, che si credeva più duro degli Uomini e più impavido sotto terra di qualsiasi Elfo. E invece ho dato prova di non essere né l’uno né l’altro; e solo grazie alla volontà di Aragorn sono rimasto in carreggiata.” “E anche grazie all’amore per lui,” disse Legolas. “Tutti quelli che finiscono per conoscerlo finiscono per amarlo a modo loro, perfino la fredda fanciulla dei Rohirrim. Abbiamo lasciato Fanclivo agli albori il giorno prima del tuo arrivo, Merry, e tanta era la paura che nessuno volle assistere alla nostra partenza, tranne Dama Éowyn, che ora è a letto ferita nella Casa qua sotto. Una separazione dolorosa, alla quale mi ha addolorato esser presente.” “Ahimè! Io pensavo solo a me stesso,” disse Gimli. “No! Non parlerò di quel viaggio.” E si chiuse nel silenzio; ma Pippin e Merry erano così avidi di notizie che Legolas disse: “Vi racconterò quanto basta per chetarvi; io non ho provato orrore, né ho temuto le ombre degli Uomini, impotenti e fragili quali mi sembravano.” Raccontò brevemente della strada stregata sotto le montagne, del fosco appuntamento a Erech e della cavalcata, lunga novantatré leghe, da lì fino a Pelargir sull’Anduin. “Quattro giorni e quattro notti, e poi nel cuore del quinto, abbiamo cavalcato dalla Pietra Nera,” disse. “Quand’ecco nelle tenebre di Mordor si destò in me la speranza perché, in quel buiore, l’Armata d’Ombre sembrava diventare più forte e più terribile a vedersi. Ce n’erano a cavallo come a piedi, eppure andavano tutti di gran carriera allo stesso passo. Silenziosi erano, ma negli occhi avevano un guizzo. Sugli altopiani del Lamedon raggiunsero i nostri cavalli, affiancandoci, e ci avrebbero superato se Aragorn non glielo avesse proibito. “Dietro suo ordine si riportarono indietro. ‘Perfino le ombre degli Uomini si piegano al suo volere,’ mi dissi. ‘Vedrai che serviranno anche ai suoi fini!’ “Un giorno cavalcammo nella luce, e poi venne il giorno senza alba, e noi continuavamo a cavalcare, e attraversammo il Ciril e il Ringló; e il terzo giorno arrivammo a Linhir sopra la foce del Gilrain. Là gli uomini di Lamedon contendevano i guadi alle fere genti di Umbar e Harad che avevano risalito in barca il fiume. Ma nemici e difensori rinunciarono del pari alla battaglia e si diedero alla fuga al nostro arrivo, gridando che il Re dei Morti li assaliva. Soltanto Angbor, Signore di Lamedon, ebbe l’ardire di aspettarci; e Aragorn lo esortò a radunare i suoi e a seguirci, se osavano, dopo il passaggio dell’Armata Grigia. “‘Di voi avrà bisogno a Pelargir l’Erede d’Isildur,’ gli disse. “Così attraversammo il Gilrain, mettendo in rotta innanzi a noi gli alleati di Mordor; e poi ci riposammo un breve istante. Ma ben presto Aragorn si alzò, dicendo: ‘Orsù! Minas Tirith è già presa d’assalto. Temo che cada prima che noi arriviamo in suo soccorso.’ Sicché rimontammo in sella prima che la notte fosse finita e ci lanciammo attraverso le pianure del Lebennin forzando al massimo l’andatura dei cavalli.” Legolas s’interruppe e sospirò, poi, lo sguardo volto a sud, dolcemente intonò: Scorrono argentei i rivi dal Celos all’Erui Nei verdi prati al Lebennin! Alta ivi cresce l’erba. Il vento vien dal Mare A ondare i bianchi gigli, A scoter le campanule dorate di mallos e alfirin Nei verdi prati al Lebennin, Il vento vien dal Mare! “Verdi sono quei campi nei canti del mio popolo; ma allora erano scuri, grigie lande nel nerume innanzi a noi. E attraverso la vastità del territorio, calpestando incuranti l’erba e i fiori, demmo la caccia ai nemici per un giorno e una notte, a oltranza, finché da ultimo arrivammo al Grande Fiume. “Allora in cuor mio pensai che eravamo vicini al Mare; perché estese erano le acque nell’oscurità, e innumerevoli uccelli marini gridavano lungo le sponde. Ahimè per il lamento dei gabbiani! La Dama mi aveva avvertito di stare in guardia. E adesso non riesco a dimenticarli.” “Io invece non badai a loro,” disse Gimli; “perché a quel punto ebbe finalmente inizio la battaglia vera e propria. Lì a Pelargir era attraccato il grosso della flotta di Umbar, cinquanta grandi navi e un’infinità di natanti più piccoli. Molti di quelli che inseguivamo erano giunti al porto prima di noi, e si erano portati appresso la paura; e qualche nave era salpata nel tentativo di ridiscendere il Fiume o guadagnar la sponda opposta; e molte delle imbarcazioni più piccole erano in fiamme. Ma gli Haradrim, ormai senza più via di scampo, fecero dietro front, feroci nella loro disperazione; e risero quando ci videro, perché formavano ancora una grande armata. “Ma Aragorn si fermò e gridò a gran voce: ‘Adesso tocca a voi! In nome della Pietra Nera io vi chiamo!’ E all’improvviso l’Armata d’Ombre, fin lì rimasta nelle retrovie, venne finalmente avanti come una grigia marea, spazzando via tutto quel che incontrava. Grida soffocate udii, e fiochi squilli di corno, e un murmure come d’innumeri voci remote: sembrava l’eco di una battaglia dimenticata, tanto tempo fa, negli Anni Oscuri. Pallide spade vennero sguainate; ma non so se le lame pungessero ancora, perché i Morti non avevano più bisogno d’armi: bastava la paura. Nessuno opponeva resistenza. “Si avventarono su ogni nave tratta in secco, per poi passar sull’acqua a quelle all’ancora; e tutti i marinai presi da folle terrore si gettavano in acqua, tranne gli schiavi incatenati ai remi. Sprezzanti del pericolo caricammo il nemico in fuga, spingendolo come foglie fino a riva. E allora Aragorn mandò su ognuna delle navi rimaste uno dei Dúnedain a confortare i prigionieri che si trovavano a bordo, esortandoli a mettere da parte la paura e a sentirsi liberi. “Anzi la fine di quel giorno buio non restava più un nemico per opporsi a noi; erano tutti affogati, o in fuga verso sud nella speranza di raggiungere a piedi il proprio paese. Strano e pur meraviglioso mi sembrò che certi spettri fatti di paura e tenebre avessero sventato i piani di Mordor. Sconfitto con le sue stesse armi!” “Davvero strano,” disse Legolas. “In quell’ora osservai Aragorn e pensai quale grande e terribile Signore avrebbe potuto diventare grazie alla sua forza di volontà, se si fosse appropriato dell’Anello. Non per niente Mordor lo teme. Ma più nobile è il suo animo di quanto riesca a concepire Sauron: non è forse uno dei figli di Lúthien? Mai quel ceppo fallerà, dovessero pur gli anni allungarsi oltre ogni limite.” “Vanno oltre la portata dello sguardo di un Nano certe predizioni,” disse Gimli. “Ma invero poderoso era quel giorno Aragorn. Ecco tutta la nera flotta in mano sua; e lui scelse per sé la nave più grande e s’imbarcò. Poi fece squillare un gran novero di trombe prese al nemico; e l’Armata d’Ombre si ritirò a riva. E lì rimase, muta, a stento visibile, se non per un guizzo rosso negli occhi che captava il riflesso delle navi in fiamme. E Aragorn si rivolse ad alta voce agli Uomini Morti, gridando: “‘Ora udite le parole dell’Erede d’Isildur! Avete mantenuto la promessa. Tornate indietro e più non tormentate le valli! Andate via e riposate in pace!’ “Al che il Re dei Morti si portò davanti alla sua armata, spezzò la lancia e la gettò per terra. Poi fece un profondo inchino e si allontanò; e prontamente l’intera armata grigia si ritirò svanendo come nebbia ricacciata da un colpo di vento; e a me parve di svegliarmi da un sogno. “Quella notte riposammo, mentre altri si davano da fare. Molti i prigionieri rimessi in libertà, e molti gli schiavi affrancati che erano gente di Gondor catturata durante le incursioni; e ben presto ci fu anche un gran concorso d’uomini dal Lebennin e dall’Ethir, e Angbor del Lamedon arrivò con tutti i cavalieri che era riuscito a radunare. Ora che la paura dei Morti era passata venivano a darci manforte e a vedere l’Erede d’Isildur; perché l’eco di quel nome s’era sparsa come fuoco nel buio. “E siamo quasi al termine della nostra storia. Nel corso della serata e durante la notte si pensò all’approvvigionamento e all’armamento di numerose navi; e al mattino la flotta salpò. Ormai sembra passato molto tempo, e invece era soltanto la mattina dell’altrieri, il sesto giorno dopo la nostra partenza da Fanclivo. Ma Aragorn era spinto dal timore di arrivare troppo tardi. “‘Sono quarantadue leghe da Pelargir agli attracchi dello Harlond,’ disse. ‘Eppure allo Harlond dobbiamo esserci domani o falliremo miseramente.’ “A manovrare i remi erano adesso uomini liberi, impegnati a vogar di lena; eppure risalivamo a rilento il Grande Fiume, perché andavamo controcorrente e, pur non essendo questa molto forte al Sud, il vento non ci dava una mano. A dispetto della grande vittoria agli approdi, mi avrebbe preso lo sconforto se a un tratto Legolas non si fosse messo a ridere. “‘Su con la barba, figlio di Durin!’ disse. ‘Perché, come vuole l’adagio: Spesso la speranza nasce quando tutto è perduto.’ Ma quale speranza scorgesse di lontano non volle dire. Quando scese, la notte non fece che infittir le tenebre, ed eravamo sui carboni ardenti perché in lontananza al Nord vedevamo un bagliore rosso sotto la nuvola, e Aragorn disse: ‘Minas Tirith brucia.’ “Ma a mezzanotte la speranza era in verità rinata. Esperti marinai dell’Ethir, scrutando a sud, parlarono di un cambiamento con l’arrivo di vento fresco dal Mare. Molto anzi giorno le navi alberate issarono le vele e la velocità aumentò, finché l’alba scialbò la spuma sulle nostre prue. Ed è così, come sapete, che arrivammo alla terza ora del mattino col favore del vento e il Sole senza veli, e che spiegammo in battaglia il gran vessillo. Grande fu il giorno e grande l’ora, qualsiasi cosa accada.” “Checché avvenga, il valore delle grandi gesta non ne scapita,” disse Legolas. “Grande gesta fu la cavalcata dei Sentieri dei Morti, e grande resterà, anche se non ci fosse più nessuno a Gondor per cantarne nei giorni a venire.” “Come potrebbe benissimo succedere,” disse Gimli. “Aragorn e Gandalf sono seri in viso. Chissà quali decisioni stanno prendendo laggiù nelle tende. Per conto mio vorrei, come Merry, che la guerra fosse ormai finita con la nostra vittoria. Tuttavia, qualsiasi cosa resti ancora da fare, spero di prendervi parte, per l’onore del popolo della Montagna Solitaria.” “E io per il popolo del Grande Bosco,” disse Legolas, “e per amor del Signore dell’Albero Bianco.” Poi i compagni ammutolirono, ma restarono seduti ancora un po’ in quell’alto luogo, ognuno immerso nei propri pensieri, mentre i Capitani discutevano. Quando il Principe Imrahil ebbe lasciato Legolas e Gimli, mandò subito a chiamare Éomer; e uscì con lui dalla Città per raggiungere le tende di Aragorn piantate sul campo non lontano dal punto dove era caduto Re Théoden. E lì tennero consiglio insieme a Gandalf, Aragorn e ai figli di Elrond. “Miei signori,” disse Gandalf, “ascoltate le parole del Castaldo di Gondor prima di morire: Potrete anche trionfare per un giorno sui campi del Pelennor, ma contro il Potere che adesso è insorto non si dà vittoria. Non vi esorto a disperare, come fece lui, ma a ponderar la verità di queste parole. “Le Pietre Veggenti non mentono, e neppure il Signore di Barad-dûr può indurle a farlo. Può, forse, con la volontà decider ciò che menti più deboli vedranno, o far sì che fraintendano il significato di quello che vedono. Non si può tuttavia mettere in dubbio che quando Denethor vedeva grandi forze schierate contro di lui a Mordor, e altre ancora che si andavano adunando, vedeva alcunché d’inoppugnabile. “Le nostre forze sono bastate appena a respingere il primo grande assalto. Il prossimo sarà più grande ancora. Questa guerra perciò è senza speranza ultima, come Denethor aveva capito. Non è dato ottener la vittoria con le armi, sia che restiate qui a resistere a un assedio dopo l’altro, sia che usciate per farvi sopraffar di là dal Fiume. La scelta è tra due mali; e la prudenza consiglierebbe di consolidar le roccaforti che avete e di aspettare lì l’attacco; otterreste così un breve rinvio prima della fine.” “Allora secondo te dovremmo ritirarci a Minas Tirith, o a Dol Amroth, o a Fanclivo, e starcene lì come bambini su castelli di sabbia mentre sale la marea?” disse Imrahil. “Non sarebbe una novità come consiglio,” disse Gandalf. “Questo e poc’altro avete fatto durante tutto il regno di Denethor. Ma no! Ho detto che sarebbe prudente. Io non consiglio la prudenza. Ho detto che non era dato ottener la vittoria con le armi. Spero ancora nella vittoria, ma non con le armi. Perché in mezzo a tutte queste strategie interviene l’Anello del Potere, fondamento di Barad-dûr e speranza di Sauron. “Al riguardo, miei signori, ormai siete tutti informati quanto basta per capire in che frangente ci troviamo, noi ma anche Sauron. Se lo recupera, vano è il vostro valore, e rapida e completa sarà la sua vittoria: così completa che nessuno potrà prevederne la fine finché questo mondo durerà. Se l’Anello viene distrutto, lui cadrà; sprofondando così in basso che nessuno potrà prevedere se mai si risolleverà. Perché perderà la parte migliore della forza innata che all’inizio aveva, e tutto ciò che è stato fatto o avviato grazie a quel potere crollerà, e lui sarà per sempre menomato, diventando al più uno spirito malefico che si consuma nelle ombre, senza però più crescere o prendere forma di nuovo. E un grande male sarebbe in tal modo eliminato da questo mondo. “Altri mali potrebbero venire; perché Sauron è a sua volta solo un servo o un emissario. Non spetta però a noi regolare tutte le maree del mondo, bensì fare quanto è in noi per la difesa di quegli anni in cui siamo collocati, estirpando il male nei campi che conosciamo, in modo che chi vivrà dopo di noi abbia terra sana da coltivare. Il tempo che farà non siamo noi a stabilirlo. “Ora Sauron sa tutto questo, e sa che l’oggetto prezioso da lui perso è stato ritrovato; ma ancora non sa dove sia, o almeno si spera. Pertanto ora lo assale un forte dubbio. Se lo abbiamo trovato noi, c’è qualcuno fra noi che ha la forza sufficiente per usarlo. E lui sa anche questo. Non ho forse motivo di credere, Aragorn, che ti sei mostrato a lui nella Pietra di Orthanc?” “L’ho fatto prima di lasciare Borgocorno,” rispose Aragorn. “Ritenevo che i tempi fossero maturi e che avessi ricevuto la Pietra proprio a questo scopo. Erano passati allora dieci giorni da quando il Portatore dell’Anello si era diretto a est delle Cascate di Rauros e, secondo me, bisognava attirar l’Occhio di Sauron fuori dal suo territorio. Troppo raramente l’abbiamo sfidato, da che si è ritirato nella Torre. Comunque, se avessi previsto con che rapidità avrebbe scatenato la risposta, non avrei forse osato mostrarmi. Mi ha lasciato giusto il tempo di venirvi in aiuto.” “Ma come sarebbe?” disse Éomer. “Tutto è inutile, tu dici, se lui ha l’Anello. Perché non dovrebbe ritenere inutile assalirci, se ce l’abbiamo noi?” “Non ne è ancora certo,” disse Gandalf, “e lui non ha costruito il suo potere aspettando che i nemici si consolidassero, come abbiamo fatto noi. Peraltro non riusciremmo a imparare in un sol giorno come esercitarne appieno il potere. E poi può servire un solo padrone alla volta, non tanti; al che Sauron si aspetterà una fase di dissidi tra di noi, prima che uno dei più forti spadroneggi e sottometta gli altri. In quella fase l’Anello potrebbe aiutarlo, se agisse con prontezza. “Lui osserva. Molto vede e molto sente. I suoi Nazgûl circolano ancora. Sono passati sopra questo campo anzi il sorgere del sole, anche se pochi, stanchi e addormentati, se ne sono accorti. Lui studia i segni: la Spada che gli ha sottratto il suo tesoro riforgiata; i venti della sorte girati a nostro favore, e lo smacco inaspettato del suo primo assalto; la caduta del suo grande Capitano. “Il dubbio aumenta in lui, proprio mentre noi parliamo. Il suo Occhio è concentrato su di noi, quasi cieco a ogni altra cosa che si muove. Così dobbiamo tenerlo. Lì è riposta tutta la nostra speranza. Questo, allora, è il mio consiglio. Noi non abbiamo l’Anello. Per saggezza o per somma follia lo abbiamo fatto portar via per distruggerlo, per tema che distrugga noi. Senza, non possiamo sconfigger con la forza la forza di Sauron. Ma dobbiamo a tutti i costi distogliere l’Occhio dal vero pericolo che corre. Non ci è dato ottener la vittoria con le armi, con le armi però possiamo dare al Portatore dell’Anello la sua unica occasione, ancorché fragile. “Aragorn ha indicato la via: sta a noi continuare. Dobbiamo indurre Sauron a tentare il tutto per tutto. Dobbiamo stanare tutte le forze che tiene nascoste, in modo da svuotare il suo territorio. Dobbiamo subito marciargli incontro. Dobbiamo servir da esca, col rischio che le sue fauci si richiudano su di noi. Abboccherà, con speranza e cupidigia, perché nella nostra temerità crederà di ravvisare l’alterigia del nuovo Signore dell’Anello: e dirà: ‘Ah sì? Troppo presto tende il collo e troppo lontano. Si faccia pure avanti, e vedrai che cadrà in una trappola dalla quale non potrà fuggire. A quel punto lo schiaccerò, e ciò che ha preso nella sua insolenza sarà di nuovo mio per sempre.’ “Dobbiamo penetrare a occhi aperti in quella trappola, con coraggio, ma con poca speranza per noi. Perché, miei signori, può ben darsi che periremo tutti in una nera battaglia lontano dalle terre vive; talché, dovessimo pur rovesciare Barad-dûr, non vivremo per vedere una nuova era. Ma il nostro dovere, io ritengo, è questo. Sempre meglio comunque che perire lo stesso – cosa che succederà senz’altro se restiamo qui – sapendo, mentre moriamo, che non ci sarà una nuova era.” Rimasero in silenzio per un po’. Alla fine Aragorn disse: “Continuerò come ho iniziato. Siamo arrivati al punto in cui speranza e disperazione non si distinguono più. Esitare significa cadere. Nessuno dovrà rifiutare i consigli di Gandalf: il suo prolungato impegno contro Sauron verrà finalmente messo alla prova. Senza di lui, tutto sarebbe perduto ormai da tempo. Io però non ho ancora la pretesa di comandare chicchessia. Agli altri scegliere a piacimento.” Disse allora Elrohir: “Dal Nord siamo calati a questo scopo, e da Elrond nostro padre portiamo lo stesso consiglio. Non faremo marcia indietro.” “Quanto a me,” disse Éomer, “non sono molto addentro a certe profonde questioni; non so che farmene. Ma una cosa so, e mi basta: che il mio amico Aragorn ha soccorso me e il mio popolo, pertanto risponderò alla sua chiamata. Andrò con lui.” “Per conto mio,” disse Imrahil, “considero Sire Aragorn mio feudatario, che faccia o no valer le sue pretese. Il suo desiderio è per me un ordine. Andrò anch’io. Per qualche tempo ancora, tuttavia, devo funger da Castaldo di Gondor e spetta a me pensare anzitutto alla mia gente. Né bisogna trascurare la prudenza. Dobbiamo prepararci a ogni evenienza, bella o brutta. Può anche darsi che trionferemo e, finché rimane la speranza, Gondor dev’essere protetto. Non vorrei, tornando vittoriosi, trovare una Città in rovina e un paese devastato alle nostre spalle. Ed ecco che i Rohirrim c’informano che sul nostro fianco settentrionale abbiamo un esercito ancora da sconfiggere.” “È vero,” disse Gandalf. “Non ti consiglio di lasciare la Città senza difesa. Non occorre a dire il vero che le forze da portare a est siano tali da permetterci un assalto in piena regola contro Mordor, purché lo inducano a ingaggiar battaglia. E devono partire quanto prima. Pertanto io domando ai Capitani: quante forze possiamo radunare e mettere in moto al più tardi tra due giorni? E devono essere uomini intrepidi che partono volontariamente, coscienti del pericolo.” “Sono tutti stanchi, e moltissimi hanno riportato ferite più o meno gravi,” disse Éomer, “e abbiamo subìto ingenti perdite di cavalli, cosa non facile da rimediare. Se dobbiamo partir presto, al più posso sperare di condurne duemila, dovendone comunque lasciare altrettanti a difesa della Città.” “Non dobbiamo calcolare solo quelli che hanno combattuto su questo campo,” disse Aragorn. “Ora che la costiera è libera, sono in arrivo rinforzi dai feudi meridionali. Due giorni fa, ne ho inviati quattromila da Pelargir attraverso il Lossarnach; e in testa cavalca Angbor l’impavido. Se ci avvieremo tra due giorni, saranno ormai vicini prima della partenza. Inoltre ho esortato molti altri a seguirmi lungo il Fiume con qualsiasi imbarcazione disponibile; e con questo vento non tarderanno a presentarsi, anzi già parecchie navi hanno attraccato allo Harlond. Ho idea che potremmo mettere in marcia settemila tra cavalieri e fanti, pur lasciando la Città meglio difesa di quanto non fosse al momento dell’attacco.” “La Porta è distrutta,” disse Imrahil, “e dove lo troviamo oggi qualcuno capace di ricostruirla e risistemarla?” “A Erebor, nel Regno di Dáin, si può trovare,” disse Aragorn; “e se tutte le nostre speranze non andranno in fumo, a tempo debito manderò Gimli figlio di Glóin in cerca di artieri della Montagna. Ma gli uomini valgon più delle porte, e non c’è porta che resisterà al Nemico se gli uomini la disertano.” Ebbe termine così la discussione dei signori: si sarebbero messi in moto due mattine dopo con settemila uomini, se riuscivano a raccoglierli; e la gran parte di quel contingente sarebbe stata appiedata, a causa delle terre ostili che dovevano attraversare. Aragorn ne avrebbe scelti duemila tra quelli da lui radunati al Sud, mentre Imrahil doveva trovarne tremila e cinquecento; e Éomer cinquecento Rohirrim rimasti senza cavalcatura ma pronti a guerreggiare, e lui stesso avrebbe comandato cinquecento dei migliori Cavalieri; e ci sarebbe stata un’altra compagnia di cinquecento uomini a cavallo, tra i quali i figli di Elrond assieme ai Dúnedain e ai cavalieri di Dol Amroth: in tutto seimila a piedi e mille a cavallo. Ma il grosso delle forze dei Rohirrim, ancora muniti di cavallo e in grado di combattere, circa tremila uomini al comando di Elfhelm, doveva tenere la Strada dell’Ovest contro il nemico rimasto nell’Anórien. E inviarono all’istante veloci cavalieri a raccogliere notizie a nord e a est, verso Osgiliath e sulla strada per Minas Morgul. E una volta calcolate tutte le loro forze e considerati gli spostamenti da effettuare e le strade da prendere, Imrahil di punto in bianco scoppiò a ridere. “Questo,” sbottò, “è senz’altro lo scherzo più grandioso di tutta la storia di Gondor: partire in settemila, meno dell’avanguardia del suo esercito ai tempi gloriosi, per dar l’assalto alle montagne e alla porta impenetrabile della Terra Nera! Così un bambino armato di spago e fuscello di salice come arco minaccerebbe un cavaliere di tutto punto armato! Se l’Oscuro Signore ne sa quanto dici tu, Mithrandir, sorriderà anziché temerci, e ci schiaccerà col mignolo come una mosca che cerchi di pungerlo.” “No, cercherà di prendere la mosca e di toglierle il pungiglione,” disse Gandalf. “E fra noi ci sono nomi che, da soli, valgon più di mille cavalieri armati di tutto punto. No, non sorriderà.” “Nemmeno noi,” disse Aragorn. “Se di scherzo si tratta, è troppo amaro per riderne. No, è l’ultima mossa davanti a una grande minaccia, e per uno dei due campi sarà la fine della partita.” Poi sguainò Andúril e la brandì sfavillante al sole. “Non tornerai nel fodero finché non avremo combattuto l’ultima battaglia,” disse. CAPITOLO X LA PORTA NERA SI APRE Due giorni dopo l’esercito dell’Ovest era adunato sul Pelennor. Lo stuolo d’Orchi e di Easterling era riemerso dall’Anórien, ma torchiato e disperso dai Rohirrim fuggiva ormai allo sbando in direzione di Cair Andros senza opporre soverchia resistenza; eliminata quella minaccia e sopraggiunte nuove forze dal Sud, la Città era presidiata nel migliore dei modi. Stando ai rapporti degli esploratori, sulle strade che portavano a est, fino al Crocevia del Re Caduto, non c’era traccia di nemici. Ormai era tutto pronto per l’ultima mossa. Legolas e Gimli avrebbero cavalcato insieme nella compagnia di Aragorn e Gandalf che, con i Dúnedain e i figli di Elrond, formava l’avanguardia. Ma Merry, con suo disdoro, non sarebbe stato della partita. “Non sei in grado di affrontare un viaggio simile,” disse Aragorn. “Ma non devi vergognarti. Non dovessi far altro in questa guerra, ti sei già guadagnato grandi onori. Ci sarà Peregrino a rappresentar la gente della Contea; e non invidiargli quest’occasione di pericolo perché, anche se ha agito al meglio, circostanze permettendo, deve ancora eguagliare le tue gesta. Ma a dire il vero ormai tutti corrono gli stessi rischi. Forse ci toccherà una fine atroce anzi la Porta di Mordor, e in tal caso anche voi dovrete affrontare un’ultima battaglia, qui o ovechessia la marea nera vi sorprenda. Addio!” E così Merry rimase sconsolato a rimirar l’armata che s’adunava. Con lui era Bergil, a sua volta abbattuto perché il padre doveva partire in testa a una compagnia di Uomini della Città: per rientrare nella Guardia il suo caso andava prima giudicato. A quella stessa compagnia era stato assegnato Pippin, in quanto soldato di Gondor. Merry riusciva a intravedere, non molto distante, una figura piccola ma dritta in mezzo alle alte sagome di Minas Tirith. Squillarono alfine le trombe e l’esercito si mise in marcia. Un reparto dopo l’altro, una compagnia dopo l’altra, girarono e presero la direzione est. E ancora molto tempo dopo averli persi di vista lungo la grande strada che portava alla Strada Maestra, Merry era sempre lì. L’ultimo corruschio del sole mattutino su elmo e lancia ammiccò e disparve, e lui pur rimaneva, afflitto, a capo chino, solo e senza amici. Tutti quelli che gli erano cari si erano avviati dentro quella tenebrìa incombente sul lontano cielo orientale; e in cuor suo albergava poca o punta speranza di rivedere uno di loro. Come riacceso dal suo stato d’animo avvilito, il dolore si riaffacciò nel braccio, e Merry si sentì debole e vecchio, e tenue gli sembrò la luce del sole. A scuoterlo fu la mano di Bergil. “Vieni, Messer Perian!” disse il ragazzo. “Vedo che soffri ancora. Ti aiuterò a rientrare dai Guaritori. Ma non temere! Loro torneranno. Gli Uomini di Minas Tirith non saranno mai sconfitti. E poi ora hanno il Signore della Pietra elfica, e anche Beregond della Guardia.” Prima di mezzogiorno l’esercito raggiunse Osgiliath. Là tutti gli operai e gli artigiani disponibili erano al lavoro. Alcuni rinforzavano chiatte e pontoni costruiti dal nemico e in parte distrutti al momento della fuga; altri ammassavano prede di guerra e provviste; altri ancora, sulla sponda orientale di là dal Fiume, erigevano sommarie opere di difesa. L’avanguardia passò attraverso le rovine dell’Antico Gondor e oltre il largo Fiume e poi sul lungo tratto rettilineo di strada tracciato nei giorni gloriosi per collegare la bella Torre del Sole all’alta Torre della Luna, diventata ormai Minas Morgul nella sua valle maledetta. Si fermarono cinque miglia dopo Osgiliath, al termine del loro primo giorno di marcia. Ma gli uomini a cavallo proseguirono e anzi sera giunsero al Crocevia e al grande cerchio d’alberi, e tutto era silente. Traccia di nemici non s’era vista, né udito grido o richiamo, né strale era partito lungo il tragitto da dietro roccia o cespuglio; nondimeno, man mano che avanzavano, sentirono aumentar la vigilanza della terra. Albero e pietra, erba e foglia erano in ascolto. L’oscurità fugata, in lontananza a ovest tramontava il sole sulla Valle dell’Anduin, e le candide cime dei monti s’imporporavano nell’azzurro aereo; ma un’ombra e un tenebrore gravavano sull’Ephel Dúath. Aragorn piazzò allora i trombettieri alle quattro strade che sboccavano nel cerchio d’alberi, e quelli attaccarono una grande fanfara, mentre gli araldi tuonavano: “I Signori di Gondor son tornati e tutta questa terra che appartiene a loro oggi riprendono.” L’orripilante testa d’orco che sormontava la figura scolpita fu abbattuta e fatta a pezzi, e la testa del re presa da terra e rimessa a posto, tuttora coronata di fiori bianchi e dorati; e ci si adoperò per pulire e rimuovere tutti gli osceni scarabocchi lasciati dagli orchi sulla pietra. Ora, durante la discussione, qualcuno aveva suggerito di assalire per prima Minas Morgul e, se fossero riusciti a conquistarla, di raderla al suolo. “E forse,” disse Imrahil, “la strada che da lì conduce al passo si rivelerà una via più agevole della porta settentrionale per assalire l’Oscuro Signore.” Ma Gandalf si era subito detto contrario, per via del male che covava nella valle, ove la mente dei viventi sarebbe finita in preda alla follia e all’orrore, nonché per via delle notizie riferite da Faramir. Se il Portatore dell’Anello aveva in effetti tentato quella via, per prima cosa non dovevano attirare l’Occhio di Mordor in quella direzione. Sicché il giorno seguente, quando era arrivato il grosso dell’esercito, piazzarono una guardia consistente al Crocevia a mo’ di difesa, se Mordor avesse deciso di mandare un contingente dal Passo di Morgul, o di far venire rinforzi dal Sud. Per la guardia scelsero per lo più arcieri che conoscevano i percorsi dell’Ithilien e si sarebbero nascosti nei boschi e sui pendii intorno al punto d’incontro delle strade. Ma Gandalf e Aragorn cavalcarono con l’avanguardia fino all’ingresso della Valle di Morgul e contemplarono la città malefica. Era buia e senza vita; Orchi e creature inferiori di Mordor che ci avevano abitato erano stati decimati in battaglia, e i Nazgûl erano lontani. Nondimeno l’aria della valle grondava paura e inimicizia. Allora distrussero il malefico ponte, rosse fiamme appiccarono ai campi nauseabondi e poi si ritirarono. Il giorno dopo, il terzo dalla partenza da Minas Tirith, l’esercito incominciò a marciare sulla via che menava a nord. Il Crocevia distava dal Morannon un centinaio di miglia, e che cosa potesse capitare prima di giungere laggiù nessuno lo sapeva. Procedevano allo scoperto ma con cautela, preceduti da esploratori a cavallo e fiancheggiati da altri ai lati, specie quello est; lì si stendevano macchie scure e un terreno franoso di calanchi rocciosi e di gravine, dietro il quale rampavano i lunghi pendii ostili dell’Ephel Dúath. Il tempo si manteneva sul bello, e il vento continuava a soffiare da ovest, ma niente riusciva a togliere le scurità e le tristi brume abbarbicate alle Montagne dell’Ombra; dietro, a tratti, si levavano grandi fumi sospesi alti sui venti. Ogni tanto Gandalf faceva squillar le trombe e gli araldi gridavano: “Ecco venire i Signori di Gondor! Tutti lascino il paese o si arrendano!” Ma Imrahil disse: “Non dite i Signori di Gondor. Dite Re Elessar. Perché è la verità, anche se non si è ancora seduto sul trono; e darà da pensare al Nemico, se gli araldi usano quel nome.” Di poi tre volte al giorno gli araldi annunciarono la venuta di Re Elessar. Ma nessuno raccolse la sfida. Tuttavia, anche se marciavano in una pace apparente, gli animi di tutto l’esercito erano abbattuti, dal più nobile al più umile, e a ogni miglio fatto in direzione nord un presentimento di sventura li opprimeva vieppiù. Sul finire del secondo giorno di marcia dal Crocevia giunse un primo invito alla battaglia. Un grosso contingente di Orchi e di Easterling cercò di tendere un’imboscata alle compagnie di testa; questo nello stesso punto dove Faramir aveva agguatato gli uomini di Harad e la strada infilava un orrido profondo attraverso una propaggine delle colline orientali. Ma gli esploratori, uomini esperti di Henneth Annûn guidati da Mablung, non avevano mancato di avvertire i Capitani dell’Ovest; e così l’imboscata si rivelò una trappola. Uomini a cavallo, effettuato un ampio arco in direzione ovest, presero di fianco e alle spalle il nemico, che finì annientato o ricacciato a est sulle colline. Ma la vittoria non bastò a rincuorare i capitani. “Era solo una finta,” disse Aragorn; “e secondo me aveva come scopo principale quello di farci avanzare con l’illusione della debolezza del Nemico più che procurarci grandi danni, per il momento.” E da quella sera in poi vennero i Nazgûl e seguirono ogni mossa dell’esercito. Volavano sempre molto alti, lontano dallo sguardo di tutti, a parte Legolas, nondimeno la loro presenza era palpabile, come un raddensamento dell’ombra e un offuscamento del sole; e anche se gli Spettri dell’Anello ancora non calavano sugli avversari e restavano in silenzio, senza emetter grida, era impossibile scrollarsi di dosso il terrore che incutevano. Così si consumava il tempo di quel viaggio disperato. Il quarto giorno dopo la partenza dal Crocevia e il sesto da Minas Tirith lasciarono finalmente le terre viventi per subentrare nella desolazione posta anzi le porte del Passo di Cirith Gorgor; e poterono scorgere i marazzi e il deserto che si stendevano a nord e a est fino agli Emyn Muil. Sì desolati erano quei luoghi, e sì profondo l’orrore che li pervadeva, da fiaccare qualche milite, non più in grado di avanzare verso nord, né a piedi né a cavallo. Aragorn li guardò e nei suoi occhi c’era compassione anziché collera; perché erano giovani di Rohan, venuti dal lontano Westfold, o contadini del Lossarnach, per i quali Mordor era stato fin dall’infanzia un nome funesto, eppure irreale, una leggenda che non aveva posto nella loro vita semplice; e ora procedevano come uomini in un orrendo sogno diventato realtà, e non capivano né quella guerra né perché la sorte li avesse spinti a un simile estremo. “Andate!” disse Aragorn. “Ma cercate di mantener l’onore, e non correte! E per non coprirvi del tutto di vergogna ci sarebbe un compito da assolvere. Procedete in direzione sud-ovest fino a giungere a Cair Andros e, se è ancora in mano ai nemici, come credo, allora riprendetela, se vi riesce; e tenetela fino all’ultimo in difesa di Gondor e di Rohan!” Allora qualcuno, vergognandosi della sua clemenza, superò la paura e proseguì, mentre negli altri s’accese rinnovata speranza a sentire di un’impresa valorosa alla loro portata nella quale impegnarsi, e partirono. E così, dato che avevan già lasciato molti uomini al Crocevia, i Capitani dell’Ovest andarono alfine a sfidare la Porta Nera e la potenza di Mordor con meno di seimila uomini. Ora avanzavano a rilento, aspettandosi a ogni istante una risposta alla loro sfida, e più compatti, giacché sarebbe stato uno spreco di uomini mandare in ricognizione esploratori o piccoli distaccamenti. Al calar della sera dopo il quinto giorno di marcia dalla Valle di Morgul allestirono l’ultimo accampamento e intorno accesero falò con tutta la legna secca e l’erica trovate. Passarono la notte a vegliare, coscienti delle tante creature appena intraviste che si muovevano e aggiravano tutt’intorno a loro, e udirono gli ululati dei lupi. Il vento era calato e l’aria tutta sembrava immobile. Non vedevano molto, anche se il cielo era sereno e la luna crescente aveva quattro giorni, fumi e vapori esalavano dal suolo e la bianca falce era velata dalle brume di Mordor. Cominciava a far freddo. Con l’arrivo del mattino si alzò di nuovo il vento, ma ora veniva dal Nord, e ben presto con la rinnovata brezza rinfrescò. Sparite tutte le creature della notte, la regione sembrava vuota. A nord, in mezzo ai fossi nauseabondi, ecco i primi grossi cumuli e poggi di scorie e rocce frantumate e terra esplosa, il vomito della verminaia di Mordor; ma a sud e ormai vicini si stagliavano i bastioni di Cirith Gorgor, con la Porta Nera nel frammezzo e le due Torri dei Denti alte e scure ai lati. Durante l’ultima tappa i Capitani avevano lasciato la vecchia strada, che piegava a est, onde evitare il pericolo delle insidiose colline, e così ora si avvicinavano al Morannon da nord-ovest, proprio come aveva fatto Frodo. Sotto l’arco aggrondato della Porta Nera due enormi battenti di ferro eran sprangati. Sulla merlatura non si scorgeva niente. Tutto era silenzioso epperò vigile. Giunti al capo estremo della loro follia, ristettero aggelati e derelitti nella luce grigia del primo mattino anzi le torri e i muri che il loro esercito non poteva sperar di conquistare, neanche se avesse portato con sé ordegni di grande potenza, né se il Nemico avesse avuto forze appena sufficienti a presidiar solo la porta e il muro. Sapevano per giunta che su colline e rocce tutt’intorno al Morannon s’annidava una congerie di nemici e che, al di là, l’atra strettoia era crivellata di pertugi e gallerie, covi brulicanti di creature inique. E mentre ristavano così, videro tutti i Nazgûl a raccolta planare come avvoltoi sopra le Torri dei Denti; e seppero di esser sorvegliati. Ma del Nemico ancora nessun segno. Non avevano altra scelta che far la loro parte fino in fondo. Indi Aragorn schierò l’esercito nel migliore dei modi in cima a due grandi rialzi di pietra e terra esplose che gli orchi avevano ammonticchiato in anni di fatica. Davanti a loro, in direzione di Morgul, si stendeva come un fossato un gran pantano di fetida belletta e nauseabonde pozze. Una volta tutto in ordine, i Capitani cavalcarono in direzione della Porta Nera con grande scorta d’uomini a cavallo e con vessillo, araldi e trombettieri. Gandalf, in qualità di primo araldo, era dei loro, e Aragorn coi figli di Elrond, Éomer di Rohan e Imrahil; e vollero nel novero anche Legolas, Gimli e Peregrino, onde tutti i nemici di Mordor avessero un testimone. Giunti a portata di voce dal Morannon e spiegato il vessillo, squillarono le trombe; gli araldi si portarono avanti e fecero sentir le loro voci oltre i bastioni di Mordor. “Venite fuori!” gridarono. “Venga fuori il Signore della Terra Nera! Di lui sarà fatta giustizia. Proditoriamente egli ha fatto guerra a Gondor e ne ha arraffato le terre. Laonde il Re di Gondor ora gl’ingiunge di pagare il fio delle malefatte e poi andarsene per sempre. Venite fuori!” Seguì un lungo silenzio, e dal muro e dalla porta né grido né rumor s’ebbe in risposta. Ma Sauron aveva già in mente un piano e intendeva prima giocare crudelmente con quei topi e poi dare il colpo di grazia. E così, proprio quando i Capitani stavano per ritirarsi, il silenzio si ruppe all’improvviso. Come il tuono sulle montagne, si udì un lungo rullio di grandi tamburi, e poi un raglio di corni che scoté le stesse pietre e frastornò gli uomini. Indi i battenti della Porta Nera si spalancarono con gran fragore e ne sortì un’ambasceria della Torre Oscura. In testa incedeva un’alta e trista sagoma, montata su nero cavallo, se cavallo poi era: enorme e orrifico, la faccia una terrorizzante maschera, più simile a un teschio che alla testa di un essere vivente, e una fiamma ardeva nelle froge e nelle orbite. Il cavaliere era vestito da capo a piè di nero, e nero era l’alto elmo; non era tuttavia uno Spettro dell’Anello bensì un uomo vivo. Il Luogotenente della Torre di Barad-dûr egli era, e nessun racconto ne ricorda il nome: lui stesso l’aveva dimenticato e diceva: “Sono la Bocca di Sauron.” Ma dicono che fosse un rinnegato, della razza di coloro che vengono chiamati Númenóreani Neri; i quali si erano insediati nella Terra di Mezzo durante gli anni della dominazione di Sauron e, ammaliati com’erano dalla scellerata scienza, lo veneravano. Costui era entrato al servizio della Torre Oscura al momento della restaurazione e la sua astuzia lo aveva fatto entrare sempre più nelle grazie del Padrone; e grandi sortilegi aveva appreso, e conosceva a fondo la mentalità di Sauron; ed era più crudele di qualsiasi orco. Era lui a farsi avanti adesso, con soltanto una ristretta banda di soldataglia bardata di nero, e un unico vessillo, nero ma con sopra in rosso l’Occhio Malo. Arrestatosi a pochi passi dai Capitani dell’Ovest, li squadrò dalla testa ai piedi e si mise a ridere. “C’è qualcuno in questa masnada che ha l’autorità per trattare con me?” domandò. “O anche solo l’intelligenza per capirmi? Tu no di certo!” fece in tono sprezzante, rivolto a Aragorn. “Ci vuol più di un pezzo di vetro Elfico o di un’accozzaglia come questa per fare un re. Un qualunque brigante delle montagne può disporre di un simile codazzo!” Aragorn non replicò, ma lo fissò negli occhi senza cedere e per qualche istante lottarono così; ben presto tuttavia, anche se Aragorn non s’era mosso né aveva messo mano all’arma, l’altro mollò e si ritrasse come sotto la minaccia di un colpo. “Sono un araldo e un ambasciatore, e non mi si può toccare!” gridò. “Laddove vigono certe leggi,” disse Gandalf, “è anche buona norma che gli ambasciatori si mostrino meno insolenti. Ma nessuno ti ha minacciato. Da noi tu non hai nulla da temere fino a quando non avrai portato a termine il tuo incarico. Ma dopo, a meno che il tuo padrone non abbia acquisito nuova saggezza, tu e con te tutti i suoi servitori correrete gran pericolo.” “To’!” disse il Messaggero. “Sicché saresti tu il portavoce, vecchio barbagrigia? Non abbiamo forse avuto a momenti notizia di te e dei tuoi vagabondaggi, sempre a ordire complotti e malefatte a debita distanza? Stavolta però hai allungato troppo il naso, Messer Gandalf; e vedrai quel che succede a chi tende stupide reti ai piedi di Sauron il Grande. Ho qui prove che mi han chiesto di mostrare, soprattutto a te, se avessi osato presentarti.” A un suo cenno una delle guardie si fece avanti con un fagotto fasciato in panni neri. Il Messaggero li svolse e, con stupore e sgomento di tutti i Capitani, mostrò prima la corta spada che portava Sam, poi una cappa grigia con un fermaglio elfico e, per ultima, la cotta di maglia di mithril che Frodo indossava avvolta nei suoi indumenti logori. Davanti ai loro occhi s’interpose una nerezza e, per un istante di silenzio, ebbero l’impressione che il mondo si fosse fermato, mentre il loro cuore era morto e svanita l’ultima speranza. Pippin, che si trovava dietro il Principe Imrahil, balzò in avanti con un grido di dolore. “Silenzio!” disse Gandalf severo, spingendolo indietro; ma il Messaggero scoppiò a ridere. “Così vi tirate dietro un altro di questi folletti!” esclamò. “Che cosa ve ne facciate io non lo capisco; ma mandarli come spie a Mordor va perfino al di là della vostra follia abituale. Ringrazio tuttavia questo marmocchio perché è chiaro che almeno lui aveva già visto queste prove, e ormai sarebbe vano da parte tua negarlo.” “Non ho intenzione di negarlo,” disse Gandalf. “Anzi, le conosco tutte, come conosco la loro storia, e malgrado il tuo disprezzo, laida Bocca di Sauron, tu non puoi dire altrettanto. Ma perché le hai portate qui?” “Cotta di nano, cappa elfica, lama dell’Occidente decaduto e spia dal paesello di topi della Contea – no, non cominciare! Lo sappiamo bene – ecco i segni di una cospirazione. Ora, chi portava queste cose era forse una creatura di cui non piangereste la scomparsa, o invece sì: magari qualcuno a voi caro? In tal caso, decidete in fretta con quel poco di giudizio che vi resta. Sauron non ama le spie e la sua sorte ora dipende dalla vostra scelta.” Nessuno gli rispose; ma alla vista dei loro visi grigi di paura e dei loro occhi colmi d’orrore, rise di nuovo, convinto che il suo scherno andasse a segno. “Bene, bene!” disse. “Vi era caro, a quanto vedo. O forse non volevate veder fallire la sua missione? È fallita. E adesso lui dovrà sopportare il lento supplizio degli anni, lungo e lento quanto lo permetteranno le arti da noi escogitate nella Grande Torre, senza mai più esser liberato, se non forse quando sarà cambiato e distrutto, in modo che, una volta tornato da voi, possiate vedere ciò che avete fatto. Il che avverrà senz’altro, a meno che accettiate le condizioni poste dal mio Signore.” “Di’ quali condizioni,” disse Gandalf con fermezza, ma chi gli stava accanto scorse l’angoscia sul suo viso, e ora sembrava un vecchio avvizzito, schiacciato, infine sconfitto. Nessuno dubitava che avrebbe accettato. “Ecco le condizioni,” disse il Messaggero, e sorrise nello scorrerle ad una ad una con gli occhi. “L’accozzaglia di Gondor e quegli illusi dei suoi alleati si ritireranno immediatamente dall’Anduin, dopo aver giurato di non assalire mai più in armi Sauron il Grande, apertamente o in segreto. Tutte le terre a est dell’Anduin apparterranno per sempre ed esclusivamente a Sauron. Quelle a ovest dell’Anduin fino ai Monti Brumosi e al Varco di Rohan saranno tributarie di Mordor e gli abitanti non porteranno armi, ma avranno facoltà di amministrare i loro affari. Ma dovranno aiutare a ricostruire Isengard, che hanno di proposito distrutto; essa apparterrà a Sauron e vi risiederà un suo luogotenente: non Saruman, ma qualcuno più degno di fiducia.” Guardando negli occhi il Messaggero gli lessero nel pensiero. Quel luogotenente sarebbe stato lui, riunendo tutto ciò che rimaneva dell’Occidente sotto il suo dominio; sarebbe stato il loro tiranno ed essi i suoi schiavi. Ma Gandalf disse: “È chieder molto per la liberazione di un solo servitore: che il tuo Padrone riceva in cambio quello che, altrimenti, per conquistarlo gli costerebbe molte guerre! Non sarà che il campo di battaglia di Gondor ha distrutto la sua fiducia nella guerra al punto da ridursi a mercanteggiare? E quand’anche questo prigioniero per noi valesse tanto, quale garanzia avremmo che Sauron, Abietto Maestro del Raggiro, manterrà la parola? Dov’è questo prigioniero? Fallo portare qui e consegnacelo, e allora sì che prenderemo in considerazione le vostre richieste.” A Gandalf, che lo studiava attentamente come un duellante in singolar tenzone con un avversario micidiale, parve allora che il Messaggero, giusto il tempo di riprender fiato, fosse in imbarazzo; ma presto tornò a ridere. E sbraitò: “Evita nella tua insolenza di battibeccare con la Bocca di Sauron! Invochi garanzie? Sauron non ne dà. Se ti appelli alla sua clemenza, devi prima piegarti al suo volere. Le sue condizioni sono queste. Prendere o lasciare.” “Prenderemo queste!” disse all’improvviso Gandalf e gettò indietro il mantello. Come una spada, una luce bianca si sprigionò in quel luogo nero. Di fronte alla sua mano alzata l’infame Messaggero indietreggiò e Gandalf si fece avanti e gli strappò di mano le prove: cotta, cappa e spada. “Prenderemo queste in ricordo del nostro amico,” tuonò. “Quanto alle tue condizioni, le respingiamo in blocco. Vattene, la tua ambasceria è conclusa e vicino a te hai la morte. Non siamo venuti qui a sprecar parole in trattative con Sauron, infido e maledetto; tantomeno con uno dei suoi schiavi. Sparisci!” Allora il Messaggero di Mordor non rise più. Ira e stupore distorsero il suo viso alla stregua di quello di una bestia feroce che, nel chinarsi sulla preda, riceva sul muso una cocente bastonata. In un empito di rabbia incominciò a schiumare, biascicando furibondo nella strozza. Ma alla vista del volto spietato dei Capitani e dei loro occhi ferali, la paura soppiantò la collera. Cacciò un urlaccio e, fatto dietro front, saltò sul destriero e rientrò al galoppo sfrenato a Cirith Gorgor seguito dalla scorta. Ma nel tornar gli armigeri lanciarono coi corni il segnale a suo tempo convenuto; e prima ancora che arrivassero alla porta, Sauron fece scattare la trappola. Rullarono tamburi e avvamparono fuochi. I grandi battenti della Porta Nera si spalancarono. E una gran schiera ne scaturì di scatto come acque vorticose all’apertura di una chiusa. I Capitani rimontarono in sella e si ritirarono, e dalle schiere di Mordor si levò un’abbaiata. Un polverìo asfissiante si diffuse quando lì nei pressi avanzò un contingente di Easterling che aspettava il segnale all’ombra degli Ered Lithui, dietro la Torre più lontana. Giù dalle colline ai lati del Morannon si riversarono Orchi innumerevoli. Gli uomini dell’Ovest erano in trappola e, ben presto, tutt’intorno ai grigi montarozzi dove s’erano attestati, forze dieci volte superiori alle loro, se non più, li avrebbero accerchiati in mezzo a un mare di nemici. Sauron aveva abboccato all’esca con fauci d’acciaio. Poco tempo restava ad Aragorn per predisporre la sua battaglia. Sulla collina che occupava assieme a Gandalf innalzarono, bello e disperato, il vessillo dell’Albero e delle Stelle. Sull’altra collina, vicinissima, garrivano i vessilli di Rohan e Dol Amroth, Cavallo Bianco e Cigno d’Argento. E attorno a ogni rialzo formarono un cerchio irto di lance e spade per contrastar da ogni direzione. Ma sul fronte rivolto verso Mordor, donde sarebbe venuto il primo duro assalto, si tenevano i figli di Elrond sulla sinistra, attorniati dai Dúnedain e, sulla destra, il Principe Imrahil con gli uomini di Dol Amroth, alti e belli, e uomini scelti della Torre di Guardia. Soffiava il vento, squillavano le trombe e sibilavano le frecce; ma il sole che adesso montava verso Sud era velato dagli effluvi di Mordor e per entro una caligine malevola luceva, remoto, un rosso cupo, quasi fosse la fine del giorno, o forse la fine dell’intero mondo di luce. E dalla tenebrìa che s’addensava ecco arrivare i Nazgûl stridendo parole di morte con le loro voci gelide; e allora ogni speranza si smorzò. Pippin si era sentito schiacciare dall’orrore allorché Gandalf aveva respinto le condizioni e condannato Frodo al supplizio della Torre; ma si era trattenuto e ora si trovava accanto a Beregond nella prima linea di Gondor con gli uomini di Imrahil. Giacché tutto era perduto, trovare una morte rapida e por fine all’amara storia della sua vita gli sembrava la cosa migliore. “Quanto vorrei che Merry fosse qui,” si sentì dire, e i pensieri gli correvano veloci per la mente mentre vedeva il nemico sopraggiungere alla carica. “Bene, bene, adesso in ogni caso capisco un po’ meglio il povero Denethor. Potevamo morire assieme, io e Merry, e visto che dobbiamo morire, perché no? Be’, siccome non è qui, spero che abbia una fine più facile. Ma ora devo fare del mio meglio.” Sguainò la spada e ne rimirò i rabeschi rossi e oro, e i caratteri fluenti di Númenor corruschi come fuoco sulla lama. “È stata fatta apposta per una simil ora,” pensò. “Se soltanto riuscissi a beccare quell’infame Messaggero, uguaglierei quasi il vecchio Merry. Be’, prima della fine qualcuno ne avrò beccato di questa abominevole genìa. Quanto vorrei riveder la tenue luce del sole e l’erba verde!” E mentre pensava queste cose, il primo assaltò li investì. Ostacolati dai marazzi che si stendevano davanti alle colline, gli orchi si arrestarono e scaricarono una pioggia di frecce sulle linee di difesa. Ma ecco farsi avanti in mezzo a loro, ruggendo come belve, una grossa compagnia di troll delle colline venuti da Gorgoroth. Più alti e più massicci degli Uomini, indossavano soltanto una maglia aderente di squame cornee, o forse era la loro oscena cute; ma erano muniti di tondi brocchieri enormi e neri, e nelle mani nodose brandivano pesanti martelli. Si lanciarono incuranti negli stagni, che guadarono mugghiando nel mentre avanzavano. Come una tempesta si abbatterono sugli uomini di Gondor e colpirono elmo e testa, e braccio e scudo, come fabbri che percotono il ferro piegato a caldo. Al fianco di Pippin, Beregond, sopraffatto e tramortito, stramazzò; e il gran capo dei troll che l’aveva atterrato si curvò su di lui allungando un artiglio per ghermirlo; ché le fere creature addentavano alla gola quelli che abbattevano. Allora Pippin vibrò una stoccata verso l’alto, e la lama scritta dell’Occidenza penetrò la cute affondando negli organi vitali, e un sangue nero zampillò dal troll, il quale oscillò in avanti e poi crollò come una roccia che frana, seppellendo chi gli stava sotto. Nerume, lezzo e un dolore schiacciante sorvenne su Pippin, e la sua mente piombò in una grande tenebra. “Così finisce come avevo previsto,” disse il pensiero nel prendere il volo; e ridacchiò dentro lui pria d’involarsi, quasi allegro, sembrava, di sbarazzarsi alfine d’ogni dubbio, cruccio e tema. E poi, proprio mentre si volatilizzava nell’oblio, udì delle voci che sembravano gridare lassù in alto in un mondo dimenticato: “Arrivano le Aquile! Arrivano le Aquile!” Per un istante ancora il pensiero di Pippin restò in sospeso. “Bilbo!” disse. “Ma no! Questo succedeva nella sua storia, tanto tanto tempo fa. Questa è la mia storia, e ora è finita. Addio!” E il suo pensiero s’involò lontano e i suoi occhi più non videro. LIBRO SESTO CAPITOLO I LA TORRE DI CIRITH UNGOL Sam si sollevò da terra dolorante. Per un attimo si domandò dove fosse, poi rammentò tutto il travaglio e la disperazione. Si trovava nella profonda oscurità davanti all’ingresso sotterraneo della roccaforte degli orchi; le porte di bronzo erano sprangate. Doveva esser caduto tramortito quando ci si era scagliato contro; ma quanto fosse rimasto steso lì, non ne aveva idea. Allora era in fiamme, disperato e furioso; ora aveva brividi di freddo. Si trascinò alle porte e ci poggiò l’orecchio contro. Dall’interno, in lontananza, gli giungeva fioco il baccagliar degli orchi, che ben presto però smisero o non furono più a portata d’orecchio, e scese il silenzio. Gli faceva male la testa e gli occhi vedevano luci fantasma nell’oscurità; ma si sforzò di rimettersi in sesto e di riflettere. Era chiaro comunque che non aveva speranza di penetrare nella rocca orchesca da quella porta; avrebbe potuto aspettar per giorni prima che l’aprissero, e non poteva aspettare: il tempo era disperatamente prezioso. Non aveva più dubbi sul suo compito: doveva soccorrere il padrone o perire nel tentativo. “Perire è più probabile, per non dire assai più facile,” si disse torvamente nel rinfoderare Pungiglione e allontanarsi dalle porte di bronzo. Lentamente ripercorse la galleria a tentoni, non osando servirsi della luce elfica; e lungo il tragitto cercò di ricostruire i fatti dopo che lui e Frodo avevano lasciato il Crocevia. Si domandò che ora fosse. Sarà stato tra un giorno e un altro, ipotizzò; ma aveva perso completamente il conto anche dei giorni. Era in una terra di tenebre dove i giorni del mondo sembravano dimenticati, e dove erano dimenticati anche tutti coloro che c’entravano. “Chissà se pensano mai a noi,” disse, “e chissà cosa ne è di tutti loro laggiù.” Agitò vagamente la mano davanti a sé ma in verità, nel tornare alla galleria di Aragne, adesso guardava verso sud, non verso ovest. Nel mondo esterno, in direzione ovest, era quasi mezzodì del quattordicesimo giorno di marzo secondo il Computo Conteale, e in quel mentre Aragorn lasciava Pelargir alla testa della flotta nera, Merry cavalcava con i Rohirrim in Val Carromatto, a Minas Tirith s’alzavano le fiamme e Pippin vedeva crescer la follia negli occhi di Denethor. Ma pur in mezzo ai crucci e alla paura il pensiero degli amici era sempre rivolto a Frodo e Sam. Non li avevano dimenticati. Ma erano al di là di ogni soccorso e, per il momento, nessun pensiero veniva in aiuto a Samplicio figlio di Hamfast; era completamente solo. Finalmente tornò alla porta di pietra del passaggio orchesco, sempre incapace di scoprire il gancio o il chiavistello che la teneva chiusa, la scavalcò come aveva fatto prima e ricadde con morbidezza al suolo. Poi raggiunse di soppiatto l’uscita della galleria di Aragne, ove i brandelli della sua grande tela seguitavano a ondeggiare e sventolare alle fredde correnti. Perché fredde sembravano a Sam dopo l’oscurità malsana all’interno; ma quell’alito lo rianimò. E sgusciò fuori con passo felpato. Tutto era sinistramente calmo. La luce era sì e no quella del crepuscolo al termine di una giornata uggiosa. Gli abbondanti vapori che montavano da Mordor trascorrevano bassi, sospinti verso ovest, un grande tumultuar di fumo e nuvole che adesso un fosco sfolgorio rossastro era tornato a illuminare da sotto. Sam alzò lo sguardo verso la torre orchesca e, all’improvviso, alle strette finestre si affacciarono luci simili a piccoli occhi rossi. Si domandò se non fosse un segnale. La paura degli orchi, che collera e disperazione gli avevano fatto dimenticare per un po’, ora riemerse. Per quanto si sforzasse, gli si prospettava un unico cammino: andare avanti e cercar di scoprire l’ingresso principale della spaventosa torre; ma sentiva piegarsi le ginocchia, e si accorse di tremare. Distogliendo gli occhi dalla torre e dai corni del Crepaccio innanzi a sé, costrinse i piedi recalcitranti a obbedirgli e lentamente, tutt’orecchi, scrutando le ombre fitte delle rocce ai bordi del sentiero, tornò sui suoi passi, oltre il punto ove Frodo era caduto e ancora ristagnava il lezzo di Aragne, e poi proseguì l’ascesa fino a ritrovarsi in quello stesso crepaccio dove aveva infilato l’Anello e visto passar la compagnia di Shagrat. Lì si fermò e sedette. Per il momento non riusciva a spingersi oltre. Sentiva che una volta superata la sommità del valico e fatto un vero e proprio primo passo nella terra di Mordor, quel passo sarebbe stato irrevocabile. Non avrebbe più potuto tornare indietro. Senza un preciso intento tirò fuori l’Anello e lo infilò di nuovo. Sentì subito il gran peso del fardello, e di nuovo, ma ora più forte e pressante che mai, la nequizia dell’Occhio di Mordor che setacciava, cercando di penetrare le ombre che aveva alzato a sua difesa, ma che nell’inquietudine e nel dubbio adesso gl’erano d’ostacolo. Come prima, Sam s’accorse che l’udito era più acuto, ma che alla vista le cose di questo mondo apparivano tenui e vaghe. Le pareti rocciose del sentiero erano pallide, quasi viste attraverso una nebbia, ma in lontananza sentiva tuttora il borboglio di Aragne nei suoi patimenti, e aspre e chiare, e a quanto pareva assai vicine, udì grida e il fragor del metallo. Balzò in piedi e si appiattì contro la parete ai bordi della strada. Era contento di avere l’Anello, perché ecco arrivare ancora un’altra compagnia di orchi in marcia. O così gli parve sulle prime. Poi si rese conto a un tratto che così non era, l’udito l’aveva tratto in inganno: le grida orchesche venivan dalla torre, il cui corno più alto si trovava proprio sopra di lui, sul lato sinistro del Crepaccio. Sam rabbrividì e cercò di costringersi ad avanzare. C’era evidentemente qualche diavoleria in corso. Forse la crudeltà degli orchi, a dispetto di tutti gli ordini, li aveva sopraffatti e stavano torturando Frodo o addirittura facendolo selvaggiamente a pezzi. Tese l’orecchio e, mentre ascoltava, gli si accese un barlume di speranza. Impossibile sbagliarsi: nella torre si combatteva, gli orchi dovevano darsi battaglia, Shagrat e Gorbag erano venuti alle mani. La speranza procuratagli dalla scoperta, ancorché tenue, bastò a rincorarlo. Forse una probabilità l’aveva. L’amore per Frodo s’impose su ogni altra considerazione e, dimentico del pericolo, gridò a gran voce: “Arrivo, signor Frodo!” Si lanciò su per il sentiero e lo superò. Lì la strada girava subito a sinistra e si tuffava a capofitto. Sam era entrato a Mordor. Si tolse l’Anello, spinto forse da qualche profonda premonizione di pericolo, anche se credeva di averlo fatto soltanto perché voleva veder più chiaramente. “Meglio guardarlo in faccia il peggio,” mormorò. “Inutile muoversi a tentoni nella nebbia!” Ostico, aspro, ostile il paese che gli si parò davanti. Ai piedi, la cresta più alta dell’Ephel Dúath strapiombava in grandi greppi entro un avvallamento scuro, sul lato opposto s’ergeva un’altra cresta, assai più bassa, dal bordo seghettato e aguzzo con rupi come zanne che si stagliavano nere contro la luce rossa dello sfondo: era il tetro Morgai, l’anello interno delle recinzioni del paese. Al di là, in lontananza, ma quasi in linea retta, superata una vasta laguna di tenebre punteggiata di minuscoli fuochi, c’era un grande ardente rutilìo; e da lì s’alzava in enormi colonne un tòrtile fumacchio, rosso polvere alla base e nero in alto dove si fondeva nel baldacchino ondoso a copertura di tutto il paese maledetto. Sam osservava l’Orodruin, la Montagna di Fuoco. Ogni tanto le fornaci sotto al cono di cenere si scaldavano e con grande impeto e tumulto riversavano fiumi di roccia fusa dagli spacchi alle pareti. Colate incandescenti scorrevano verso Barad-dûr lungo grandi canali; altre sgattaiolavano nella pianura rocciosa per ivi raffreddarsi e stare come sagome di draghi vomitate dalla terra tormentata. Nell’ora del travaglio Sam guardava il Monte Fato, e la sua luce, celata dall’alto schermo dell’Ephel Dúath alla vista di chi risaliva il sentiero da Occidente, ora si riverberava contro l’aspra parete delle rocce, che sembravano così di sangue intrise. In quella luce spaventosa Sam ristette sgomento, perché ora, guardando a sinistra, scorgeva la Torre di Cirith Ungol in tutta la sua possa. Il corno che aveva visto stando dall’altro lato era soltanto la torretta più alta. La facciata orientale si ergeva su tre grandi livelli da un ripiano della parete montagnosa in basso; dava le spalle a un gran dirupo dal quale sporgevano puntuti i bastioni, uno sopra l’altro, in ordine decrescente, dai fianchi scoscesi d’ingegnosa fattura rivolti a nord-est e a sud-est. Intorno al livello inferiore, duecento piedi sotto Sam, mura merlate racchiudevano uno stretto cortile. La porta, sul vicino lato sud-est, dava su una strada larga, dal parapetto esterno che correva lungo il ciglio di un precipizio prima di prendere a sud e scender serpeggiando nelle tenebre per andare a unirsi alla strada proveniente dal Passo di Morgul. Poi di lì, attraverso una spaccatura dentellata nel Morgai, sbucava nella valle di Gorgoroth per proseguire verso Barad-dûr. Lo stretto sentiero di montagna dove si trovava Sam scendeva precipite giù a sbalzi per scale e per rampate incontro alla strada maestra che passava sotto le mura arcigne presso la porta della Torre. Mentre la guardava, a un tratto Sam capì, e gli prese quasi un colpo, che quella roccaforte non era stata costruita per tenere i nemici fuori da Mordor, ma per tenerli dentro. Era in effetti una delle antichissime opere di Gondor, un avamposto orientale a difesa di Ithilien, costruito quando, dopo l’Ultima Alleanza, gli Uomini dell’Occidenza sorvegliavano il malefico paese di Sauron dove ancora s’annidavano le sue creature. Ma come a Narchost e Carchost, le Torri dei Denti, anche qui la vigilanza era venuta meno e il tradimento aveva consegnato la Torre al Signore degli Spettri dell’Anello, e ormai da lunghi anni era in mano a esseri malvagi. Dopo il ritorno a Mordor, Sauron l’aveva trovata utile; giacché aveva pochi servitori ma molti schiavi per paura e, come in passato, il suo scopo principale era ancora quello di prevenire fughe da Mordor. E comunque, se un nemico fosse stato così temerario da provare a entrar di nascosto nel paese, rappresentava l’ultima insonne sentinella contro chiunque fosse sfuggito alla vigilanza di Morgul e di Aragne. Sam si rendeva fin troppo bene conto che non aveva alcuna speranza di sgattaiolare sotto quelle mura occhiute e superare la porta circospetta. E anche se ci fosse riuscito, non sarebbe andato molto lontano sulla strada sorvegliata al di là: neppure le ombre nere, acquattate nei recessi ove il bagliore rosso non giungeva, l’avrebbero protetto dalla visione notturna degli orchi. Ma per disperata che fosse quella strada, il suo compito era adesso ben peggiore: non evitare la porta e fuggire, bensì entrare, da solo. Tornò col pensiero all’Anello, ma non ne trasse conforto, soltanto ansia e pericolo. Non appena in vista del Monte Fato che bruciava in lontananza, si era accorto di un cambiamento nel fardello. Man mano che l’Anello si avvicinava alle grandi fornaci dove, negli abissi del tempo, era stato modellato e forgiato, il suo potere aumentava: diventava sempre più fero, indomabile se non da una possente volontà. E Sam, anche se non lo aveva al dito ma appeso alla catenella intorno al collo, si sentiva ingrandito, quasi indossasse un’enorme ombra deforme di sé stesso, un’immane e sinistra minaccia bloccata sulle mura di Mordor. Sentì che d’ora in poi aveva soltanto due scelte: rinunciare all’Anello, e patirne le conseguenze; o rivendicarlo, e sfidare il Potere assiso nell’oscura rocca di là dalla valle delle ombre. L’Anello già lo tentava, intaccando volontà e ragione. Le fantasie più folli gli montarono alla testa; e vide Samplicio il Forte, Eroe dell’Era, incedere con spada fiammeggiante attraverso le terre oscurate, e gli eserciti accorrevano al suo richiamo mentre marciava alla conquista di Barad-dûr. E poi tutte le nubi si ritiravano, e il sole splendeva bianco, e al suo comando la vallata di Gorgoroth diventava un giardino pieno di fiori e d’alberi pieni di frutti. Doveva soltanto mettere l’Anello e rivendicarne il possesso, e tutto questo sarebbe stato alla portata. Nell’ora del cimento fu anzitutto l’amore per il padrone che l’aiutò a non perdere la testa; ma anche il semplice buonsenso hobbit che albergava nel profondo, ancora invitto: sapeva in cuor suo di non avere la statura per sopportare un simile fardello, anche se quelle visioni non fossero state un mero inganno per abbindolarlo. Il piccolo giardino di un giardiniere libero: di quello aveva bisogno e a quello aveva diritto, non un giardino dilatato a regno; lavorare con le proprie mani, non comandare quelle altrui. “E comunque tutte queste fisime sono solo una trappola,” si disse. “Lui mi beccherebbe e mi schiaccerebbe senza manco darmi il tempo di gridare. Ci metterebbe niente a beccarmi se adesso, qui a Mordor, infilassi l’Anello. Be’, che posso dire? C’è poco da sperare: è come una gelata a Primavera. Proprio quando essere invisibile sarebbe davvero utile, non posso usar l’Anello! E quand’anche riuscissi a muovermi di qui, sarà soltanto un peso e un impiccio a ogni passo. Cosa fare, allora?” Non che avesse dubbi, a dire il vero. Sapeva che doveva arrivar fino alla porta senza perdere altro tempo. Con un’alzata di spalle, quasi a scrollarsi di dosso l’ombra e scacciare i fantasmi, cominciò lentamente a scendere. A ogni passo sembrava sminuire. Non si era allontanato molto prima di essersi ridotto a un piccolissimo hobbit spaventato. Ora passava proprio sotto le mura della Torre, dove poté udire, senza ricorrere ad aiuti esterni, grida e rumori di lotta. In quel momento il baccano sembrava provenire dal cortile dietro il muro esterno. Sam era più o meno a metà del sentiero quando dal buio ingresso due orchi uscirono di corsa nel rosso lucore. Non si diressero verso di lui. Puntavano in direzione della strada maestra; ma ecco che correndo incespicarono e caddero a terra senza più muoversi. Sam non aveva visto frecce, ma immaginò che gli orchi fossero stati trafitti da altri appostati dietro la merlatura o all’ombra della porta. Proseguì sempre a ridosso del muro alla sinistra. Un’occhiata in alto gli aveva fatto capire che non c’era speranza di scalarlo. La muratura saliva per una trentina di piedi, senza una fessura né una sporgenza, fino a dei filari in aggetto simili a gradini rovesciati. La porta era l’unica via. Continuò a strisciare; e intanto si domandava quanti orchi risiedessero nella Torre con Shagrat, e quanti stessero con Gorbag, e quale fosse il motivo dell’alterco, se di alterco si trattava. La compagnia di Shagrat gli era parsa composta da una quarantina di orchi, quella di Gorbag da più del doppio; ma ovviamente la pattuglia di Shagrat costituiva solo una parte della guarnigione. Quasi certamente litigavano per via di Frodo, e del bottino. Per un istante Sam si fermò perché, all’improvviso, tutto gli sembrò chiaro, come se l’avesse visto con i propri occhi. La cotta di maglia di mithril! Ma certo, Frodo l’indossava, e quelli l’avrebbero trovata. E da quanto Sam aveva udito, Gorbag era tipo da concupirla. Ma gli ordini della Torre Oscura erano al momento l’unica protezione di Frodo e, se li avessero violati, Frodo poteva essere ucciso là per là in qualsiasi istante. “Avanti, miserabile infingardo!” gridò Sam a sé stesso. “È ora di agire!” Sguainò Pungiglione e corse verso la porta aperta. Ma al momento di passare sotto il grande arco sentì un colpo: come se fosse incappato in una tela simile a quella di Aragne, ma invisibile. Non vedeva ostacoli, ma qualcosa che la sua volontà non riusciva a vincere gli sbarrava la strada. Si guardò intorno e allora, all’ombra del portale, scorse i Due Guardiani. Erano come grandi figure assise sul trono, ciascuna composta di tre corpi uniti, con tre teste rivolte verso l’esterno, l’interno e la soglia della porta. Avevano facce d’avvoltoi e, sulle grandi ginocchia, mani simili ad artigli. Sembravano scolpite in enormi blocchi di pietra, immobili, epperò coscienti: qualche tremendo spirito d’iniqua vigilanza albergava in loro. Riconoscevano un nemico. Visibile o invisibile, nessuno poteva passare inosservato. Gli avrebbero impedito l’ingresso, o la fuga. Facendosi forza, Sam si lanciò di nuovo in avanti, e si arrestò di botto, barcollando come per un colpo al petto o sulla testa. Allora con estrema audacia, poiché non gli veniva in mente un’altra soluzione, sulla spinta di un’idea improvvisa, estrasse lentamente la fiala di Galadriel e la tenne alta. La bianca luce si sprigionò rapidamente e le ombre sotto la scura arcata fuggirono. I mostruosi Guardiani rimasero, freddi e immoti, esposti in tutta la loro orrida conformazione. Nella nera pietra dei loro occhi Sam per un istante colse un guizzo di una tale malvagità da farlo tremare; ma a poco a poco sentì la loro volontà tentennare e sgretolarsi in paura. Li superò d’un balzo; ma nel farlo, mentre riponeva la fiala in petto, si rese conto con chiarezza, come se una sbarra d’acciaio si fosse richiusa di scatto alle sue spalle, che avevano ripreso a vigilare. E dalle oscene teste si levò un alto grido stridulo che riecheggiò tra le mura torreggianti innanzi a lui. Dall’alto, come un segnale di risposta, un’aspra campana scoccò un unico rintocco. “Ecco fatto!” disse Sam. “Ora ho suonato il campanello del portone! Be’, non viene nessuno?” gridò. “Dite al Capitano Shagrat che è arrivato il gran guerriero Elfico, con tanto di elfica spada!” Non ebbe risposta. Sam avanzò a grandi passi. Pungiglione brillava di luce azzurra nella mano. Il cortile era immerso nell’ombra, ma vide che il pavimento era disseminato di cadaveri. Proprio ai suoi piedi c’erano due arcieri orchi con un pugnale piantato nella schiena. Più in là erano stese nuove sagome; alcune isolate, come se le avessero abbattute o trafitte; altre a coppia, ancora aggrappate, morte nell’atto stesso di pugnalare, strangolare, mordere. Le pietre erano viscide di sangue scuro. Sam notò due livree, una contrassegnata dall’Occhio Rosso, l’altra da una Luna sfigurata da un’orribile testa di morto; ma non si fermò a esaminarle. In fondo al cortile una grande porta ai piedi della Torre era socchiusa e ne usciva una luce rossa; sulla soglia c’era un grosso orco morto. Sam scavalcò il cadavere ed entrò; e poi si guardò intorno smarrito. Un largo corridoio pieno d’echi riportava dalla porta verso il fianco della montagna. Era fiocamente illuminato da torce appese alla parete ma al fondo si perdeva nell’oscurità. Ai lati si vedevano numerose porte e aperture; ma a parte due o tre altri corpi sparsi in terra era deserto. Da quanto aveva udito della conversazione dei capitani Sam sapeva che, vivo o morto, Frodo si trovava assai probabilmente in una camera in cima alla torretta su in alto; ma avrebbe potuto anche cercare per un giorno intero prima di trovar la via. “Mi sa che è sul retro,” mormorò Sam. “Tutta quanta la Torre sembra arrampicarsi a ritroso. E poi farò meglio a seguire le luci.” Avanzò lungo il corridoio, ora però a rilento e a ogni passo più riluttante. Il terrore riprendeva a tanagliarlo. Non c’era altro rumore fuorché quello dei suoi passi, che sembrava riecheggiar sempre più forte, come grandi mani sbattute sulle pietre. I cadaveri; il vuoto; le umide pareti nere che alla luce delle torce sembravano trasudare sangue; la paura di una morte improvvisa in agguato entro un uscio o nell’ombra; e, in fondo alla mente, la malvagità paziente e vigile all’ingresso: era quasi più di quanto potesse costringersi ad affrontare. Avrebbe preferito battersi – con non troppi avversari alla volta – che restare in quell’orrenda opprimente incertezza. Si sforzò di pensare a Frodo, legato o sofferente o morto chissà dove in quel posto spaventoso. Andò avanti. Aveva oltrepassato la luce delle torce, arrivando quasi a un gran portale arcuato in fondo al corridoio, la parte interna della porta sotterranea, come giustamente indovinò, quando dall’alto giunse un terrificante grido soffocato. Si fermò di botto. Poi udì rumor di passi. Qualcuno di sopra scendeva di gran carriera una scala riecheggiante. La sua volontà era troppo debole e lenta per trattener la mano, che tirò la catenella e afferrò l’Anello. Ma Sam non lo infilò; perché proprio mentre lo stringeva al petto, un orco sopraggiunse con fracasso. Balzato fuori da un’oscura apertura sulla destra, gli corse incontro. Era a meno di sei passi da lui quando, alzata la testa, lo scorse; e Sam udì il respiro affannoso e vide il guizzo negli occhi iniettati di sangue. L’orco si fermò di botto, atterrito. Perché non vide un piccolo hobbit spaventato che cercava di brandire con fermezza una spada: vide una grande sagoma silente, ammantata d’un’ombra grigia, stagliarsi contro la luce vacillante alle sue spalle; in una mano stringeva una spada, la cui luce era già un dolore cocente, l’altra era serrata contro il petto, ma teneva celata una minaccia ignota di potenza e rovina. Per un istante l’orco si acquattò e poi, con un orribile guaito di paura si girò e com’era venuto così fuggì via. Mai cane si ringalluzzì di più alla vista del nemico che taglia la corda di Sam davanti a quella fuga inaspettata. Con un gridò si lanciò all’inseguimento. “Sì! Il guerriero Elfico è scatenato!” gridò. “Sto arrivando. Fammi vedere la strada per salire o ti scortico!” Ma l’orco era nella sua tana, agile e pasciuto. Sam era uno straniero, affamato e stanco. Le scale erano alte, ripide e a chiocciola. Il respiro di Sam si fece affannoso. Ben presto l’orco era scomparso e lui ormai udiva soltanto il fievole rumore dei piedi che continuavano a salire. Ogni tanto quello lanciava un grido, e l’eco correva lungo le pareti. Ma a poco a poco ogni rumore si smorzò. Sam seguitava a rampare. Sentiva d’esser sulla buona strada e il suo stato d’animo si era imbaldanzito. Mise via l’Anello e strinse la cinta. “Bene, bene!” disse. “Se io e il mio Pungiglione facciamo a tutti questo brutto effetto, magari va a finire meglio di quanto speravo. Per giunta Shagrat, Gorbag e compagnia hanno fatto a quanto pare quasi tutto il mio lavoro. Mi sa che a parte quel piccolo sorcio spaventato non c’è rimasto più nessuno vivo in questo posto!” Ma a quelle parole si fermò, rintronato, come se avesse sbattuto la testa contro il muro di pietra. Il significato di ciò che aveva detto lo colpì in pieno. Più nessuno vivo! Chi aveva lanciato quell’orribile grido di moribondo? “Frodo, Frodo! Padrone!” gridò quasi singhiozzando. “Se ti hanno ucciso, che cosa farò? Be’, finalmente sto arrivando, proprio in cima, per vedere quello che mi toccherà vedere.” Saliva sempre più su. Era buio, salvo ogni tanto una torcia accesa dietro un angolo o accanto a un’apertura che dava accesso ai livelli superiori della Torre. Sam provò a contare i gradini ma, dopo duecento, perse il conto. Ora si muoveva silenziosamente; perché gli sembrava di udire il suono di voci che parlavano lassù in alto, ancora lontano. A quanto pareva, più d’un sorcio era ancora in vita. Tutt’a un tratto, quando credeva di non avere più la forza per fare un altro respiro né per piegare le ginocchia, la scala finì. Lui si fermò. Le voci erano adesso forti e chiare. Sam sbirciò in giro. Si era arrampicato fino al tetto piatto del terzo e ultimo piano della Torre: uno spazio aperto lungo una sessantina di piedi, con un parapetto basso. Lì la scala era coperta da una cameretta a volta al centro del tetto, con porte basse a est e a ovest. A est Sam scorgeva la piana di Mordor in basso, vasta e scura, e la montagna che ardeva in lontananza. Una nuova fuoriuscita si agitava nei profondi pozzi, e i fiumi di fuoco vampavano così intensamente che, perfino a molte miglia di distanza, la cima della Torre era illuminata da un rosso bagliore. A ovest la vista era bloccata dalla base della grande torretta piazzata in fondo a quel cortile sopraelevato, che innalzava il suo corno alto sopra la cresta delle colline circostanti. Una luce filtrava dalla fessura di una finestra. Sam si teneva a meno di una trentina di piedi dalla porta, che era aperta ma buia, e le voci giungevano proprio dalla sua ombra. Da principio Sam non ascoltò; fece un passo dalla parte orientale e si guardò intorno. Si accorse subito che lì si erano svolti gli scontri più cruenti. La corte era sepolta sotto i cadaveri d’orchi, o di teste e membra mozze e sparpagliate. C’era puzza di morte. Un ringhio seguito da un colpo e da un grido lo rispedì di corsa a nascondersi. Una voce d’orco si levò rabbiosa, e lui la riconobbe subito, aspra, brutale, fredda. Era Shagrat, il Capitano della Torre, a parlare. “Tu non ci tornerai, dici? Maledetto Snaga, piccolo verme! Se mi credi così malridotto da potermi insultare impunemente, ti sbagli. Fatti sotto e ti strapperò gli occhi, come ho appena fatto con Radbug. E quando arriveranno altri ragazzi, mi occuperò di te: ti manderò da Aragne.” “Non arriveranno, non prima che tu sia morto in ogni caso,” replicò caustico Snaga. “Te l’ho già detto due volte che i porci di Gorbag sono arrivati per primi alla porta, e nessuno dei nostri è uscito. Lagduf e Muzgash sono passati, ma li hanno uccisi a frecciate. L’ho visto dalla finestra, ti dico. E erano gli ultimi.” “Allora devi andare tu. Io devo restare qui in ogni caso. Ma sono ferito. Possa finire dentro i Pozzi Neri, quel lurido ribelle d’un Gorbag!” La voce di Shagrat scemò in una serqua d’ingiurie e imprecazioni. “Gli ho dato più di quanto non mi ha dato, ma mi ha pugnalato, quel fetente, prima che lo strozzassi. Tu devi andare, sennò ti mangio vivo. Le notizie devono arrivare a Lugbúrz, o ci toccheranno i Pozzi Neri. Sì, anche a te. Non te la caverai imboscandoti qui.” “Sarai pure capitano,” grugnì Snaga, “ma io su quelle scale non ci rimetto piede. Nah! Tieni le mani lontano dal pugnale o ti ficco una freccia nelle budella. Non resterai a lungo capitano quando Loro verranno a sapere tutto quello che è successo. Io mi sono battuto per la Torre contro quei sorci fetenti di Morgul, ma avete combinato un bel pasticcio, cari i miei capitani del piffero, a mettervi a lottare per il bottino.” “Basta, hai detto pure troppo,” ringhiò Shagrat. “Avevo i miei ordini, io. È stato Gorbag a cominciare, cercando di fregare quella bella maglia.” “Be’, tu l’hai fatto imbufalire, con tutte le tue arie. E comunque aveva più sale in zucca di te. Te l’ha detto tante volte che la più pericolosa di queste spie era ancora in circolazione, ma tu da quell’orecchio non ci sentivi. E non ci senti manco adesso. Gorbag aveva ragione, ti dico. Qui si aggira un gran guerriero, uno di quegli Elfi dalle mani sanguinarie, o uno dei luridi tark.1 Sta venendo qui, ti dico. Hai sentito la campana. Ha superato i Guardiani e questo è opera di un tark. È sulle scale. E finché ci rimane, io non scendo. Manco se tu fossi un Nazgûl, tanto non scenderei.” “Ah, è così?” sbraitò Shagrat. “Tu fai questo, non fai quello. E quando arriverà che fai, mi molli qui da solo e prendi il fugone? Eh no, ti piacerebbe! Prima ti sforacchierò ben bene la trippa!” Dalla porta della torretta schizzò fuori l’orco più piccolo. Dietro veniva Shagrat, un grosso orco dalle lunghe braccia che, mentre correva curvo, strisciavano in terra. Ma un braccio pendeva floscio e sembrava sanguinare; l’altro stringeva un grosso fagotto nero. Nel rosso bagliore Sam, rannicchiato dietro la porta delle scale, intravide al passaggio il malefico viso: striato come da artigli laceranti e imbrattato di sangue; dalle zanne sporgenti gocciolava bava; le fauci erano spalancate come quelle di un animale. Da quanto Sam riuscì a vedere, Shagrat inseguì Snaga intorno al tetto finché l’orco più piccolo, piegandosi e schivandolo, schizzò con un guaito dentro la torretta e scomparve. Allora Shagrat si fermò. Dalla porta orientale Sam ora lo vide presso il parapetto, boccheggiante, stringere e allentare debolmente l’artiglio sinistro. L’orco posò in terra il fagotto e con l’artiglio destro estrasse un lungo pugnale rosso e ci sputò sopra. Poi si affacciò dal parapetto per guardare in basso, nel cortile esterno. Due volte gridò senza ottener risposta. A un tratto, mentre Shagrat era chino sulla merlatura, di spalle al tetto, Sam si accorse con stupore che uno dei corpi distesi si muoveva. Strisciava. Allungò una grinfia e artigliò il fagotto. Barcollando si alzò. Nell’altra mano teneva una lancia dalla punta larga e il corto manico spezzato. Era pronto a colpire. Ma proprio in quell’istante un sibilo gli sfuggì di tra i denti, un rantolo di dolore o di odio. Ratto come un serpente Shagrat si spostò, si volse e ficcò il pugnale nella gola del nemico. “Ti ho preso, Gorbag!” gridò. “Non ancora morto, eh? Be’, adesso porto a termine il lavoro.” Con un balzo piombò sul corpo caduto e lo schiacciò, lo calpestò in preda al furore, abbassandosi ogni tanto per pugnalarlo e sfregiarlo col coltello. Alla fine, soddisfatto, gettò indietro la testa e cacciò un orribile grido gorgogliante di trionfo. Poi leccò il pugnale e se lo mise tra i denti e, afferrato il fagotto, si avviò a grandi passi verso la vicina porta delle scale. Sam non ebbe il tempo di riflettere. Avrebbe potuto sgusciare dall’altra porta, non senza però esser visto; e non avrebbe potuto giocare a lungo a nascondino con quell’orco schifoso. Probabilmente fece la cosa migliore. Con un urlo balzò fuori per affrontar Shagrat. Non stringeva più l’Anello, ma era lì, un potere nascosto, una minaccia che spauriva gli schiavi di Mordor; in pugno brandiva Pungiglione, e la sua luce feriva gli occhi dell’orco come lo scintillio di stelle crudeli nelle tremende terre elfiche, paese che, a sognarlo, ispirava una fredda paura a tutti quelli della sua specie. E Shagrat non poteva combattere e tenere il suo tesoro. Si arrestò, digrignando le zanne. Poi ancora una volta, alla maniera orchesca, balzò da un lato e, mentre Sam si avventava su di lui, servendosi del pesante fagotto come scudo e arma, lo scagliò con forza contro il viso del nemico. Sam barcollò e, prima di riprendersi, Shagrat era schizzato via giù per le scale. Sam gli corse appresso, imprecando, ma non andò lontano. Ben presto gli si riaffacciò alla mente il pensiero di Frodo e si ricordò che l’altro orco era tornato nella torretta. Ecco un’altra spaventosa decisione da prendere, e non aveva tempo di pensarci. Se Shagrat fuggiva, sarebbe tornato presto coi rinforzi. Ma se Sam lo inseguiva, l’altro orco avrebbe avuto modo di compiere qualche atrocità lassù. Per non dire che Sam rischiava di lasciarsi sfuggire Shagrat o di farsi uccidere da lui. Con un rapido dietro front risalì di corsa le scale. “Mi sa che ho sbagliato un’altra volta,” sospirò. “Prima però mi tocca salire fino in cima, poi può succedere quello che vuole.” Giù in basso Shagrat scese gli scalini a grandi balzi, poi filò attraverso il cortile e superò la porta, portando il prezioso fardello. Se Sam avesse potuto vederlo e sapere il dolore che la sua fuga avrebbe provocato, forse avrebbe esitato. Ma adesso era concentrato sull’ultima fase della ricerca. Si accostò con cautela alla porta della torretta e la varcò. Si apriva sulle tenebre. Ma ben presto i suoi occhi sgranati captarono una luce fioca sulla destra. Veniva da un’apertura che portava a un’altra scala, buia e stretta: sembrava salire a spirale lungo la parete interna circolare fino alla torretta. Su in alto baluginava una torcia. Sam cominciò a salire piano piano. Giunse alla torcia gocciolante fissata sopra una porta a sinistra, di fronte a una feritoia volta a ovest: uno degli occhi rossi che lui e Frodo avevano visto dal basso, presso l’imboccatura della galleria. Sam passò rapidamente davanti alla porta e si affrettò verso il secondo piano, temendo a ogni istante di essere aggredito alle spalle e di sentirsi afferrare alla gola da dita strangolatrici. Giunse poi a una finestra che affacciava a est e a un’altra torcia sopra una porta che dava su un corridoio al centro della torretta. La porta era aperta, il corridoio buio, a parte il luccichio della torcia e il rosso bagliore che filtrava dall’esterno attraverso la feritoia. Ma qui la scala si fermava, senza più salire. Sam s’insinuò nel corridoio. Ai lati c’erano due porte basse, chiuse e sprangate. Non si udivano rumori. “Un vicolo cieco,” mormorò Sam; “e dopo tutta questa scarpinata! La cima della torre non può essere questa! Ma adesso che cosa faccio?” Tornò di corsa al piano inferiore e cercò di aprir la porta. Che non cedette. Risalì sempre di corsa, e il sudore cominciò a colargli sulla faccia. Sentiva che ogni minuto era prezioso, ma a uno a uno fuggivano; e lui nulla poteva. Non si curava più di Shagrat né di Snaga, né di qualunque altro orco mai generato. Desiderava soltanto il suo padrone, vedere ancora una volta il suo viso, toccare ancora una volta la sua mano. Alla fine, stremato e sentendosi definitivamente sconfitto, sedette su un gradino sotto il livello del pavimento del corridoio e affondò la testa tra le mani. C’era calma, una calma spaventosa. La torcia, già quasi consumata al suo arrivo, crepitò e si spense; e lui sentì le tenebre coprirlo come una marea. E poi dolcemente, con suo stesso stupore, lì al termine vano del suo lungo viaggio e del suo dolore, mosso da chissà quale pensiero in fondo all’animo, Sam attaccò a cantare. La voce suonava esile e tremante nella fredda torre oscura: la voce di uno hobbit stremato e derelitto che nessun orco in ascolto avrebbe potuto neanche lontanamente confondere con il canto chiaro di un Elfico signore. Mormorava vecchie filastrocche infantili della Contea e frammenti di poesie del signor Bilbo che gli venivano in mente come scorci effimeri del paese natale. E poi di colpo sorse in lui nuova forza, e la voce squillò, mentre parole sue sgorgavano adattandosi spontaneamente al semplice motivo. Là a occidente sotto il Sole spunta il fiore a Primavera e ogni pianta sbocciar suole ed il bosco è una voliera. Son le notti terse belle e flessuoso il faggio sfoggia come gemme Elfiche stelle che frammezzo i rami alloggian. Pur se il viaggio mio avrà termine e nel buio sarò sceso, oltre torri alte e ferme, oltre il monte più scosceso, sopra l’ombre il Sole torna e hanno gli Astri eterna sede: non dirò che è morto il Giorno, né darò agli Astri congedo. “Oltre torri alte e ferme,” riattaccò, per poi interrompersi di botto. Gli parve di aver udito una voce fioca che gli rispondeva. Ma ora non udiva più niente. Sì, qualcosa udì, non una voce però. Passi che si avvicinavano. Poi una porta che si apriva pian piano nel corridoio di sopra, cigolando sui cardini. Sam s’acquattò in ascolto. La porta si richiuse con un tonfo sordo; poi una voce ringhiante d’orco risuonò. “Ehilà! Dico a te lassù, topo di letamaio! Piantala di squittire o vengo lì a fare i conti con te. Mi senti?” Non ottenne risposta. “E va bene,” grugnì Snaga. “Tanto vengo lo stesso a darti un’occhiata e a vedere che cosa combini.” I cardini cigolarono di nuovo e Sam, sbirciando ora dall’angolo d’ingresso del corridoio, vide un tremolio di luce da un uscio aperto e una vaga sagoma d’orco emergerne. Sembrava portare una scala. All’improvviso la risposta balenò nella mente di Sam: la camera più alta era raggiungibile da una botola nel soffitto del corridoio. Snaga sollevò la scala e la depose, e poi salì sparendo. Sam udì tirare un chiavistello. Poi l’odiosa voce riprese a parlare. “Sta’ buono, o la pagherai! Non ti resta molto tempo da vivere in pace, direi; ma se non vuoi che ti faccio la festa là per là, tieni chiuso il becco, intesi? Questo per rifrescarti la memoria!” Seguì un rumore simile allo schiocco di una frusta. Allora nel cuore di Sam la rabbia divampò con furia improvvisa. Balzò in piedi, corse e s’inerpicò su per la scala come un gatto. La testa sbucò al centro del pavimento di una grande stanza circolare. Al soffitto era appesa una lampada rossa; la feritoia a ovest era alta e scura. Vicino alla parete sotto la finestra c’era qualcosa in terra, ma sopra, a gambe divaricate, incombeva una nera sagoma d’orco. Levò la frusta una seconda volta, ma il colpo non partì mai. Con un grido Sam traversò d’un balzo la stanza, Pungiglione in pugno. L’orco si girò ma, prima che potesse fare una mossa, gli tranciò via dal braccio la mano con la frusta. Urlando di dolore e di paura, ma disperato, l’orco s’avventò a testa bassa su di lui. Il colpo seguente di Sam andò a vuoto e, perso l’equilibrio, cadde all’indietro, afferrando l’orco che ruzzolò sopra di lui. Non fece in tempo a rialzarsi che udì un grido e un tonfo. L’orco nella sua folle foga era inciampato nella scala precipitando nella botola aperta. Sam non se ne diede più pensiero. Accorse dalla forma rannicchiata in terra. Era Frodo. Era nudo, steso come privo di sensi su un mucchio di luridi stracci: teneva alto il braccio a protezione della testa e sul fianco aveva una brutta piaga da frusta. “Frodo! Signor Frodo, mio caro!” gridò Sam, quasi accecato dalle lacrime. “Sono Sam, sono qui!” Sollevò in parte il padrone stringendoselo al petto. Frodo aprì gli occhi. “Sto ancora sognando?” mormorò. “Ma gli altri sogni erano orribili.” “Non state sognando per niente, Padrone,” disse Sam. “È vero. Sono io. Sono qui.” “Non ci posso credere,” disse Frodo, avvinghiandosi a lui. “C’era un orco con una frusta, e poi diventa Sam! Allora non stavo sognando quando ho sentito cantare da basso e ho provato a rispondere. Eri tu?” “Ero proprio io, signor Frodo. Avevo quasi perso le speranze. Non riuscivo a trovarvi.” “Be’, ora ci sei riuscito, Sam, caro Sam,” disse Frodo, abbandonandosi tra le braccia delicate e chiudendo gli occhi come chi si tranquillizza dopo che una voce o una mano amata ha scacciato le paure notturne. Sam sentiva che avrebbe potuto restar così, immerso in una felicità senza fine; ma non era permesso. Non bastava aver ritrovato il padrone, doveva ancora cercar di salvarlo. Baciò la fronte di Frodo. “Andiamo! Svegliatevi, signor Frodo!” disse, sforzandosi di sembrare allegro come quando apriva le tende di Casa Baggins un mattino d’estate. Frodo sospirò e si sollevò a sedere. “Dove siamo? Come sono arrivato qui?” domandò. “Non c’è tempo per raccontarvelo se non ci spostiamo da qualche altra parte, signor Frodo,” disse Sam. “Ma siete in cima a quella torre che vedevamo dal basso, vicino alla galleria, prima che vi prendessero gli orchi. Quanto tempo è passato, non lo so. Più di un giorno, direi.” “Soltanto?” disse Frodo. “Sembrano settimane. Devi raccontarmi tutto, se ne abbiamo modo. Qualcosa mi ha colpito, non è vero? E sono precipitato nelle tenebre e nei sogni spaventosi, poi mi sono svegliato e ho scoperto che il risveglio era anche peggio. Ero circondato da orchi. Dovevano avermi appena fatto ingoiare un’orribile bevanda che bruciava in gola. Ero tornato lucido, ma ero esausto e dolorante. Mi hanno completamente spogliato; e poi due grossi bruti si sono piantati sopra di me, gongolando, giocherellando col pugnale, e hanno cominciato a farmi domande su domande finché ho creduto d’impazzire. Non scorderò mai quelle grinfie e quegli occhi.” “No di certo, se continuate a parlarne, signor Frodo,” disse Sam. “E se non vogliamo più vederli, prima ci avviamo meglio è. Ce la fate a camminare?” “Sì, ce la faccio,” disse Frodo, alzandosi lentamente. “Non sono ferito, Sam. Mi sento solo molto stanco, e ho male qui.” Portò la mano dietro al collo, sopra la spalla sinistra. Si mise in piedi, e a Sam parve che fosse vestito di fiamme: la pelle nuda era scarlatta alla luce della lampada sul soffitto. Camminò su e giù per la stanza. “Va meglio!” disse, rianimandosi un poco. “Quand’ero solo o quando veniva una delle guardie, non osavo muovermi. Questo prima che cominciassero a urlare e a battersi. I due grossi bruti: devono aver litigato. Per me e per le mie cose. Io ero steso qui, terrorizzato. E poi è scesa una calma mortale, che era anche peggio.” “Sì, a quanto pare hanno litigato,” disse Sam. “Dovevano esserci almeno due centinaia di quelle lerce creature in questo posto. Una bella rogna per Sam Gamgee, mi direte. Ma si sono ammazzati tra loro. Un colpo di fortuna, ma ci vorrebbe troppo tempo per farci una canzone finché non usciamo da qui. E adesso che facciamo? Non potete mica andare a zonzo per la Terra Nera vestito solo della vostra pelle, signor Frodo.” “Hanno preso tutto, Sam,” disse Frodo. “Tutto quello che avevo. Capisci? Tutto!” Si rannicchiò di nuovo a terra, a testa bassa; le sue stesse parole lo mettevano di fronte all’ampiezza del disastro, e la disperazione lo schiacciò. “La cerca è fallita, Sam. Anche se usciamo da qui, non c’è via di scampo. Solo gli Elfi possono trovarne una. Lontano, lontano dalla Terra di Mezzo, lontanissimo di là dal Mare. Se anche quello è abbastanza largo da tenere a distanza l’Ombra.” “No, non tutto, signor Frodo. E non è fallita, non ancora. Io l’ho preso, signor Frodo, mi scuserete. E l’ho tenuto al sicuro. Ce l’ho intorno al collo adesso, ed è anche un terribile peso.” Sam armeggiò per trovare l’Anello e la catena. “Ma mi rendo conto che dovete riaverlo.” Ora che era venuto il momento, Sam era riluttante a restituire l’Anello e a caricare di nuovo il padrone di quel peso. “Ce l’hai tu?” disse Frodo senza fiato. “Ce l’hai qui con te? Sam, sei un portento!” Poi di colpo cambiò stranamente tono. “Dammelo!” gridò, alzandosi e tendendo una mano tremante. “Dammelo subito! Non puoi tenerlo tu!” “Va bene, signor Frodo,” disse Sam, alquanto sorpreso. “Eccolo!” Lentamente si tolse l’Anello, passando la catenella sopra la testa. “Ma adesso siete nella terra di Mordor, signore; e quando uscirete, vedrete la Montagna Fiammea e tutto il resto. Troverete l’Anello assai pericoloso, adesso, e assai difficile da portare. Se per voi è troppo difficile, forse possiamo darci il cambio.” “No, no!” gridò Frodo, strappando Anello e catena dalle mani di Sam. “No, tu non lo porterai, ladro!” Ansimava, fissando Sam con occhi sbarrati dalla paura e dall’ostilità. Poi, a un tratto, stringendo l’Anello nel pugno chiuso, rimase sbigottito. Dagli occhi parve diradarsi una nebbia e si passò una mano sulla fronte dolorante. La spaventosa visione gli era parsa così vera, mezzo stravolto com’era dalla ferita e dalla paura. Sam si era di nuovo trasformato per lui in un orco, che occhieggiava e provava a carpire il suo tesoro, una creaturina ignobile dallo sguardo cupido e la bocca bavosa. Ma ora la visione si era dissipata. Davanti a lui in ginocchio c’era Sam, il viso contorto dal dolore, come se l’avessero pugnalato al cuore; dagli occhi sgorgavano lacrime. “Oh, Sam!” gridò Frodo. “Che cosa ho detto? Che cosa ho fatto? Perdonami! Dopo tutto quello che hai fatto. È l’orrendo potere dell’Anello. Vorrei che non l’avessero mai e poi mai trovato. Ma non preoccuparti per me, Sam. Devo portare il peso fino alla fine. Non c’è niente da fare. Non puoi frapporti tra me e questo destino.” “Va bene, signor Frodo,” disse Sam, strofinando gli occhi con la manica. “Capisco. Ma posso sempre essere d’aiuto, no? Devo farvi uscire da qui. E subito, capito? Ma prima avete bisogno d’indumenti e di equipaggiamento, e poi di cibo. Per i vestiti non c’è problema. Visto che siamo a Mordor, sarà meglio vestirci come loro; e in ogni caso non abbiamo scelta. Ho paura che vi toccherà bardarvi da orco, signor Frodo. Lo stesso vale per il sottoscritto. Se andiamo insieme, sarà meglio essere bene assortiti. Per adesso copritevi con questo!” Sam slacciò il suo mantello grigio e lo mise sulle spalle di Frodo. Poi si tolse il fagotto e lo depose in terra. Sguainò Pungiglione. La lama non mandava quasi bagliore. “Dimenticavo questa, signor Frodo,” disse. “No, non hanno preso tutto! Mi avevate prestato Pungiglione, ricordate, e il globo della Dama. Li ho ancora tutti e due. Ma prestatemeli ancora per un po’, signor Frodo. Devo andare a vedere che cosa riesco a trovare. Voi restate qui. Camminate un po’ e sgranchitevi le gambe. Non ci metterò molto. Non devo andare lontano.” “Sta’ attento, Sam!” disse Frodo. “E sbrigati! Potrebbero esserci altri orchi ancora vivi in agguato.” “È un rischio che devo correre,” disse Sam. Si avviò verso la botola e scivolò giù per la scala. Un minuto dopo rispuntò la testa. Sam gettò in terra un lungo pugnale. “Ecco qualcosa che potrebbe servire,” disse. “È morto: quello che vi frustava. Nella fretta, a quanto pare, si è rotto il collo. Ora tirate su la scala, signor Frodo, se ce la fate; e non calatela finché non mi sentite dire la parola d’ordine. Dirò Elbereth. Come fanno gli Elfi. Nessun orco lo direbbe.” Frodo si mise a sedere, tremante, mentre angosce spaventose si rincorrevano nella sua mente. Poi si alzò, si avvolse nel grigio mantello elfico e, per tenere la mente occupata, iniziò a fare avanti e indietro sbirciando e curiosando in ogni angolo della prigione. Non molto tempo dopo, anche se la paura l’aveva fatta sembrare almeno un’ora, udì Sam dire sottovoce Elbereth, Elbereth. Frodo calò la leggera scala. Sam s’arrampicò sbuffando, con un grande fagotto sulla testa. Lo lasciò cadere con un tonfo. “E adesso facciamo presto, signor Frodo!” disse. “Ho dovuto cercare un bel po’ prima di trovare qualcosa di abbastanza piccolo per quelli come noi. Toccherà accontentarci. Ma dobbiamo sbrigarci. Non ho incontrato anima viva e non ho visto niente, però non sono tranquillo. Secondo me questo posto è sorvegliato. Non so spiegarlo ma insomma: è come se uno di quegli osceni Cavalieri volanti fosse nei paraggi, lassù nel nerume dove non puoi vederlo.” Aprì il fagotto. Frodo ne esaminò disgustato il contenuto, ma non c’era altra scelta: doveva indossare quelle cose o andare nudo. C’erano un paio di calzoni pelosi ricavati dalla pelle di qualche bestia schifosa e una tunica di lurido cuoio. Li infilò. Sulla tunica mise una cotta di grossi anelli, corta per un orco di stazza, troppo lunga per Frodo e pesante. La assicurò con una cintura dalla quale pendeva una corta guaina contenente una spada dalla larga lama. Sam aveva portato vari elmi d’orco. Uno dei quali andava abbastanza bene a Frodo, un casco nero con il bordo di ferro e cerchi sempre di ferro coperti di cuoio dove l’Occhio Malo era pittato di rosso sul nasale a forma di rostro. “La tenuta di Morgul, l’armamentario di Gorbag, era più adatta e fatta meglio,” disse Sam; “ma direi che non è il caso di portare i suoi emblemi per Mordor, non dopo quello che è successo qui. Be’, eccovi pronto, signor Frodo. Un perfetto piccolo orco, se posso permettermi, o almeno lo sareste, se potessimo coprire il viso con una maschera, allungarvi le braccia e storcervi le gambe. Questo nasconderà qualche indizio.” Mise un ampio mantello nero attorno alle spalle di Frodo. “Ora siete pronto! Strada facendo potrete raccogliere uno scudo.” “E tu, Sam?” disse Frodo. “Non dovevamo esser bene assortiti?” “Be’, signor Frodo, c’ho pensato,” disse Sam. “Farò meglio a non lasciare in giro la mia roba, e distruggerla non è possibile. E non posso mica mettere una cotta da orco sopra tutti i miei panni, no? Basterà che mi copra.” Si chinò e piegò con cura il mantello elfico. Si ridusse a un rotolo sorprendentemente piccolo. Lo cacciò nel fagotto rimasto in terra. Rialzatosi lo mise a tracolla, schiaffò un elmo d’orco in testa e si gettò sulle spalle un altro mantello nero. “Ecco!” disse. “Ora siamo bene assortiti, o quasi. E adesso dobbiamo andarcene!” “Non posso fare tutto il tragitto di seguito,” disse Frodo con un sorrisetto ironico. “Ti sarai informato, voglio sperare, sulle osterie lungo la strada? O hai scordato cibi e bevande?” “È vero, accidenti!” disse Sam. E fischiò indispettito. “Mannaggia, signor Frodo, mi avete fatto venire una fame e una sete che levati! Non so nemmeno io quand’è l’ultima volta che ho bevuto un sorso o dato un morso. Mentre cercavo di trovarvi me n’ero scordato. Ma fatemi pensare! L’ultima volta che c’ho guardato avevo ancora abbastanza di quel viatico, e di quello che ci ha dato Capitan Faramir, da reggermi in piedi per un paio di settimane al massimo. Ma se nella fiasca è rimasta una goccia, è già tanto. Per due non potrà bastare, non c’è verso. Ma questi orchi dovranno pur mangiare, e bere. O campano soltanto d’aria fetida e veleno?” “Macché, mangiano e bevono, Sam. L’Ombra che li ha allevati sa solo simulare, non sa fare: non cose sue, nuove, reali. Non credo che abbia dato vita agli orchi, li ha solo guastati e fuorviati; e se vogliono vivere, devono vivere come le altre creature viventi. Si accontenteranno di acque infette e carni infette, se non trovano di meglio, ma non di veleno. A me hanno dato da mangiare, perciò sto meglio di te. Da qualche parte devono pur esserci cibo e acqua.” “Ma non c’è tempo per cercarli,” disse Sam. “Be’, siamo messi meglio di quanto tu non creda,” disse Frodo. “Ho avuto un po’ di fortuna mentre eri via. Non hanno preso tutto, a dire il vero. Ho trovato il sacco con le mie provviste in terra, in mezzo agli stracci. L’hanno frugato, naturalmente. Ma già solo l’aspetto e l’odore del lembas non devono essergli piaciuti, perfino meno che a Gollum. È sparso in giro e in parte calpestato e rotto, ma l’ho raccolto. Non è molto meno di quello che hai tu. Ma hanno preso il cibo di Faramir e squarciato la fiasca.” “Be’, non resta altro da dire,” disse Sam. “Abbiamo quanto basta per metterci in marcia. L’acqua però sarà un bel problema. Ma andiamo, signor Frodo! Si parte, sennò manco un lago intero ci servirà a molto!” “Non prima che tu abbia mangiato un boccone, Sam,” disse Frodo. “Io non mi muovo. To’, prendi questa focaccia elfica, e bevi l’ultimo goccio della tua fiasca! La situazione, per come s’è messa, è disperata, inutile perciò preoccuparsi di domani. Probabilmente non arriverà.” Finalmente si misero in marcia. Scesero la scaletta e Sam la prese e la stese nel corridoio accanto al corpo rannicchiato dell’orco caduto. La scala era buia ma sul tetto si vedeva ancora il bagliore della Montagna, anche se adesso andava smorendo in un rosso cupo. Raccolsero due scudi per completare il travestimento e si avviarono. Arrancarono giù per la grande scala. L’alta camera della torretta, dove si erano ritrovati, sembrava quasi accogliente: adesso erano di nuovo all’aperto e il terrore correva lungo le mura. Forse erano morti tutti nella Torre di Cirith Ungol, ma era pur sempre intrisa di paura e iniquità. Giunsero alfine alla porta che dava sul cortile esterno e si fermarono. Già da quel punto sentivano la malvagità dei Guardiani tartassarli, nere sagome silenti ai lati dell’ingresso attraverso il quale s’intravedeva il bagliore di Mordor. Man mano che si facevano strada in mezzo agli orridi cadaveri degli orchi, ogni passo diventava più difficile. Prima ancora di arrivare al portico si trovarono bloccati. Avanzare di un pollice era una sofferenza e uno sfinimento per la volontà e le membra. A Frodo mancava la forza per un confronto simile. Si accasciò al suolo. “Non ce la faccio ad andare avanti, Sam,” mormorò. “Sto per svenire. Non so cosa m’è preso”. “Lo so io, signor Frodo. Tiratevi su, adesso! È la porta. C’è qualche diavoleria lì. Ma io ci sono passato e ne uscirò. Non può essere più pericoloso di prima. Coraggio!” Sam tirò di nuovo fuori il globo elfico di Galadriel. Quasi a onorare il suo ardimento e a dare lustro alla fedele mano bruna di hobbit che aveva compiuto tante imprese, la fiala vampò improvvisa, talché tutto il cortile in ombra s’accese d’un fulgore abbacinante, come un lampo; ma si mantenne senza intermissione. “Gilthoniel, A Elbereth!” gridò Sam. Il pensiero, chissà perché, gli era riandato all’improvviso agli Elfi nella Contea e al canto che aveva scacciato il Cavaliere Nero in mezzo agli alberi. “Aiya elenion ancalima!” gridò a sua volta Frodo dietro di lui. La volontà dei Guardiani si spezzò con la prontezza di una corda che schiocca, e Frodo e Sam avanzarono incespicando. Poi si misero a correre. Attraverso la porta e oltre le grandi sagome sedute dagli occhi scintillanti. Si udì uno schianto. La chiave di volta dell’arco crollò quasi sui loro talloni, e il muro sovrastante cedette e rovinò. Sfuggirono soltanto per un pelo. Una campana suonò; e dai Guardiani si levò un lamento acuto e spaventevole. Dall’alto, nelle tenebre, giunse la risposta. Dal cielo nero emerse piombando come una saetta una forma alata e squarciò le nuvole con un agghiacciante strido. CAPITOLO II LA TERRA D’OMBRA Sam ebbe giusto la presenza di spirito di ricacciar la fiala in petto. “Correte, signor Frodo!” gridò. “No, non da quella parte! Al di là delle mura c’è uno sprofondo. Seguitemi!” E dalla porta fuggirono giù per la strada che, dopo cinquanta passi, con una curva rapida intorno a un bastione sporgente dal dirupo, li nascose alla vista dalla Torre. L’avevano fatta franca, per il momento. Rannicchiati contro la roccia ripresero fiato, e poi artigliarono il cuore. Appollaiato adesso sulle mura accanto alla porta diruta, il Nazgûl lanciava le sue strida ferali. Tutte le rupi rimbombarono. Terrorizzati, proseguirono zoppiconi. Ben presto la strada curvò di nuovo bruscamente verso est, esponendoli per uno spaventevole momento alla vista dalla Torre. Mentre filavano, si guardarono alle spalle e scorsero la grande sagoma nera sopra i merli; poi si tuffarono tra alte pareti rocciose in una gravina che strapiombava per unirsi alla strada di Morgul. Giunsero al crocevia. Di orchi non c’era ancora traccia, né risposta al richiamo del Nazgûl; ma sapevano che il silenzio non sarebbe durato a lungo. Ormai la caccia sarebbe partita da un momento all’altro. “Così non va, Sam,” disse Frodo. “Se fossimo veri orchi dovremmo tornar di corsa alla Torre, non darci alla fuga. Il primo nemico che incontreremo c’individuerà. In un modo o nell’altro dobbiamo lasciare questa strada.” “Ma non possiamo,” disse Sam, “ci vorrebbero le ali.” Le facciate orientali dell’Ephel Dúath erano a picco, ricadenti in falesie e precipizi nella nera sacca che le separava dal crinale interno. Superato di poco il crocevia, dopo un altro ripido pendio un ponte volante di pietra saltava d’un balzo il baratro e conduceva la strada tra i franosi declivi e le conche del Morgai. Con un disperato scatto Frodo e Sam saettarono attraverso il ponte; ma non avevano ancora raggiunto l’altra estremità quando si levò il grido d’allarme. Lontana dietro di loro, e ora arroccata sul fianco della montagna, si profilava la Torre di Cirith Ungol, un opaco lucore alonava le pietre. A un tratto la sua stridula campana squillò di nuovo, per poi scoppiare in uno scroscio frastornante. Risuonarono corni. E a questo punto dall’altra estremità del ponte giunsero grida di risposta. Al fondo della scura sacca, separati dal bagliore morente dell’Orodruin, Frodo e Sam non riuscivano a vedere innanzi a loro, ma già udivano il calpestio di piedi ferrati, mentre sulla strada echeggiava il ratto scalpitio di zoccoli. “Presto, Sam! Saltiamo!” gridò Frodo. Si arrampicarono sul basso parapetto del ponte. Per fortuna non c’era più una caduta spaventosa nell’abisso, perché le pendici del Morgai erano già quasi arrivate al livello della strada; ma era troppo buio per stimare l’altezza del salto. “Be’, si va, signor Frodo,” disse Sam. “Addio!” Si lasciò andare. Frodo lo seguì. E già mentre cadevano udirono il passaggio impetuoso dei cavalieri sul ponte e lo sferragliar di piedi d’orco che correvano sulla scia. Ma Sam avrebbe riso, se avesse osato. Col timore di piombare malamente su rocce invisibili, gli hobbit atterrarono, dopo una caduta di non più di dodici piedi, con un tonfo e un crepitio, sull’ultima cosa che si sarebbero aspettati: un groviglio di cespugli spinosi. Lì Sam ristette, succhiando in silenzio una mano graffiata. Una volta trascorso il rumor di zoccoli e di piedi, si arrischiò a sussurrare. “Perdinci, signor Frodo, e chi lo sapeva che qualcosa cresceva anche a Mordor! Ma, a saperlo, avrei cercato proprio questo. A toccarle direi che queste spine sono lunghe almeno un piede; si sono andate a ficcare dentro tutto quello che indosso. Magari avessi messo quella cotta di maglia!” “Le cotte degli orchi non proteggono da queste spine,” disse Frodo. “Neanche un giubbetto di cuoio ci riuscirebbe.” Dovettero lottare per venir fuori dal macchione. Le spine e i rovi erano duri come fil di ferro e, come artigli, prensili. Quando finalmente si liberarono, avevano il mantello lacero e a brandelli. “E adesso scendiamo, Sam,” sussurrò Frodo. “Scendiamo in tutta fretta a fondo valle e poi, non appena possibile, prendiamo la direzione nord.” Il giorno spuntava di nuovo nel mondo esterno e, molto oltre le tenebre di Mordor, il Sole sormontava il ciglio orientale della Terra di Mezzo; ma qui tutto era ancora buio come la notte. La Montagna si mise a covar sotto la cenere e i fuochi si spensero. Il bagliore sfumò dalle rupi. Il vento dell’est che soffiava da quando avevano lasciato Ithilien ora sembrava caduto. A stento e a rilento si calarono giù, strisciando tastoni, carponi tra rocce, rovi e legna secca nell’ombre cieche, sempre più giù, finché non poterono procedere oltre. Alla fine si fermarono e si sedettero fianco a fianco, appoggiando la schiena contro un masso. Erano tutti e due sudati. “Se Shagrat in persona m’offrisse un bicchier d’acqua, gli stringerei la mano,” disse Sam. “Non dire certe cose!” disse Frodo. “Non fa che peggiorar la situazione.” Poi si allungò, stordito e stanco, e per un po’ rimase in silenzio. Alla fine si risollevò a fatica e si accorse con stupore che Sam si era addormentato. “Svegliati, Sam!” disse. “Andiamo! È ora di fare un altro sforzo.” Sam si rimise alla meno peggio in piedi. “Ma guarda tu che roba!” disse. “Devo essermi appisolato. È da tanto, signor Frodo, che non faccio una dormita come si deve, e gli occhi mi si sono chiusi da soli.” Frodo si avviò per primo, verso nord, per quanto gli era dato giudicare, tra pietre e massi accatastati in fondo al gran calanco. Ma di lì a poco si fermò di nuovo. “È inutile, Sam,” disse. “Non la sopporto. Mi riferisco a questa cotta di maglia. Non nelle condizioni attuali. Perfino la cotta di mithril sembrava pesante quand’ero stanco. Questa è molto più pesante. E a che mi serve? Non è combattendo che raggiungeremo il nostro obbiettivo.” “Ma forse ci toccherà combattere,” disse Sam. “E ci sono i pugnali e le frecce vaganti. Quel Gollum non è morto, tanto per cominciare. E non mi piace l’idea di un pezzo di cuoio e basta tra voi e una pugnalata al buio.” “Sta’ a sentire, Sam, caro ragazzo,” disse Frodo: “sono stanco, stremato, non mi rimane la minima speranza. Ma devo comunque cercare di arrivare alla Montagna, finché riuscirò a muovermi. L’Anello può bastare. Questo peso in più mi uccide. Devo disfarmene. Ma non credermi un ingrato. Non oso immaginare quale improba fatica dev’essere stato recuperarla per me in mezzo ai cadaveri.” “Neanche a parlarne, signor Frodo. Perdinci! Vi porterei sulle spalle, se potessi. Mollatela allora!” Frodo aprì il mantello, si tolse la cotta da orco e la scagliò lontano. Ebbe un leggero brivido. “Qualcosa di caldo, di quello ho davvero bisogno,” disse. “Ha rinfrescato, o sarò io che ho preso freddo.” “Potete mettere il mio mantello, signor Frodo,” disse Sam. Sciolse il fagotto e tirò fuori il mantello elfico. “Che ve ne pare, signor Frodo?” disse Sam. “Avvolgetevi ben bene in quello straccio da orco e passateci intorno la cintura. Poi metteteci sopra questo. Tutto sembrerà meno che una tenuta da orco, ma vi terrà più caldo; e secondo me vi proteggerà meglio di qualunque altro articolo dell’equipaggiamento. Lo ha fatto la Dama.” Frodo prese il mantello e allacciò il fermaglio. “Così va meglio!” disse. “Mi sento molto più leggero. Ora posso proseguire. Ma questo buio cieco sembra penetrarmi in cuore. Mentre ero in prigione, Sam, ho cercato di ricordare il Brandivino, Fondo Boschivo e l’Acqua che scorreva attraverso il mulino di Hobbiton. Ma ora non riesco più a vederli.” “Ma insomma, signor Frodo, adesso siete voi a parlare d’acqua!” disse Sam. “Se solo la Dama potesse vederci o sentirci, le direi: ‘Vostra Signoria, tutto quello che vogliamo è luce e acqua: soltanto acqua pura e semplice luce del giorno, meglio di qualunque gioiello, chiedo venia.’ Ma siamo lontani da Lórien.” Sam sospirò e agitò la mano verso le cime dell’Ephel Dúath, ora appena distinguibile come una nerezza più profonda contro il cielo nero. Si rimisero in cammino. Non avevano fatto molta strada quando Frodo si fermò. “Sopra di noi c’è un Cavaliere Nero,” disse. “Lo sento. Sarà meglio per un po’ restare immobili.” Accovacciati sotto un grande masso, si sedettero rivolti indietro, verso ovest, e rimasero per qualche tempo in silenzio. Poi Frodo fece un sospiro di sollievo. “È passato,” disse. Si rialzarono e poi si misero tutti e due a guardare con stupore. Sulla sinistra, in lontananza, contro un cielo che virava al grigio, le vette e le alte creste della grande catena principiavano ad apparire scure e nere, sagome visibili. Dietro montava la luce. Lentamente strisciava verso il Nord. Su negli spazi più alti dell’aria era in corso una battaglia. Le nuvole rigonfie di Mordor venivan ricacciate, i lembi si sfilacciavano al vento che montava dal mondo vivente e spazzava fumi e vapori verso la scura terra, loro sito. Sotto le falde sollevate del tetro baldacchino una luce fioca s’infiltrava a Mordor come un pallido mattino attraverso la lurida finestra di una prigione. “Guardate, signor Frodo!” disse Sam. “Guardate! Il vento ha girato. Sta succedendo qualcosa. Non tutto va come vorrebbe lui. Laggiù nel mondo le sue tenebre si disfano. Magari potessi vedere quello che capita!” Era il mattino del quindici marzo e sulla Valle dell’Anduin il Sole sorgeva sopra l’ombra orientale e il vento soffiava da sud-ovest. Théoden era agonizzante sui Campi del Pelennor. Mentre Frodo e Sam stavano a guardare, il bordo di luce si diffuse lungo tutto il profilo dell’Ephel Dúath, indi videro una forma avanzare a gran velocità da Ovest, dapprima solo un punto nero contro la fascia luminescente sopra le cime dei monti, ma poi sempre più grande, fino a tuffarsi come un fulmine nello scuro baldacchino passando alto sulle loro teste. Nel passare lanciò un lungo strillo stridulo, la voce di un Nazgûl; ma quel grido non ispirava più terrore: era un grido di dolore e di sgomento, brutte nuove per la Torre Oscura. Il Signore degli Spettri dell’Anello aveva incontrato il suo destino. “Che cosa vi dicevo? Sta succedendo qualcosa!” gridò Sam. “‘La guerra va bene,’ diceva Shagrat; ma Gorbag non ne era così sicuro. E anche in quel caso aveva ragione lui. Le cose vanno migliorando, signor Frodo. Adesso un po’ di speranza vi è tornata?” “Be’ no, non molta, Sam,” sospirò Frodo. “Questo avviene lontano, oltre i monti. Noi andiamo a est, non a ovest. E sono così stanco. E l’Anello è così pesante, Sam. E comincio a vederlo tutto il tempo nella mente, come una grande ruota di fuoco.” La vivace baldanza di Sam tornò a sgonfiarsi in un istante. Guardò con ansia il padrone e gli prese la mano. “Andiamo, signor Frodo!” disse. “Ho ottenuto una cosa che volevo: un po’ di luce. Quanto basta per aiutarci, anche se credo che sarà pericolosa. Cercate di fare ancora un po’ di strada, e poi ci stenderemo vicini e riposeremo. Prima però mangiate un boccone, un po’ di quel cibo degli Elfi; magari vi rinfrancherà.” Frodo e Sam si divisero una cialda di lembas e, masticando alla meglio con la bocca riarsa, ripresero a rancare. La luce, un grigio crepuscolo a dir molto, permetteva comunque di vedere che si trovavano in fondo alla valle in mezzo ai monti, che poi risaliva dolcemente verso nord, e alla base si snodava il letto di un torrente adesso asciutto e inaridito. Di là dal corso petroso scorsero un sentiero battuto che s’insinuava ai piedi delle falesie occidentali. A saperlo, ci sarebbero arrivati prima, perché era una pista che lasciava la strada maestra di Morgul all’estremità ovest del ponte e scendeva a fondo valle per una lunga scalinata tagliata nella roccia. La usavano pattuglie o messaggeri diretti in tutta fretta a postazioni e roccaforti secondarie più a nord, tra Cirith Ungol e la strettoia dell’Isenmouthe, le ferree fauci di Carach Angren. Era pericoloso per gli hobbit usare quel sentiero, ma dovevano affrettarsi, e Frodo non se la sentiva di affrontar lo sforzo d’inerpicarsi in mezzo ai massi o nelle conche impervie del Morgai. E riteneva che prendere la direzione nord fosse quello che meno si sarebbero aspettati gli inseguitori. La strada a est verso la pianura, o il passo che riconduceva a ovest, quelli avrebbero per primi rastrellato da cima a fondo. Solo una volta giunto molto a nord della Torre intendeva girare per cercare una via che lo portasse a est, a est per l’ultima disperata tappa del suo viaggio. Attraversarono perciò il letto petroso e presero il sentiero degli orchi, che seguirono per un tratto. Le falesie sulla sinistra strapiombavano, sicché dall’alto non potevano vederli; ma il sentiero era pieno di curve e a ogni curva, l’elsa della spada stretta in pugno, avanzavano con cautela. La luce non aumentò, perché l’Orodruin continuava a vomitare un grande fumo che, spinto verso l’alto da venti contrari, montava sempre più su, fino a raggiungere una regione sopra il vento e a spandersi in un tetto smisurato, dalla colonna centrale che si ergeva, celata ai loro occhi, in mezzo all’ombre. Scarpinavano da più di un’ora quando udirono un rumore che li fece arrestare. Incredibile, ma inconfondibile. Il gocciolio dell’acqua. Da una fenditura sulla sinistra, così netta e stretta da sembrar tagliata nella nera falesia da un’ascia enorme, colava l’acqua: gli ultimi resti, forse, di una dolce pioggia raccolta da mari assolati, ma che un triste destino aveva fatto cadere infine sulle mura della Terra Nera, per poi sterilmente scorrer nella polvere. Qui fuoriusciva dalla roccia ricadendo in un rivoletto misero, traversava il sentiero e, prendendo a sud, scorreva via rapidamente per perdersi in mezzo alle pietre morte. Sam ci si buttò. “Se rivedrò mai la Dama, glielo dirò!” gridò. “Luce, e ora acqua!” Poi si fermò. “Fatemi bere per primo, signor Frodo,” disse. “Va bene, ma c’è abbastanza posto per due.” “Non volevo dire quello,” disse Sam. “Voglio dire: se è velenosa, o se fa subito qualche brutto effetto, be’, meglio io di voi, padrone, non so se ci capiamo.” “Ci capiamo. Ma, sorte o benedizione, credo che l’affronteremo insieme. Comunque, ora sta’ attento, se è molto fredda!” L’acqua era fresca ma non ghiacciata, e aveva un sapore sgradevole, al tempo stesso amaro e untuoso, o così avrebbero detto dalle loro parti. Qui sembrava superiore a ogni lode, e superiore a ogni paura o prudenza. Bevvero a garganella, e Sam riempì la fiasca. Dopo, Frodo si sentì meglio e proseguirono per parecchie miglia, finché la strada che si allargava e un primo rudimentale accenno di muro lungo il bordo li avvertirono che si stavano avvicinando a un’altra rocca orchesca. “È qui che giriamo, Sam,” disse Frodo. “E dobbiamo girare a est.” Sospirò nel guardar le cupe creste all’altro capo della valle. “Mi resta sì e no la forza di cercare un buco lassù in alto. E poi dovrò riposare un poco.” Ora il letto del fiume si trovava un po’ più in basso del sentiero. Scesero carponi e iniziarono a traversarlo. Incontrarono con stupore pozze oscure alimentate da rivoli d’acqua che gocciolavano da una sorgiva più a monte. Ai margini esterni, sotto i monti occidentali, Mordor era una terra moribonda, ma non ancora morta. Vi crescevano tuttora cose aspre, torte, amare, in lotta per la vita. Nelle conche del Morgai, dall’altra parte della valle, bassi alberelli sbrici s’abbarbicavano appiattiti, cespi d’erbaccia grigia battagliavano con le pietre, sopra vi rampavano muschi vizzi; e grandi rovi serpeggianti e attorti si spandevano per tutto. Certi avevano lunghi spuntoni piccanti, altri barbigli uncinati che squarciavano come pugnali. Appese avevan foglie grinzose e tristanzuole dell’anno prima, che stridevano e crepitavano ai mesti venti, ma i boccioli infestati di larve s’erano or ora schiusi. Mosche brune, grigie o nere, marchiate come orchi da uno scorbio rosso a forma d’occhio, ronzavano e pungevano; e sopra i pruneti danzavano e ruotavano nugoli di famelici moscerini. “Quest’armamentario da orco non vale niente,” disse Sam sbracciandosi. “Mi ci vorrebbe la pellaccia d’un orco!” A un certo punto Frodo non ce la fece più ad andare avanti. S’erano arrampicati su per una stretta gola digradante, ma dovevano farne ancora molta di strada prima di arrivare in vista dell’ultima cresta dirupata. “Ora devo riposarmi, Sam, e dormire, se ci riesco,” disse Frodo. Si guardò intorno ma, in quel mortifero paese, non sembrava esserci posto dove rintanarsi neanche per un animale. Da ultimo, stremati, s’infilarono sotto una cortina di rovi che pendeva come una stuoia su una bassa parete di roccia. Seduti lì consumarono il pasto che potevano permettersi. Conservando il prezioso lembas per i funesti giorni a venire, mangiarono la metà di quel che restava nel sacco di Sam delle provviste di Faramir: un po’ di frutta secca e una strisciolina di carne affumicata; e bevvero un po’ d’acqua. Avevano bevuto ancora dalle pozze nella valle, ma avevano di nuovo molta sete. C’era un’asprezza nell’aria di Mordor che seccava la bocca. Quando Sam pensava all’acqua, perfino il suo spirito speranzoso si scoraggiava. Di là dal Morgai c’era la spaventosa piana di Gorgoroth da traversare. “Dormite prima voi, signor Frodo,” disse. “Ricomincia a fare buio. Mi sa che questa giornata è quasi finita.” Frodo sospirò e si addormentò quasi prima delle ultime parole. Lottando con la propria stanchezza Sam prese la mano del padrone e rimase seduto in silenzio fino a notte fonda. Alla fine, per tenersi sveglio, strisciò fuori dal nascondiglio e si guardò intorno. Il paese sembrava risonar di scricchi, di scrocchi, di rumori furtivi; niente voci però, né rumore di passi. In lontananza sopra l’Ephel Dúath, a Occidente, il cielo notturno serbava ancora un vago lucore. Lì, sbirciando tra i lacerti di nubi sopra uno scuro torrione in cima ai monti, Sam vide una stella bianca luccicare per un attimo. La sua bellezza lo colpì al cuore, mentre alzava lo sguardo sopra quel paese derelitto, e in lui rinacque la speranza. Chiaro e freddo come un raggio lo penetrò il pensiero che alla fin fine l’Ombra era soltanto una cosa piccola e passeggera: c’erano luce e somma bellezza per sempre fuori dalla sua portata. Nella Torre la sua era stata una canzone di sfida più che di speranza; perché allora pensava a sé stesso. Adesso, per un attimo, il suo destino, e perfino quello del padrone, smisero di preoccuparlo. Si rinfilò sotto i rovi e si stese accanto a Frodo e, dimentico d’ogni paura, si abbandonò a un sonno profondo e sereno. Si svegliarono assieme, mano nella mano. Sam si sentiva quasi riposato, pronto per una nuova giornata; ma Frodo sospirò. Aveva avuto un sonno agitato, pieno di sogni di fuoco, e svegliarsi non gli diede conforto. Il sonno nondimeno qualche effetto benefico l’aveva avuto: si sentiva più forte, più capace di portare il suo fardello per un’altra tappa. Non sapevano che ora fosse né quanto avessero dormito; ma dopo un boccone di cibo e un sorso d’acqua ripresero l’ascesa della gola fino a un pendio scosceso fatto di ghiaione e pietre scivolose. Lì le ultime cose vive rinunciavano a lottare; le cime del Morgai erano spoglie, brulle, frastagliate, sterili come ardesia. Dopo molti giri e ricerche trovarono un punto ove arrampicarsi e, fatta un’ultima scalata di un centinaio di piedi con le unghie e con i denti, eccoli in vetta. Traversato un anfratto tra due balze scure si trovarono proprio sull’orlo dell’ultima cinta di Mordor. Sotto di loro, in fondo a uno strapiombo di millecinquecento piedi, la pianura interna si stendeva fino a sparire ai loro occhi in un buiore informe. Il vento del mondo ora soffiava da Occidente, e le grandi nubi, sollevate in alto, trascorrevano verso est; ma ancora soltanto una grigia luce perveniva ai tetri campi di Gorgoroth, dove i fumi si trascinavano al suolo o s’acquattavano in cavità e i vapori esalavano da fessure nella terra. Ancora assai lontano, almeno una quarantina di miglia, scorsero il Monte Fato, i piedi piantati in un marasma cenere, l’enorme cono che saliva a grandi altezze, ove la fetida testa era fasciata da nuvole. Ora, sopiti i fuochi che covava sotto la cenere del sonno, si stagliava minaccioso e pericoloso come una belva addormentata. Dietro incombeva un’ombra vasta, ominosa come una nube di tempesta, il velario di Barad-dûr che si levava in lontananza sopra un lungo sperone dei Monti Cinerei ricacciato giù dal Nord. L’Oscuro Potere era immerso nei pensieri, l’Occhio rivolto verso l’interno, ponderando notizie irte di dubbi e di pericoli: una spada lucente e un volto severo e regale egli vedeva, e per il momento prestava poca attenzione ad altre cose; e tutta la sua grande roccaforte, porta dopo porta, e torre dopo torre, era avvolta da un’oscurità crucciata. Frodo e Sam contemplavano quell’odioso paese con un ribrezzo misto a meraviglia. Tra loro e la montagna fumante, e tutt’intorno a nord e a sud, tutto sembrava morte e desolazione, un deserto riarso e soffocato. Si domandarono come facesse il Signore di quel regno a mantenere e a nutrire i suoi schiavi e le sue armate. Eppure ne aveva di armate. Lungo le falde del Morgai e in lontananza verso sud, c’erano accampamenti, alcuni di tende, altri disposti come piccole città, a perdita d’occhio. Uno dei più grandi si trovava proprio sotto di loro. Sì e no a un miglio di distanza nella piana s’aggrappolava come un enorme nido d’insetti, con strade dritte e tetre e costruzioni lunghe, basse e plumbee. Nel terreno circostante era tutto un viavai; una larga strada correva da lì verso sud-est per poi congiungersi alla via di Morgul, e piccole sagome nere in numerose file la percorrevano di gran carriera. “Lo spettacolo non mi piace per niente,” disse Sam. “La vedo proprio brutta… a parte il fatto che dove c’è tanta gente, ci devono essere pozzi o acqua, per non parlar di cibo. E questi, se non vado errato, sono Uomini, non Orchi.” Né lui né Frodo sapevano alcunché dei grandi campi coltivati dagli schiavi molto a sud di quel vasto reame, di là dai fumi della Montagna, vicino all’acque scure e tristi del Lago Núrnen; né delle grandi strade che menavano a est e a sud ai feudi tributari, dai quali i soldati della Torre riportavano lunghi convogli di carri carichi di merci, di bottino e di schiavi freschi. Qui, nelle regioni settentrionali, c’erano le miniere e le fucine, e la raccolta delle truppe per una guerra pianificata da lunga pezza; e qui il Potere Oscuro, movendo le sue armate come pedine, le andava radunando. Le prime mosse, le prime verifiche della sua forza, erano state arginate sul fronte occidentale, a sud e a nord. Per il momento aveva fatto marcia indietro e mobilitato forze nuove, ammassandole intorno a Cirith Gorgor in vista di un colpo ultore. E se aveva anche intenzione di difender la Montagna da ogni tentativo di avvicinamento, non avrebbe potuto far di meglio. “Be’!” disse Sam. “Anche se hanno tutto il cibo e l’acqua che vogliono, tanto non possiamo procurarceli. A quanto vedo non c’è modo di scendere. E anche a riuscirci, come attraversare poi tutto quello spazio aperto brulicante di nemici?” “Eppure dobbiamo provarci,” disse Frodo. “Non è peggio di quanto mi aspettassi. Non ho mai sperato di attraversarla. Men che mai a questo punto. Eppure dovrò fare del mio meglio. Per il momento si tratta di evitare il più a lungo possibile di cadere nelle loro mani. Perciò bisogna proseguire verso nord, credo, e vedere com’è dove la pianura aperta si restringe.” “Lo so già come sarà,” disse Sam. “Dove si restringe, Orchi e Uomini saranno solo più ammassati. Vedrete, signor Frodo.” “Per vederlo lo vedrò, ma prima dobbiamo arrivarci,” disse Frodo e si allontanò. Ben presto trovarono impossibile procedere lungo la cresta del Morgai o altrove, nei punti più alti, privi di sentieri com’erano e solcati da profondi calanchi. Alla fine furono costretti a ridiscender la gravina che avevano scalato e a cercare una via lungo la valle. Fu un percorso penoso, perché non si azzardarono a riattraversare fino al sentiero sulla sponda occidentale. Dopo un miglio o più scorsero, rannicchiata in una cavità ai piedi della falesia, la rocca orchesca che sospettavano nelle vicinanze: un muro e un grappolo di casupole in pietra poste innanzi alla buia apertura di una caverna. Non si vedevano movimenti, ma gli hobbit avanzarono con cautela, tenendosi quanto più possibile a ridosso delle fratte che in quel punto crescevano fitte sulle sponde del vecchio corso d’acqua. Coprirono altre due o tre miglia e la rocca orchesca sparì dietro di loro; ma non avevano fatto neanche in tempo a respirare più liberamente che, aspre e forti, udirono voci d’orchi. Si affrettarono a nascondersi dietro un cespuglio stento e bruno. Le voci si avvicinarono. Di lì a poco spuntarono due orchi. Uno era vestito di stracci marrone e armato di un arco di corno; era di razza piccola, di pelle nera, e annusava l’aria con le larghe froge: una specie di segugio, chiaramente. L’altro era un grosso orco da combattimento, come quelli della compagnia di Shagrat, e aveva l’emblema dell’Occhio. Anche lui con un arco in spalla, e portava una corta lancia a punta larga. Come al solito stavano litigando e, di razza diversa com’erano, usavano a modo loro la Lingua Comune. A meno di venti passi da dove gli hobbit si celavano, l’orco piccolo si fermò. “Nah!” ringhiò. “Io me ne torno a casa.” Indicò la rocca dall’altra parte della valle. “Inutile consumarmi ancora il naso sulle pietre. Non ci sono più tracce, ti dico. A forza di darti retta ho perso la pista. Risaliva le colline, t’assicuro, non andava a valle.” “Non è che servite granché, voi piccoli annusatori,” disse l’orco grosso. “Mi sa che due occhi sono meglio dei vostri nasi mocciosi.” “E tu che ci avresti visto?” ringhiò l’altro. “Ma va’! Non lo sai manco tu quello che cerchi.” “E di chi è la colpa?” disse il soldato. “Mia no. Viene dall’Alto. Prima dicono che è un grande Elfo con l’armatura lucente, poi che è una specie di piccolo uomo-nano, poi dovrebb’essere una banda di Uruk-hai ribelli; o magari tutt’e tre assieme.” “Ar!” disse il segugio. “Hanno perso la testa, ecco cosa. E qualche capo perderà pure la pelle, mi sa, se quello che ho inteso è vero: la scorreria nella Torre e tutto il resto, e centinaia dei vostri ragazzi trucidati, e il prigioniero scappato. Se tutti i combattenti fanno come voi, non c’è da stupirsi delle brutte notizie dai campi di battaglia.” “Chi dice che ci sono brutte notizie?” sbraitò il soldato. “Ar! Chi dice che non ci sono?” “Sono infami discorsi da ribelle e, se non ci dai un taglio, t’infilzo, capito?” “Va bene, va bene!” disse il segugio. “Non dirò più niente e seguiterò a pensarlo. Ma che c’entra quello spione nero? Quell’ingordo con le mani flaccide?” “Non lo so. Forse niente. Però qualcosa trama, ci scommetto, sempre a ficcanasare in giro. Maledetto! C’era appena scappato sotto il naso che c’arriva l’ordine di acchiapparlo vivo, e subito.” “Be’, spero che lo becchino e gliela facciano pagare,” grugnì il segugio. “Lassù, raccattando quella cotta di maglia buttata via che ha trovato e smucinando dappertutto prima del mio arrivo, ha confuso le tracce.” “In ogni caso quella gli ha salvato la vita,” disse il soldato. “Prima di sapere che lo volevano vivo, gli ho tirato una freccia da cinquanta passi, un lavoretto di fino, nella schiena; ma ha continuato a correre.” “Ma va’! L’hai mancato,” disse il segugio. “Prima tiri a vanvera, poi corri troppo piano, e poi mandi a chiamare i poveri segugi. M’hai stufato.” Si allontanò a grandi passi. “Torna qui,” urlò il soldato, “o farò rapporto!” “A chi? Non al tuo prezioso Shagrat. Non sarà più capitano.” “Darò il tuo nome e il tuo numero ai Nazgûl,” disse il soldato, riducendo la voce a un sibilo. “Al momento uno di loro ha il comando della Torre.” L’altro si fermò, e la sua voce era piena di paura e di rabbia. “Maledetto furfante d’un soffia!” urlò. “Non sai fare il tuo mestiere, e non sai manco restare fedele alla tua gente. Va’ dai tuoi luridi Strilloni, e che possano spellarti vivo! Se non li becca prima il nemico. Hanno accoppato il Numero Uno, ho inteso dire, e spero che sia vero!” Il grosso orco, lancia in pugno, si buttò all’inseguimento. Ma il segugio, balzato dietro una pietra, gli cacciò una freccia in un occhio mentre sopraggiungeva, e quello cadde di schianto. L’altro corse via attraverso la valle e disparì. Per un po’ gli hobbit restarono in silenzio. Alla fine Sam si mosse. “Be’, questo sì ch’è un lavoretto di fino,” disse. “Se certi scambi di cortesie si diffondessero a Mordor, avremmo risolto metà dei nostri problemi.” “Piano, Sam,” sussurrò Frodo. “Potrebbero essercene altri nei paraggi. Ce la siamo cavata per un pelo, chiaramente, e eravamo tallonati più da presso di quanto non credessimo. Ma questo è lo spirito di Mordor, Sam; e si è diffuso in ogni angolo. Gli orchi si sono sempre comportati a questo modo, o così almeno dicono le storie, se lasciati a sé stessi. Ma non c’è da trarne molta speranza. Odiano noi assai di più, nell’insieme e in ogni istante. Se quei due ci avessero visto, avrebbero smesso là per là di litigare finché non fossimo morti.” Seguì un altro lungo silenzio. Sam lo interruppe di nuovo, stavolta però con un sussurro. “Avete sentito quello che dicevano di quell’ingordo, signor Frodo? Ve l’avevo detto, no, che Gollum non era ancora morto?” “Sì, mi ricordo. E mi ero chiesto come facevi a saperlo,” disse Frodo. “Be’, forza e coraggio! Sarà meglio non muoverci da qui, secondo me, finché non fa completamente buio. Così mi dirai come lo sai, e anche tutto quello che è successo. Se ci riesci senza alzar la voce.” “Ci proverò,” disse Sam, “ma quando penso a quel Furfante mi arrabbio così tanto che mi vien voglia di gridare.” Gli hobbit si misero a sedere al riparo del cespuglio di pruni, mentre la plumbea luce di Mordor sfumava lentamente in una notte profonda e senza stelle; e Sam riversò nell’orecchio di Frodo tutto ciò che riuscì a esprimer dell’attacco proditorio di Gollum, dell’orrore di Aragne e delle sue vicissitudini con gli orchi. Quand’ebbe finito, Frodo non disse nulla ma prese la mano di Sam e la strinse. Alla fine si scosse. “Be’, ho idea che dobbiamo rimetterci in marcia,” disse. “Chissà quanto tempo ci vorrà prima che ci prendano, ponendo fine a scappatoie e triboli, e tutto invano.” Si alzò. “È buio e non possiamo usare il globo della Dama. Custodiscilo tu per me, Sam. Non ho dove metterlo al momento, tranne in mano, e avrò bisogno di tutt’e due le mani nella notte cieca. Pungiglione invece lo consegno a te. Io ho una lama d’orco, ma non credo che starà più a me menare altri colpi.” Era difficile e pericoloso muoversi di notte in quel paese privo di sentieri; ma lentamente, e incespicando spesso, i due hobbit arrancarono un’ora dopo l’altra verso nord lungo il bordo orientale della valle petrosa. Quando una luce grigia rispuntò sulle alture a occidente, molto tempo dopo che il sole era sorto sulle terre ulteriori, tornarono a nascondersi e dormirono un po’ a turno. Nei periodi di veglia Sam non faceva che pensare al cibo. Quando finalmente Frodo si svegliò e parlò di mangiare e di prepararsi per l’ennesimo sforzo, formulò la domanda che più lo preoccupava. “Chiedo venia, signor Frodo,” disse, “ma avete idea di quanta strada ci resta ancora da fare?” “No, nessuna idea precisa, Sam,” rispose Frodo. “A Valforra, prima di partire, mi mostrarono una mappa di Mordor tracciata prima del ritorno del Nemico; ma ne conservo solo un vago ricordo. Il ricordo più chiaro che ho è che c’era una località a nord dove la catena occidentale e quella settentrionale proiettavano degli speroni che quasi s’incontravano. Disterà a dir poco venti leghe a partire dal ponte vicino alla Torre. Potrebbe essere un buon punto dove attraversare. Ma naturalmente, se ci arriviamo, saremo ancora più lontani dalla Montagna, una sessantina di miglia, direi. Adesso dovremmo essere una dozzina di leghe a nord del ponte. Anche se tutto va bene, difficilmente raggiungerei la Montagna in una settimana. Temo che il fardello si farà molto pesante, Sam, e che andrò sempre più piano man mano che ci avvicineremo.” Sam sospirò. “È come temevo,” disse. “Be’, per non parlare dell’acqua, dobbiamo mangiare di meno, signor Frodo, oppure andare un po’ più svelti, se non altro finché siamo ancora in questa valle. Un ultimo boccone e avremo finito tutto il cibo, a parte il viatico degli Elfi.” “Cercherò di accelerare il passo, Sam,” disse Frodo, facendo un profondo respiro. “Che aspettiamo allora! In cammino per un’altra tappa!” Non faceva ancora completamente buio. E ripresero a rancare nella notte. Le ore trascorrevano in una stanca, scabrosa scarpinata con poche, brevi soste. Al primo accenno di luce sotto le falde del baldacchino d’ombra i due tornarono a nascondersi in una scura cavità sotto una roccia a strapiombo. Lentamente aumentò la luce, e divenne più chiara che mai. Un forte vento da Ovest scacciava ora i fumi di Mordor dalle zone più alte del cielo. Dopo poco gli hobbit riuscirono a distinguere la configurazione del terreno circostante per qualche miglio. La conca tra i monti e il Morgai si era progressivamente ridotta nell’ascendere e il crinale interno era adesso poco più di una cengia sulle erte pareti dell’Ephel Dúath; ma a est scendeva come sempre a precipizio a Gorgoroth. Davanti, il corso d’acqua terminava in un rovinio di gradini rocciosi; questo perché dalla catena principale spuntava un alto sperone nudo, proiettato verso est come un muro. A incontrarlo si protendeva dalla grigia e brumosa catena settentrionale degli Ered Lithui un lungo braccio sporgente; e, tra le due estremità, uno stretto iato: Carach Angren, l’Isenmouthe, al di là del quale si stendeva la profonda valle di Udûn. In quella valle dietro al Morannon si trovavano le gallerie e i profondi arsenali che i servitori di Mordor avevan fatto per la difesa della Porta Nera del loro paese; e adesso lì il loro Signore radunava in fretta grandi forze per fronteggiar l’assalto dei Capitani dell’Ovest. Sugli speroni protesi avevano costruito forti e torri, e bruciavano falò; e su tutta l’ampiezza dello iato avevano eretto un muro di terra e scavato una profonda trincea scavalcata da un unico ponte. Poche miglia più a nord, nell’angolo dove lo sperone occidentale si staccava dalla catena principale, si ergeva il castello di Durthang, ora una delle tante rocche orchesche raggruppate intorno alla valle di Udûn. Una strada, già visibile nella luce crescente, ne scendeva sinuosa finché, a due o tre miglia dal riparo degli hobbit, prendeva a est e seguiva una cornice incisa nel fianco dello sperone, per poi scendere in pianura e verso l’Isenmouthe. Agli hobbit che osservavano, tutto il loro viaggio a nord sembrò inutile. La piana sulla destra era opaca e fumigante e non si scorgevano né accampamenti né movimenti di truppe; ma tutta la regione era sotto la vigilanza dei forti di Carach Angren. “Siamo in un vicolo cieco, Sam,” disse Frodo. “Se proseguiamo, finiremo per arrivare a quella torre d’orchi, ma la sola strada da prendere è quella che scende da lì… a meno di non tornare indietro. Non possiamo arrampicarci a ovest né calarci a est.” “Allora dobbiamo prender quella strada, signor Frodo,” disse Sam. “Dobbiamo prenderla e tentare la fortuna, se a Mordor c’è traccia di fortuna. Consegnarci al nemico, continuare a vagare o cercare di tornare indietro sarebbe tutt’uno. Il cibo non basterà. L’unica è fiondarsi in quella direzione!” “Va bene, Sam,” disse Frodo. “Fammi strada! Finché ti resta un po’ di speranza. Io non ne ho più. Ma non posso fiondarmi, Sam. Mi limiterò a rancare appresso a te.” “Prima di riprendere a rancare, avete bisogno di cibo e di riposo, signor Frodo. Venite a prendere quello che potete dell’uno e dell’altro!” Diede a Frodo un po’ d’acqua e un’altra cialda di viatico, e con il suo mantello fece un cuscino per la testa del padrone. Frodo era troppo stanco per discutere e Sam non gli disse che aveva bevuto l’ultimo goccio d’acqua e mangiato la porzione di Sam oltre alla propria. Quando Frodo si addormentò, Sam si chinò su di lui e lo ascoltò respirare e lo studiò in viso. Era segnato e smagrito eppure, nel sonno, sembrava contento e fiducioso. “Be’, ci siamo, Padrone!” mormorò tra sé Sam. “Mi toccherà lasciarvi per un po’ e affidarmi alla fortuna. Abbiamo bisogno d’acqua, o non si va avanti.” Sam sgusciò fuori e, volando di pietra in pietra più circospetto di uno hobbit, scese fino al corso d’acqua e poi lo risalì per un tratto verso nord, giungendo ai gradini di roccia dove molto tempo prima senza meno sgorgava in una cascatella una sorgiva. Ora tutto sembrava secco e silenzioso; ma Sam, rifiutandosi di disperare, si chinò in ascolto e udì con gioia un gocciolio. Salito qualche gradino scoprì un rivoletto d’acqua scura che fuoriusciva dal fianco della collina e riempiva una piccola pozza nuda dalla quale zampillava di nuovo per poi svanire sotto l’aride pietre. Sam assaggiò l’acqua e la trovò abbastanza buona. Allora bevve abbondantemente, riempì la fiasca, e si girò per andarsene. In quel mentre intravide in lontananza una figura o un’ombra nera volare tra le rocce vicino al nascondiglio di Frodo. Trattenendo a stento un grido, balzò giù dalla sorgiva e si mise a correre, saltando da una pietra all’altra. Era una creatura diffidente, difficile da scorgere, ma Sam non nutriva dubbi al riguardo: aveva una gran voglia di metterle le mani al collo. Ma quella lo udì arrivare e sgusciò via in fretta. Sam credette d’intravederla un’ultima volta mentre si girava a guardare dal ciglio del precipizio a est, prima di abbassarsi e scomparire. “Be’, la fortuna non mi ha abbandonato,” mormorò Sam, “ma c’è mancato poco! Non bastano gli orchi a migliaia, ci manca solo che quel puzzone d’un furfante viene qui a ficcanasare! Magari l’avessero infilzato!” Si sedette accanto a Frodo, senza però svegliarlo; ma non osò mettersi a dormire. Alla fine, quando sentì chiudersi gli occhi, resosi conto che non ce l’avrebbe fatta più ancora per molto a lottare contro il sonno, svegliò dolcemente Frodo. “Purtroppo quel Gollum è di nuovo nei paraggi, signor Frodo,” disse. “O se non era lui, vuol dire che ce ne sono due. Sono andato in cerca d’acqua e l’ho beccato a ficcanasare proprio quando stavo per fare ritorno. Non mi pare il caso di dormire tutti e due assieme e, chiedo venia, ma non riesco a tenere gli occhi aperti ancora per molto.” “Benedetto Sam!” disse Frodo. “Sdraiati e fa’ la dormita che ti spetta! Ma preferisco Gollum agli orchi. E in ogni caso non ci consegnerà a loro… a meno di non esser catturato.” “Magari si mette a rubacchiare e assassinare per conto suo,” grugnì Sam. “Tenete gli occhi aperti, signor Frodo! C’è una fiasca piena d’acqua. Bevetela tutta. Possiamo riempirla quando ripartiamo.” E detto questo Sam sprofondò nel sonno. La luce stava di nuovo calando quando si svegliò. Frodo sedeva appoggiato contro la roccia, ma si era addormentato. La fiasca era vuota. Di Gollum nessuna traccia. La tenebrìa di Mordor era tornata, e i falò sulle alture vampavano furenti e rossi quando gli hobbit intrapresero la tappa più pericolosa di tutto il viaggio. Andarono prima alla sorgiva e poi, inerpicatisi con cautela, giunsero sulla strada nel punto ove prendeva a est verso l’Isenmouthe, distante venti miglia. Non era una strada larga e non aveva né muri né parapetti lungo il bordo e, nel procedere, lo strapiombo lungo il ciglio diventava sempre più profondo. Gli hobbit non udirono movimenti e, dopo aver ascoltato per un po’, s’avviarono verso est a passo sostenuto. Dopo una dozzina di miglia si fermarono. Non molto prima, la strada aveva curvato un poco verso nord e il tratto che avevano coperto era adesso nascosto alla vista. La cosa si rivelò disastrosa. Riposarono per qualche minuto e poi ripresero il cammino; ma all’improvviso, fatti pochi passi, nel silenzio notturno udirono il suono che tacitamente avevano temuto per tutto il tempo: il rumore di piedi che marciavano. Era ancora a una certa distanza dietro di loro ma, giratisi, videro il luccichio di torce che costeggiavano la curva, a meno di un miglio, e si muovevano in fretta: troppo perché Frodo potesse trovar scampo nella fuga proseguendo lungo la strada. “Me l’aspettavo, Sam,” disse Frodo. “Ci siamo affidati alla fortuna, e quella ci ha tradito. Siamo in trappola.” Guardò smarrito la parete minacciosa, tagliata a picco dagli antichi costruttori della strada per molte tese sopra la loro testa. Corse dall’altra parte e guardò oltre il ciglio in un buio abisso di tenebra. “Alla fine siamo in trappola!” disse. Si lasciò cadere ai piedi della parete rocciosa e chinò il capo. “Sembrerebbe di sì,” disse Sam. “Be’, non ci resta che aspettare e vedere che succede.” E con queste parole si sedette accanto a Frodo all’ombra della rupe. Non dovettero aspettare a lungo. Gli orchi tenevano un buon passo. Quelli delle prime file portavano torce. Venivano avanti, fiamme rosse nell’oscurità sempre più grandi. Ora anche Sam chinò il capo, nella speranza di celare il viso all’arrivo delle torce; e sistemò gli scudi davanti alle ginocchia per nascondere i piedi. “Magari avessero fretta e proseguissero, lasciando in pace un paio di soldati stanchi!” pensò. E sembrò che lo facessero. Gli orchi in testa sopraggiunsero a grandi passi, ansanti, a testa bassa. Erano un branco di razza piccola condotti controvoglia alle guerre del loro Oscuro Signore; pensavano soltanto a portare a termine la marcia e a evitare la frusta. Ai lati due grossi e feroci uruk correvano su e giù lungo la colonna facendo schioccar la sferza e sbraitando. Sfilavano uno dopo l’altro i ranghi e la luce rivelatrice delle torce era già un po’ avanti. Sam tratteneva il fiato. Più di metà della colonna era ormai passata. Quand’ecco uno dei conduttori di schiavi scorse le due sagome ai bordi della strada. Fece schioccare la frusta e urlò: “Ehi, voi! In piedi!” Loro non risposero e con un grido quello fermò l’intera compagnia. “Andiamo, lumache!” gridò. “Non è il momento di battere la fiacca.” Fece un passo verso di loro e perfino al buio riconobbe l’emblema sugli scudi. “Disertiamo, eh?” ringhiò. “O ci abbiamo fatto un pensierino? Tutti voi avreste dovuto essere dentro Udûn prima di ieri sera. Lo sapete. In piedi e mettetevi nei ranghi o prendo il vostro numero e faccio rapporto.” Si alzarono a fatica e restando curvi, zoppicando come soldati dai piedi doloranti, si trascinarono nelle retrovie. “No, non nelle retrovie!” urlò il conduttore di schiavi. “Tre file più su. E restateci, o vi faccio vedere io, quando passo lungo la colonna!” Fece schioccare la frusta sopra la loro testa; poi con un altro schiocco e un urlo rimise in marcia la compagnia a un trotto accelerato. Fu già abbastanza dura per il povero Sam, stanco com’era; ma per Frodo fu un supplizio e, ben presto, un incubo. Strinse i denti e si sforzò di non pensare a niente, e seguitò a rancare. Intorno a lui il tanfo degli orchi sudati era soffocante, e cominciò a boccheggiare dalla sete. E andavano avanti, sempre avanti, e lui ci si mise d’impegno per respirare e tenere in movimento le gambe; eppure non osava neanche immaginare quale fine atroce avrebbe incontrato al termine di tanti travagli e patimenti. Non c’era speranza di uscire dai ranghi di nascosto. Ogni tanto l’orco conduttore tornava indietro e li scherniva. “Forza e coraggio!” rideva, frustando le gambe. “Tu dagli di frusta e vedrai che s’aggiusta, lumache mie. Al passo! Ve la darei io un’arronzatina, ma tanto quando arriverete in ritardo all’accampamento ve ne daranno finché ne vorrete. Così imparate. Non lo sapete che siamo in guerra?” Avevano fatto qualche miglio e la strada stava finalmente scendendo per un lungo pendio nella pianura, quando le forze di Frodo cominciarono a esaurirsi e la volontà a cedere. Barcollò e inciampò. Sam cercò disperatamente di aiutarlo e di sorreggerlo, pur sentendo anche lui di non riuscire a sostenere ancora a lungo l’andatura. Sapeva ormai che da un momento all’altro sarebbe arrivata la fine: il padrone sarebbe svenuto o caduto, avrebbero scoperto tutto e l’accanimento di quei loro sforzi sarebbe risultato inutile. “Quel grosso diavolo d’un conduttore di schiavi però lo faccio secco,” pensò. Poi, proprio quando stava per portar la mano sull’impugnatura della spada, qualcosa d’imprevisto gli venne in soccorso. Adesso si trovavano in pianura e si avvicinavano all’ingresso di Udûn. A breve distanza, davanti alla porta all’estremità del ponte, la strada da ovest convergeva con altre provenienti da sud e da Barad-dûr. Le truppe si spostavano lungo tutte le strade; i Capitani dell’Ovest avanzavano e l’Oscuro Signore si affrettava a spedire le sue forze a nord. Il caso volle che parecchie compagnie pervenissero contemporaneamente nell’oscurità del crocevia, lontano dalla luce dei falò sulle mura. Ogni truppa, nel tentativo di giungere per prima alla porta e porre così termine alla marcia, si mise subito a spintonare e imprecare. Pur se i conduttori urlavano e ci davano dentro di frusta, scoppiarono baruffe e qualcuno sguainò la lama. Una truppa di uruk di Barad-dûr pesantemente armati caricò la colonna di Durthang seminando lo scompiglio. Stordito com’era dal dolore e dalla stanchezza, Sam si scosse, colse al volo l’occasione e si gettò per terra, trascinandosi appresso Frodo. Degli orchi inciamparono su di loro, ringhiando e imprecando. Pian piano gli hobbit strisciarono via a quattro zampe dalla calca fino a raggiungere, senza farsi notare, il bordo più lontano della strada, che scavalcarono. Aveva una specie di alta sponda, sopraelevata di qualche piede rispetto al terreno, che serviva ai capitruppa per orientarsi nelle notti nere o con la nebbia. Rimasero immobili per un po’. Era troppo buio per cercare un nascondiglio, sempre che ce ne fossero; ma Sam sentiva che dovevano allontanarsi almeno dalle grandi strade e dalla portata delle torce. “Andiamo, signor Frodo!” sussurrò. “Strisciate ancora un po’ e poi potrete stendervi.” Con un ultimo sforzo disperato Frodo si sollevò sulle mani e si trascinò per una ventina di passi. Poi finì in un fosso poco profondo che inaspettatamente si aprì davanti a loro, e lì ristette come cosa morta. CAPITOLO III MONTE FATO Sam mise il suo lacero mantello d’orco sotto la testa del padrone, e coprì tutti e due con la grigia cappa di Lórien; e nel farlo tornò col pensiero al bel paese, e agli Elfi, e sperò che il panno tessuto dalle loro mani avesse, contro ogni aspettativa, qualche virtù in grado di tenerli nascosti in quel deserto di paura. Sentì baruffe e grida placarsi man mano che le truppe entravano attraverso l’Isenmouthe. Nella confusione e nel rimestamento di tante compagnie d’ogni sorta non avevano notato la loro assenza, non ancora almeno. Sam prese un sorso d’acqua ma costrinse Frodo a bere e, quando il padrone si fu ripreso un po’, gli diede un’intera cialda del loro prezioso viatico e gliela fece mangiare. Poi, troppo esausti perfino per aver molta paura, si sdraiarono. Dormicchiarono a pezzi e bocconi, un sonno inquieto; il sudore si gelava sul corpo, le pietre dure pungevano, e avevano i brividi. Dalla Porta Nera a nord penetrava da Cirith Gorgor sibilando raso terra un’aria fina e fredda. Col mattino tornò una luce grigia, perché nelle regioni superiori soffiava ancora il Vento dell’Ovest, ma in basso, sulle pietre dietro le cinte della Terra Nera, l’aria sembrava quasi morta, gelida eppure soffocante. Sam sbirciò fuori dalla cavità. Il terreno circostante era tetro, piatto e incolore. Sulle strade vicine non si muoveva niente; ma Sam temeva gli occhi vigili sulle mura dell’Isenmouthe, distante non più di duecento passi verso nord. A sud-est si stagliava, come una cupa ombra lontana, la Montagna. Sprigionava fumi e, mentre quelli che ascendevano agli strati superiori dell’aria si trainavano verso est, grosse nuvole calavano fluttuando lungo i fianchi per poi spandersi sul paese. Poche miglia a nord-est i contrafforti dei Monti Cinerei si ergevano come spettri grigio cupo e, dietro, le brumose alture settentrionali si allineavano come una schiera di nuvole lontane appena un po’ più scure del cielo opprimente. Sam cercò di calcolare le distanze e di decidere la via da prendere. “Sembrano cinquanta miglia tonde tonde,” bofonchiò accigliato, fissando la montagna minacciosa, “e ci vorrà una settimana, non un giorno di meno, col signor Frodo in questo stato.” Scosse il capo e, mentre faceva i suoi calcoli, un nuovo funesto pensiero gli si formò lentamente nella testa. La speranza non aveva mai abbandonato il suo cuore fedele, e fino a quel momento Sam aveva sempre preso in considerazione il loro ritorno. Ma finalmente l’amara verità gli si palesò: nella migliore delle ipotesi le provviste li avrebbero condotti alla meta; e una volta portata a termine la missione, per loro sarebbe stata la fine, soli, senza un tetto, senza cibo, in mezzo a un terribile deserto. Non ci sarebbe stato ritorno. “Sicché era questo il compito che sentivo di dover eseguire quando sono partito,” pensò Sam: “aiutare il signor Frodo fino all’ultimo passo e poi morire con lui? Be’, se il compito è questo, mi toccherà eseguirlo. Ma quanto mi piacerebbe rivedere Acquariva, e Rosie Cotton e i suoi fratelli, e il Veglio e Fiorrancio e tutti gli altri. Ma che Gandalf abbia affidato al signor Frodo quest’incarico se non c’era nessunissima speranza di ritorno, io non me ne capacito. Tutto è andato di traverso da che è caduto là dentro a Moria. Magari non gli fosse capitato. Lui avrebbe fatto qualcosa.” Ma già mentre moriva, o sembrava morire, la speranza si mutò in rinnovata forza in Sam. La faccia qualunque da hobbit si fece severa, quasi grifagna, col rinsaldarsi della volontà, e un fremito gli corse le membra, come se si stesse trasformando in una creatura di pietra e acciaio che né disperazione né stanchezza né un’infinità d’aride miglia potevano piegare. Con un nuovo senso di responsabilità riportò lo sguardo sul terreno vicino, studiando la prossima mossa. Con la luce un po’ aumentata si accorse con stupore che quelle che gli erano parse da lontano spianate vaste e uniformi erano in realtà accidentate e franose. A dire il vero l’intera superficie delle piane di Gorgoroth era crivellata di grandi buche, come se, quand’era ancora una distesa di molle mota, l’avessero tempestata di dardi e d’enormi proiettili. Le buche più larghe erano listate da costoni di roccia frantumata, e ampie crepe se ne dipartivano in ogni direzione. Era un terreno dove sarebbe stato possibile strisciare da un nascondiglio all’altro senza essere scorti se non dagli occhi più vigili: possibile almeno per chi fosse stato forte e non avesse avuto fretta. Per chi era esausto e affamato e doveva andar lontano prima di perdere la vita, aveva un aspetto sinistro. Con tutti questi pensieri in testa Sam tornò dal padrone. Non ebbe bisogno di svegliarlo. Frodo era steso sul dorso con gli occhi aperti e fissava il cielo nuvoloso. “Be’, signor Frodo,” disse Sam, “ho dato un’occhiata in giro e ho riflettuto un po’. Sulle strade non c’è nessuno e faremmo meglio a filare finché ne abbiamo modo. Ce la fate?” “Ce la faccio,” disse Frodo. “Ce la devo fare.” Si rimisero ancora una volta in cammino, arrancando da una buca all’altra, fiondandosi dietro ogni riparo che trovavano, ma dirigendosi sempre obliquamente verso le pendici della catena settentrionale. Mentre procedevano, la strada più a est li seguì, prima di allontanarsi, rasentando le falde dei monti, in un muro d’ombra nera molto più in là. Né uomo né orco adesso transitava lungo quei tratti piatti e grigi; l’Oscuro Signore aveva quasi completato lo spostamento delle forze e cercava, pur nella roccaforte del suo regno, la segretezza della notte, per tema dei venti del mondo che si erano rivoltati contro di lui, squarciando i suoi velamenti, e preoccupato dalla notizia di spie che avevano avuto la temerità di superar le sue difese. Gli hobbit si erano trascinati per poche miglia prima di fermarsi. Frodo sembrava quasi al limite. Sam si accorse che non avrebbe fatto molta altra strada a quel modo, a quattro zampe, piegato in due, ora seguendo molto lentamente un cammino incerto, ora incespicando in una corsa precipitosa. “Io torno sulla strada, signor Frodo, finché c’è ancora luce,” disse. “Tocca tentar di nuovo la fortuna! L’ultima volta ci ha quasi tradito, ma non completamente. Di buon passo per qualche altro miglio, e poi ci riposiamo.” Non si rendeva conto del rischio che correva; ma Frodo era troppo preso dal fardello e dalla lotta interiore per discutere, e quasi troppo disperato per curarsene. Risalirono sulla strada rialzata e si trascinarono sulla via dura e crudele che menava alla Torre Oscura. Ma la fortuna resse e, per il resto della giornata, non incontrarono essere vivente o animato; e quando scese la notte svanirono nell’oscurità di Mordor. Tutto il paese ora covava come in attesa di una gran tempesta: i Capitani dell’Ovest avevano superato il Crocevia e appiccato il fuoco ai mortiferi campi d’Imlad Morgul. Così il viaggio disperato proseguì, con l’Anello che andava a sud e i vessilli dei re che cavalcavano verso nord. Per gli hobbit ogni giorno, ogni miglio era più arduo del precedente, via via che scemavano le forze e il paese si faceva più malefico. Di giorno non incontravano nemici. Di notte a volte, quando si acquattavano o sonnecchiavano inquieti in qualche nascondiglio ai bordi della strada, udivano grida e il rumore di molti piedi, o il rapido passaggio di un corsiero crudelmente spronato. Ma peggiore assai di tutti quei pericoli era la minaccia sempre più vicina che li incalzava lungo il tragitto: il terribile spauracchio del Potere in attesa, immerso in profondi pensieri e in insonne nequizia dietro lo scuro velo attorno al Trono. Si faceva sempre più vicino, sempre più nero incombeva, come l’approssimarsi di un muro di notte al confine ultimo del mondo. Venne infine una sera tremenda; e mentre i Capitani dell’Ovest si appropinquavano alla fine delle terre viventi, i due vagabondi giunsero a un’ora di assoluta disperazione. Quattro giorni erano trascorsi da quando erano sfuggiti agli orchi, ma dietro di loro il tempo si stendeva come un sogno sempre più cupo. Durante tutta la giornata Frodo non aveva aperto bocca, ma aveva camminato mezzo curvo, incespicando spesso, come se gli occhi non vedessero più la strada sotto i piedi. Sam intuiva che, di tutti i loro triboli, il peggiore lo sopportava il padrone, il peso crescente dell’Anello, un fardello per il corpo e un tormento per la mente. Sam aveva notato con apprensione che il padrone alzava spesso la mano sinistra come per parare un colpo o per proteggere gli occhi crespi da un Occhio spaventevole che cercava di guardarci dentro. E a volte la mano destra strisciava verso il petto, contraendosi, e poi lentamente, quando la volontà riprendeva il sopravvento, si ritraeva. Ora, con il ritorno della notte, Frodo si sedette con la testa in mezzo alle ginocchia, le braccia stancamente penzoloni fino a terra, dove erano poggiate le mani scosse da deboli spasmi. Sam l’osservò finché la notte li coprì, nascondendoli ai loro stessi occhi. Non trovava più nulla da dire; e ripiegò sui suoi cupi pensieri. Malgrado la stanchezza e l’ombra di paura che l’opprimeva, gli restava comunque un po’ di forza. Il lembas aveva una virtù senza la quale si sarebbero lasciati morire già da tempo. Non soddisfaceva il desiderio, e a volte Sam aveva la testa piena di ricordi di cibo, e della voglia semplice di pane e carne. Eppure quel viatico degli Elfi aveva un’efficacia che aumentava quando i viaggiatori lo consumavano da solo senza mischiarlo ad altri alimenti. Nutriva la volontà e dava una forza di resistere e di padroneggiare nervi e membra ben al di là di quella di un mortale. Ma adesso andava presa una nuova decisione. Non potevano più seguire quella strada, che procedeva verso est dentro la grande Ombra, mentre la Montagna ora si ergeva sulla destra, quasi dritto a sud, e loro dovevano prendere quella direzione. Prima ancora però si stendeva una vasta regione di terra arida e fumante, corsa dalla cenere. “Acqua, acqua!” mormorò Sam. Ne aveva fatto a meno e, nella bocca riarsa, la lingua gli sembrava spessa e gonfia; ma nonostante tutte le precauzioni, gliene restava ben poca, sì e no mezza fiasca, e forse li aspettavano giorni di marcia. Avrebbero esaurito ormai da tempo tutta l’acqua se non avessero avuto il coraggio di seguire la strada degli orchi. Su quella via maestra avevano costruito a lunghi intervalli cisterne per l’uso delle truppe inviate di fretta in regioni senz’acqua. In una Sam aveva trovato un po’ d’acqua stagnante, inzaccherata dagli orchi ma comunque sufficiente al loro fabbisogno disperato. Ma questo succedeva il giorno prima. Non c’era speranza di trovarne altra. Stremato dagli affanni, finalmente Sam si appisolò, lasciando l’indomani al suo destino; di più non poteva fare. Sogno e veglia si mescolarono in modo inquietante. Vedeva luci come occhi maligni e scure forme striscianti, udiva rumori come di bestie feroci o le grida spaventose di creature torturate; e si svegliava di soprassalto per scoprire il mondo completamente buio e sentirsi circondato soltanto da vuota nerezza. Solo una volta, quando si alzò guardandosi attorno con aria stralunata, gli parve di scorgere, pur essendo sveglio, pallide luci simili a occhi; ma ben presto tremolarono e svanirono. L’orripilante notte trascorse a rilento, a malincuore. La luce del mattino che seguì era fioca; all’avvicinarsi della Montagna l’aria si faceva sempre più torbida, mentre dalla Torre Oscura s’irradiavano i veli dell’Ombra che Sauron intesseva intorno a sé. Frodo, supino, era immobile. In piedi accanto a lui, Sam era restio a parlare, pur sapendo che spettava a lui prender la parola: doveva indurre la volontà del padrone a un altro sforzo. Alla fine si abbassò e, carezzando la fronte di Frodo, gli parlò all’orecchio. “Svegliatevi, Padrone!” disse. “È ora di rimettersi in cammino.” Come al suono improvviso di una campana, Frodo si affrettò ad alzarsi e, una volta in piedi, guardò a sud; ma quando gli occhi si posarono sulla Montagna e sul deserto, si perse nuovamente d’animo. “Non ce la faccio, Sam,” disse. “È un peso tale da portare, un peso tale.” Sam sapeva, ancor prima di parlare, che era inutile, e che le sue parole avrebbero causato più male che bene, ma la compassione gl’impedì di stare zitto. “Allora lasciate che lo porti io, Padrone, almeno per un po’,” disse. “Lo farei con piacere, lo sapete, finché mi reggono le forze.” Negli occhi di Frodo si accese una luce feroce. “Sta’ lontano! Non mi toccare!” gridò. “È mio, ti dico. Vattene!” E la mano cercò l’elsa della spada. Ma poi cambiò subito tono. “No, no, Sam,” disse mestamente. “Ma tu devi capire. È il mio fardello, e nessun altro può farsene carico. È troppo tardi ormai, Sam caro. Da quel punto di vista non puoi più aiutarmi. Ormai sono quasi in suo potere. Non riuscirei a separarmene e, se tu cercassi di prenderlo, impazzirei.” Sam annuì. “Capisco,” disse. “Ma c’ho pensato su, signor Frodo, e ci sono altre cose di cui potremmo fare a meno. E se alleggerissimo un po’ il carico? Tanto è lì che puntiamo, dritti dritti, se non incontriamo ostacoli.” E indicò la Montagna. “A che pro tenere cose che poi magari non ci serviranno?” Frodo tornò a guardare la Montagna. “No,” disse, “non avremo bisogno di molto, lungo quella strada. E, alla fine, di niente.” Raccolse lo scudo orchesco e lo scagliò lontano, lo stesso fece con l’elmo. Poi, tolto il mantello grigio, slacciò la pesante cintura e la lasciò cadere in terra, seguita dalla spada nel fodero. Il nero mantello fece a pezzi e ne sparse i brandelli. “Ecco, non sarò più un orco,” esclamò, “e, buone o cattive, non porterò più armi. Che mi prendano, se vogliono!” Sam fece lo stesso e si sbarazzò dell’equipaggiamento da orco; e tirò fuori tutto il contenuto del suo sacco. Ciascuno di quegli oggetti gli era, in certa qual misura, diventato caro, non foss’altro perché li aveva portati fin lì con tanta pena. Più dura di tutto fu separarsi dagli utensili da cucina. All’idea di buttarli via gli si riempirono gli occhi di lacrime. “Ricordate quel pezzetto di coniglio, signor Frodo?” disse. “E il nostro accampamento sotto la sponda tiepida nel paese di Capitan Faramir, il giorno che ho visto l’olifante?” “Purtroppo no, Sam,” disse Frodo. “O meglio, so che quelle cose sono successe, ma non riesco a vederle. Né sapore di cibo, né sensazione d’acqua, né rumore di vento, né ricordo d’albero, erba o fiore, né immagine di luna o stella mi rimane. Sono nudo nelle tenebre, Sam, e non c’è velo tra me e la ruota di fuoco. Incomincio a vederla anche a occhi aperti, e tutto il resto sfuma.” Sam si avvicinò e gli baciò la mano. “Allora prima ce ne liberiamo, prima ci riposeremo,” disse esitante, incapace di trovar parole migliori. “Parlarne non serve a niente,” mormorò tra sé, mentre radunava tutto ciò che avevano deciso di buttare. Non aveva certo intenzione di lasciarlo lì in mezzo al deserto sotto gli occhi di tutti. “Furfante a quanto pare ha raccolto quella cotta d’orco, e non ci aggiungerà pure una spada. Già gli bastano le mani vuote a fare danni. Non lo lascerò razzolare in mezzo ai miei tegami!” Al che prese tutta la roba e la gettò in una delle tante crepe che fendevano il terreno. L’acciottolio del suo prezioso padellame che precipitava nell’oscurità risonò come una campana a morto nel suo cuore. Tornò da Frodo e poi tagliò un pezzo corto della sua corda elfica per usarla come cinta e stringere alla vita del padrone il mantello grigio. Il resto lo riavvolse con cura e lo rimise nel sacco. Oltre a quello conservò soltanto i resti del viatico e la fiasca dell’acqua, e Pungiglione, sempre appesa alla cintura; e, nascosta in una tasca della tunica vicino al petto, la fiala di Galadriel e la scatoletta che lei gli aveva regalato. E adesso finalmente si volsero verso la Montagna e s’avviarono, senza più pensare a nascondersi, costringendo stanchezza e volontà sempre più debole a concentrarsi su un unico obbiettivo: andare avanti. Nel buiore dell’uggioso giorno pochi sarebbero riusciti a individuarli, anche in quel paese sotto sorveglianza, se non a distanza ravvicinata. Di tutti gli schiavi dell’Oscuro Signore soltanto i Nazgûl avrebbero potuto avvertirlo del pericolo, piccolo ma irriducibile, strisciante nel cuore stesso del suo regno ben custodito. Ma i Nazgûl e le loro ali nere erano impegnati in un’altra missione: raccolti lontano, seguivano l’avanzata dei Capitani dell’Ovest, e lì era rivolto il pensiero della Torre Oscura. Quel giorno parve a Sam che il padrone avesse trovato nuova forza, inspiegabile con il piccolo alleggerimento del carico che dovevano portare. Le prime tappe li portarono più velocemente e più lontano del previsto. Il paese era ostile e ostico, eppure fecero molti progressi, e la Montagna era sempre più vicina. Ma col passare della giornata la fioca luce cominciò fin troppo presto a scendere, e Frodo si piegò di nuovo e cominciò a barcollare, come se il rinnovato sforzo avesse dissipato la forza che gli restava. All’ultima tappa si accasciò e disse: “Ho sete, Sam,” e non parlò più. Sam gli diede un sorso d’acqua; ne restava solo un altro. Lui ne fece a meno; e ora che la notte di Mordor calava di nuovo intorno a loro, ogni suo pensiero era attraversato dal ricordo dell’acqua; e ogni rivo o fiume o fonte che avesse mai visto all’ombra verde dei salici o ammiccante al sole danzava e ruscellava con suo grande tormento dietro la cecità degli occhi. Sentiva il fango fresco intorno alle dita dei piedi mentre sguazzava nello Stagno di Acquariva con Jolly Cotton e Tom e Nibs e la loro sorella Rosie. “Ma questo era anni fa,” sospirò, “e assai lontano. La via del ritorno, se mai c’è, passa per la Montagna.” Non riusciva a dormire e si mise a discuter con sé stesso. “Be’, insomma, abbiamo fatto meglio di quanto non speravi tu,” disse in tono vigoroso. “Se non altro abbiamo cominciato bene. Dovremmo aver coperto metà della distanza prima di fermarci. Un altro giorno e ci saremo.” E poi tacque. “Non fare lo scemo, Sam Gamgee,” gli rispose la sua stessa voce. “Non reggerà a un altro giorno così, se ce la farà a muoversi. E tu non andrai avanti ancora per molto se continui a dargli tutta l’acqua e quasi tutto il cibo.” “Io invece posso andare avanti ancora per un pezzo, e lo farò.” “Fino a dove?” “Alla Montagna, naturalmente.” “E dopo, Sam Gamgee, e dopo? Quando sarai lì, cos’è che farai? Lui, da solo, non combinerà un bel niente.” Sam si accorse con sgomento che a questo non aveva risposta. Non aveva la minima idea. Frodo non gli aveva parlato molto della sua missione, e Sam sapeva solo vagamente che l’Anello andava comunque gettato nel fuoco. “Le Crepe del Fato,” mormorò; quel vecchio nome gli era tornato in mente. “Be’, se il Padrone sa come trovarle, io no di certo.” “Visto!” fu la replica. “È tutto inutile. L’ha detto pure lui. Sei tu lo scemo, che t’ostini a sperare e a penare. Avreste potuto stendervi e dormire assieme già da qualche giorno, se non fossi stato così cocciuto. Ma morirete lo stesso, o peggio. Tanto vale che ti stendi adesso e ci rinunci. Comunque sia in cima non ci arrivi.” “Ci arriverò, a costo di lasciarmi dietro tutto, ossa a parte,” disse Sam. “E porterò su con me anche il signor Frodo, a costo di rompermi la schiena e il cuore. Perciò piantala di discutere!” In quel mentre Sam sentì la terra tremare sotto i piedi, e udì o avvertì un lontano e profondo borboglio, come di tuono imprigionato sotto terra. Una corta fiamma rossa guizzò sotto le nuvole e smorì. Anche la Montagna dormiva un sonno agitato. Giunse così l’ultima tappa del loro viaggio verso l’Orodruin, e fu un supplizio più grande di quel che Sam avesse mai pensato di poter sopportare. Era dolorante, e così assetato che non riusciva più a mandar giù neanche un boccone. Il buio perdurava, e non soltanto per via dei fumi della Montagna: sembrava in arrivo una tempesta e a sud-est, in lontananza, sotto i cieli neri pulsava un luccicor di lampi. Peggio ancora, l’aria era piena di vapori; respirare era penoso e difficile sicché, in preda a stordimento, i due barcollavano e spesso cadevano. La volontà però non si arrendeva, e continuavano a rancare. Sempre più s’approssimava la Montagna, al punto che, se alzavano la testa pesante, riempiva tutto l’orizzonte, stagliandosi immensa innanzi a loro: un gigantesco ammasso di cenere, scorie e pietre calcinate, dal quale un cono dai fianchi scoscesi ascendeva fino alle nuvole. Prima che la giornata crepuscolare avesse termine e sorvenisse la notte vera e propria, si erano a rilento trascinati alle pendici. Frodo si gettò a terra con un rantolo. Sam gli sedette accanto. Si accorse con sorpresa d’esser stanco ma più leggero. La testa sembrava tornata lucida e l’animo non era più turbato da conflitti. Conosceva tutti gli argomenti della disperazione e non intendeva prestarvi ascolto. La sua volontà era irremovibile, e solo la morte avrebbe potuto spezzarla. Non sentiva più la voglia né il bisogno di dormire, bensì di vigilare. Sapeva che tutti i rischi e i pericoli convergevano ormai verso un sol punto: il giorno dopo sarebbe stato il giorno fatidico, il giorno dello sforzo finale o del disastro, l’ultimo slancio. Ma quando sarebbe arrivato? La notte sembrava senza fine, fuori dal tempo, i minuti cadevano morti uno dopo l’altro senza segnare il passaggio delle ore, senza apportare cambiamenti. Sam cominciava a domandarsi se non fosse iniziata una seconda oscurità e se il giorno non sarebbe più riapparso. Alla fine cercò a tastoni la mano di Frodo. Era fredda e corsa da tremiti. Il padrone aveva i brividi. “Non avrei dovuto sbarazzarmi della coperta,” mormorò Sam e, allungatosi, cercò di confortare Frodo con le braccia e con il corpo. Poi il sonno lo vinse, e la fioca luce dell’ultimo giorno della loro cerca li trovò fianco a fianco. Il vento, caduto il giorno prima mentre soffiava da Occidente, aveva ora ripreso da Nord e cominciava a alzarsi; e la luce dell’invisibile Sole filtrava a rilento in mezzo all’ombre dove si trovavano gli hobbit. “Forza e coraggio! È l’ultimo slancio!” disse Sam, rimettendosi faticosamente in piedi. Si chinò su Frodo, svegliandolo delicatamente. Frodo gemette; ma con un grande sforzo di volontà si sollevò barcollando, per poi ricadere in ginocchio. Alzò con difficoltà gli occhi verso gli scuri pendii del Monte Fato torreggiante su di lui e poi si mise pietosamente a rampare a quattro zampe. Sam lo guardò e in cuor suo piangeva, ma dagli occhi secchi e irritati non uscirono lacrime. “Ho detto che l’avrei portato, a costo di rompermi la schiena,” mormorò, “e lo farò!” “Andiamo, signor Frodo!” gridò. “Non posso portarlo al posto vostro, però posso portare voi e l’Anello. Perciò alzatevi! Coraggio, signor Frodo caro! Sam vi farà da cavalcatura. Ditegli solo dove deve andare, e lui andrà.” Mentre Frodo si aggrappava alla schiena, le braccia penzoloni intorno al collo e le gambe saldamente strette sotto le braccia, Sam si rialzò barcollando; e poi, con stupore, trovò leggero il peso. Aveva temuto di aver la forza appena sufficiente per sollevare soltanto il padrone e di dover poi condividere lo spaventoso carico schiacciante del maledetto Anello. Ma così non fu. Vuoi perché Frodo era consunto dai lunghi patimenti, dalla ferita di pugnale, dalla puntura velenosa, e dal dolore, dalla paura e dal vagare senza una dimora, vuoi perché Sam aveva ricevuto in dono un’ultima dose d’energia, fatto sta che sollevò Frodo come avrebbe portato un bimbo hobbit a ruzzare a cavacecio per i prati o i pascoli della Contea. Fatto un grande respiro si avviò. Avevano raggiunto i piedi della Montagna dalla parte settentrionale, un po’ a ovest; lì le lunghe pendici grigie, pur se accidentate, non erano scoscese. Frodo non parlava, e Sam proseguì come meglio poteva, guidato unicamente dalla volontà di salire più in alto possibile prima che le forze venissero a mancare e la volontà mollasse. E continuò a inerpicarsi, sempre più su, spostandosi qua e là per alleviar l’ascesa, incespicando spesso in avanti e alla fine strisciando come una lumaca con un pesante carico sul dorso. Quando la volontà non riuscì a spingerlo oltre, e le membra cedettero, si fermò e depose delicatamente in terra il padrone. Frodo aprì gli occhi e respirò. Era più facile respirare lassù sopra i miasmi che spiralavano vagolando in basso. “Grazie, Sam,” disse con un fil di voce incrinata. “Quanta strada resta da fare?” “Non lo so,” disse Sam, “perché non so dove stiamo andando.” Si guardò alle spalle, poi guardò in alto; e lo stupì veder fin dove l’avesse portato l’ultimo sforzo. Sinistra e solitaria, la Montagna era sembrata più alta di quanto non fosse. A questo punto Sam si accorse che era meno elevata degli erti valichi dell’Ephel Dúath scalati da lui e da Frodo. Le spalle confuse e franose della grande base si ergevano forse per tremila piedi sopra la pianura e, sopra quelle, s’innalzava di nuovo a mezz’altezza l’eminente cono centrale, come un ampio forno o camino crestato da un cratere. Ma Sam era già a più di metà salita e la pianura di Gorgoroth, avvolta nel fumo e nell’ombra, si stendeva indistinta ai piedi. Alzato lo sguardo avrebbe gridato, se glielo avesse permesso la gola riarsa; perché frammezzo agli scabrosi dossi e alle spalle soprastanti aveva visto chiaramente un sentiero o una strada. S’inerpicava come una cintola ascendente da ovest, avvitandosi come una serpe attorno alla Montagna e, prima di aggirarla e sottrarsi alla vista, incontrava lo zoccolo del cono sulla parte orientale. Sam non riusciva a vedere il tratto più basso subito sopra di lui perché davanti aveva un ripido pendio; ma si rese conto che se ce la faceva a rampicarsi solo un altro po’, avrebbero raggiunto quel sentiero. Gli tornò un barlume di speranza. Forse potevano ancora conquistare la Montagna. “Sarà, ma pare messo lì apposta!” disse fra sé. “Senza quello, alla fine mi sarebbe toccato accettare la sconfitta.” Il sentiero non era stato messo lì apposta per Sam. Lui non lo sapeva, ma osservava la Strada di Sauron da Barad-dûr alle Sammath Naur, le Camere del Fuoco. Dall’enorme porta occidentale della Torre Oscura attraversava un abisso profondo grazie a un gran ponte di ferro, per poi inoltrarsi nella pianura e correre per una lega tra due baratri fumanti, e raggiungere così una lunga carreggiata acclive che portava alla pendice orientale della Montagna. Da lì, aggirando e circuendo tutta l’ampia cintola da sud a nord, s’inerpicava alfine nella parte alta del cono, ma ancora lontano dalla sommità mefitica, fino a un adito oscuro che guardava indietro a est dritto verso la Finestra dell’Occhio nella fortezza ammantata d’ombra di Sauron. Spesso bloccata o distrutta dai tumulti delle fornaci della Montagna, quella strada veniva continuamente riparata e sgombrata di nuovo dal lavoro di un’infinità di orchi. Sam fece un respiro profondo. C’era un sentiero, come fare però per arrivarci risalendo il pendio, non lo sapeva. Prima doveva riposare la schiena dolorante. Si sdraiò accanto a Frodo per un po’. Nessuno dei due parlava. Pian piano la luce aumentò. A un tratto Sam fu preso da un senso incomprensibile d’urgenza. Una specie di richiamo: “Presto, presto, o sarà troppo tardi!” Si fece forza e si alzò. Anche Frodo sembrava aver sentito quel richiamo. Cercò di mettersi in ginocchio. “Striscerò, Sam,” disse boccheggiando. E così, un pollice dopo l’altro, come piccoli insetti grigi, si trascinarono su per il pendio. Giunti al sentiero scoprirono che era largo, lastricato di detriti e cenere battuta. Frodo ci si arrampicò e poi, come spinto da un impulso, si girò lentamente verso Est. In lontananza incombevano le ombre di Sauron; ma squarciato da una raffica di vento proveniente dal mondo, o spinto da un turbamento interno, il manto di nubi turbinò e per un istante si ritrasse; e allora Frodo vide neri, più neri e scuri delle vaste ombre tutt’intorno, i crudeli pinnacoli e la corona di ferro della torre più alta di Barad-dûr. Occhieggiò un istante solo ma, come da una finestra smisuratamente alta, saettò verso nord una fiamma rossa, il guizzo di un Occhio penetrante; poi l’ombre si richiusero, scacciando la terribile visione. L’Occhio non era puntato su di loro: guardava verso nord ai Capitani dell’Ovest messi con le spalle al muro, e lì era concentrata tutta la sua nequizia, mentre il Potere s’apprestava a sferrare il colpo fatale; ma a quella spaventevole visione Frodo cadde come colpito a morte. La mano cercò la catenella intorno al collo. Sam s’inginocchiò accanto a lui. Con voce fioca, quasi impercettibile, udì Frodo sussurrare: “Aiutami, Sam! Aiutami, Sam! Tienimi la mano! Non riesco a fermarla.” Sam prese le mani del padrone e le unì, un palmo contro l’altro, e le baciò; e poi le strinse dolcemente tra le sue. A un tratto gli venne un pensiero: “Ci ha individuato! È finita o presto lo sarà. Stavolta, Sam Gamgee, è la fine di ogni fine.” Sam sollevò di nuovo Frodo e si portò le sue mani contro il petto, lasciando le gambe penzoloni. Poi chinò la testa e s’avviò a rilento per la strada in salita. Non era così facile da seguire come gli era sembrato a prima vista. Per un caso i fuochi che si erano riversati fuori durante le grandi turbolenze quando Sam si trovava su Cirith Ungol erano colati soprattutto sui pendii a sud e a ovest senza bloccar la strada da quel lato. Eppure in molti punti era franata o solcata da squarci beanti. Dopo essersi inerpicata per un po’, ripiegava su sé stessa ad angolo acuto e proseguiva per un tratto verso ovest. Sulla curva s’incideva a fondo attraverso un dirupo di vecchia pietra erosa un tempo vomitata dalle fornaci della Montagna. Boccheggiando sotto il carico Sam girò la curva; e in quel mentre intravide con la coda dell’occhio qualcosa che cadeva dall’alto del dirupo, come un pezzetto di pietra nera staccatosi al passaggio. Colpito da un peso improvviso, cadde in avanti, scorticandosi il dorso delle mani che stringevano ancora quelle del padrone. Poi capì cos’era successo perché, mentr’era steso in terra, sentì sopra di lui una voce odiosa. “Padrone cattivo!” sibilò. “Padrone cattivo ci tradisce; tradisce Sméagol, gollum. Non deve passsare da lì. Non deve far male a Tesssoro. Dallo a Sméagol, sssì, dallo a noi! Dallo a noi!” Con una spinta violenta Sam si rialzò. Sguainò ratto la spada; ma non poteva far nulla. Gollum e Frodo erano avvinghiati. Gollum s’era avventato sul padrone cercando di arrivare alla catena e all’Anello. Se c’era una cosa in grado di risvegliar le ceneri morenti del cuore e della volontà di Frodo era quella: un attacco, un tentativo di carpirgli il tesoro con la forza. Frodo reagì con una furia improvvisa che stupì Sam, e anche Gollum. Nondimeno le cose sarebbero potute andar molto diversamente se Gollum fosse rimasto lo stesso di prima; ma gli eventuali sentieri spaventosi intrapresi, solo, affamato e senz’acqua, spinto da un desiderio divorante e da una terribile paura, lo avevano segnato dolorosamente. Era una creatura smunta, denutrita, stravolta, tutt’ossa e con la pelle giallognola e tirata. Una luce esaltata fiammeggiava negli occhi, ma la malvagità non aveva più il sostegno della forza adunghiante di un tempo. Frodo se lo scrollò di dosso e si alzò tremante. “A terra, a terra!” rantolò, stringendo la mano al petto, in modo da afferrar l’Anello protetto dalla tunica di cuoio. “Striscia a terra e sta’ alla larga da me! È giunta la tua ora. Non puoi più tradirmi né ammazzarmi ormai.” Poi di colpo, come gli era capitato al limitare degli Emyn Muil, Sam ebbe una visione diversa dei due rivali. Una sagoma acquattata, a malapena l’ombra di un essere vivente, una creatura ormai del tutto rovinata e sconfitta, eppure piena di oscena cupidigia e rabbia; e davanti aveva austera, non più tocca da pietà, una figura di bianco vestita, ma che teneva all’altezza del petto una ruota di fuoco. Dal fuoco emerse una voce imperiosa. “Sparisci, e più non tormentarmi! Se mi tocchi ancora una volta, finirai anche tu nel Fuoco del Fato.” La sagoma acquattata si ritrasse, negli occhi ammiccanti si leggeva il terrore, ma altresì un desiderio insaziabile. Poi la visione svanì e Sam vide Frodo in piedi, una mano sul petto, che respirava con grande affanno, e Gollum inginocchiato ai suoi piedi con le mani spiattellate in terra. “Attento!” gridò Sam. “Sta per saltare!” E si fece avanti brandendo la spada. “Presto, Padrone!” ansimò. “Andate! Andate! Non c’è tempo da perdere. Mi occupo io di lui. Andate!” Frodo guardò verso di lui come verso qualcuno in quel momento lontanissimo. “Sì, devo andare,” disse. “Addio, Sam! Finalmente ci siamo. Sul Monte Fato il fato scenderà. Addio!” Si girò e proseguì, camminando lentamente ma eretto, sul sentiero in salita. “Bene!” disse Sam. “Finalmente posso occuparmi di te!” Balzò in avanti con la spada sguainata pronto a combattere. Ma Gollum non reagì. Cadde lungo disteso per terra e si mise a piagnucolare. “Non c’ammazzare,” frignò. “Non farci male con cattivo acciaio crudele! Lasciaci vivere, sì, vivere soltanto un altro po’. Perduti perduti! Siamo perduti. E quando il Tesoro se ne va noi moriremo, sì, moriremo nella polvere.” E affondò nella cenere del sentiero le lunghe dita scarnite. “Sssì, polvere!” sibilò. La mano di Sam esitò. La mente ribolliva per la collera e i brutti ricordi. Sarebbe stato giusto uccidere quella creatura infida e assassina, giusto e più che meritato; e sembrava altresì la sola cosa prudente da fare. Ma qualcosa in fondo al cuore lo tratteneva: non poteva colpire quel coso steso nella polvere, derelitto, decrepito, in tutto e per tutto miserabile. Lui stesso aveva portato l’Anello, benché solo per poco, e adesso riusciva vagamente a immaginare il supplizio della mente e del corpo disseccati di Gollum, schiavizzato da quell’Anello, non più capace ormai di ritrovare in vita pace né sollievo. Ma Sam non aveva parole per esprimere quello che sentiva. “Oh, maledetto puzzone!” disse. “Vattene! Togliti di mezzo! Non mi fido di te, e son sempre pronto a pigliarti a calcioni; ma vedi di toglierti di mezzo. Sennò finisce che ti buco, sì, con cattivo acciaio crudele.” Gollum si mise a quattro zampe e indietreggiò di vari passi, poi si girò e, quando Sam stava per mollargli un calcio, fuggì via giù per il sentiero. Sam non badò più a lui. A un tratto si ricordò del padrone. Guardò lungo il sentiero e non lo vide. Trotterellò il più in fretta possibile su per la strada. Se si fosse girato avrebbe scorto in basso, non molto lontano, Gollum fare dietro front e poi, con una luce esaltata di follia negli occhi, seguirlo ratto ma guardingo, ombra sgusciante tra le pietre. Il sentiero continuava a salire. Ben presto curvò di nuovo e con un ultimo tratto verso est penetrò in uno spacco lungo la parete del cono fino alla scura porta nel fianco della Montagna, la porta delle Sammath Naur. Il sole che adesso in lontananza saliva verso Sud, forando fumi e brume, bruciava sinistro, un disco rosso opaco e sfocato; ma tutto Mordor si stendeva intorno alla Montagna come una terra morta, muta, involta d’ombra, in attesa di un colpo spaventoso. Sam giunse alla bocca beante e sbirciò dentro. Era buio e caldo, e un rombo profondo scoteva l’aria. “Frodo! Padrone!” chiamò. Senza ottenere risposta. Per un attimo ristette, il cuore in gola, in preda a folli timori, e poi si tuffò dentro. Un’ombra lo seguì. Sulle prime non scorse nulla. La necessità impellente lo fece ricorrere ancora una volta alla fiala di Galadriel, che rimase però pallida e fredda nella mano tremante, senza irradiare luce in quella soffocante oscurità. Era giunto nel cuore del regno di Sauron, nelle fucine della sua antica possa, la più grande della Terra di Mezzo; qui tutti gli altri poteri soggiacevano. Intimorito, mosse qualche passo incerto nell’oscurità, poi tutt’a un tratto un lampo rosso balenò schizzando in su e andò a colpire l’alta volta nera. Allora Sam vide che si trovava in una lunga caverna o galleria scavata nel cono fumante della Montagna. Ma poco più avanti il pavimento e le pareti ai lati presentavano una grande fenditura dalla quale si sprigionava il bagliore rosso, ora avvampando, ora smorendo nell’oscurità; e dal profondo pervenivano incessanti un rumorio e un subbuglio come di grossi ordegni operosi e pulsanti. La luce rispuntò e lì, sull’orlo del baratro, proprio davanti alla Crepa del Fato, ecco Frodo, nero contro il bagliore, teso, eretto, ma immobile, come se l’avessero mutato in pietra. “Padrone!” gridò Sam. Allora Frodo si riscosse e parlò con voce chiara, anzi la più chiara e più potente che Sam gli avesse mai sentito, una voce che s’innalzò sopra il rombo e il tumulto del Monte Fato, risonando tra la volta e le pareti. “Sono venuto,” disse. “Ma ora non scelgo di fare quello che sono venuto a fare. Non farò quel gesto. L’Anello è mio!” E all’improvviso, infilandoselo al dito, si sottrasse alla vista di Sam. Sam restò senza fiato, ma non ebbe modo di gridare perché, in quel mentre, accaddero molte cose. Qualcosa colpì alla schiena con violenza Sam, che fu catapultato gambe all’aria e scaraventato da una parte, andando a sbatter con la testa contro il pavimento di pietra, mentre una nera sagoma lo scavalcava d’un balzo. Restò lungo disteso immobile e per un istante tutto diventò nero. E lontano, mentre Frodo infilava l’Anello e ne rivendicava il possesso, proprio alle Sammath Naur, nel cuore del suo regno, il Potere a Barad-dûr fu scosso, e la Torre tremò dalle fondamenta alla fiera e aspra corona. Di colpo l’Oscuro Signore ebbe sentor di Frodo e il suo Occhio, penetrando tutte le ombre, guardò la pianura fino alla porta da lui stesso costruita; e l’enormità della sua follia gli si rivelò in un lampo accecante, e tutti gli artifici dei nemici furono finalmente messi a nudo. Allora la sua ira divampò qual fiamma divorante, ma la paura si levò come un vasto fumo nero a soffocarlo. Riconobbe il pericolo mortale che correva e il filo a cui ormai era appeso il suo destino. Di tutte le strategie e le trame di paura e tradimento, di tutti gli stratagemmi e le guerre, la sua mente si disfece; e attraverso il suo reame corse un brivido, gli schiavi si persero d’animo, le armate si arrestarono, e i capitani, di punto in bianco allo sbando, privati della volontà, esitanti, cedettero alla disperazione. Erano stati dimenticati. La mente e la determinazione del Potere che li manovrava era adesso interamente concentrata con forza travolgente sulla Montagna. Al suo richiamo, volteggiando con un grido lacerante, lanciati in un’ultima corsa disperata, ecco volare più veloci dei venti i Nazgûl, gli Spettri dell’Anello, che su una tempesta d’ali si precipitarono a sud verso il Monte Fato. Sam si alzò. Era stordito, e il sangue che gli colava dalla testa gocciolava negli occhi. Avanzò brancolando, e poi vide qualcosa di strano e terribile. Gollum, sull’orlo dell’abisso, lottava come una belva impazzita con un nemico invisibile. Oscillava da una parte all’altra, ora così vicino al ciglio che rischiava di capitombolarci dentro, ora ritraendosi, cadendo per terra, alzandosi e ricadendo. E non faceva che sibilare tutto il tempo, senza profferir parola. I fuochi sottostanti si destarono furenti, la luce rossa avvampò e tutta la caverna si riempì di un bagliore e di un calore grandi. A un tratto Sam vide le lunghe mani di Gollum avvicinarsi alla bocca; le bianche zanne scintillarono, per poi schioccare, chiudendosi in un morso. Frodo cacciò un urlo, ed eccolo lì, in ginocchio sull’orlo del baratro. Gollum invece, danzando come una creatura folle, teneva alto l’Anello, un dito ancor ficcato nel suo cerchio. Ora brillava come se davvero fosse contesto di fuoco vivo. “Tesoro, tesoro, tesoro!” gridò Gollum. “Tesoro mio! O Tesoro mio!” E in quella, proprio mentre aveva gli occhi esultanti puntati sul maltolto, mise un piede in fallo, perse l’equilibrio, barcollò per un attimo sul ciglio, e poi con uno strillo precipitò. Dagli abissi giunse il suo ultimo lamento Tesoro, ed eccolo sparito. Ci fu un boato e un gran rumorio confuso. Montarono le fiamme fino a lambir la volta. Il pulsare divenne un gran tumulto, e la Montagna tremò. Sam corse da Frodo, lo sollevò e lo portò fuori. E lì, sulla nera soglia delle Sammath Naur, in alto sopra le piane di Mordor, lo sopraffecero un terrore e una meraviglia tali che ristette, dimentico di tutto il resto, con lo sguardo fisso, come pietrificato. Ebbe una rapida visione di nubi turbinanti con, nel mezzo, torri e bastioni, alti come colline, poggiati su un maestoso trono di montagna sopra abissi insondabili; grandi cortili e segrete, prigioni cieche erte come dirupi, e porte beanti d’acciaio e diamante: e poi tutto svanì. Caddero torri e smottarono monti; tra sgretolio e sfacelo crollarono mura; ampie spire di fumo e spruzzi di vapore s’accavallavano, arrovesciandosi siccome un’onda travolgente, e poi la cresta increspata e scomposta si riversò spumante sul paese. E per finire, sulle miglia frammesse, giunse un rombo, che aumentò fino a un boato e a uno schianto assordanti; tremò la terra, la pianura si sollevò aprendo crepe, e l’Orodruin barcollò. La sommità spaccata vomitò fuoco. I cieli esplosero in tuoni strinati da saette. Un torrente di nera pioggia venne giù a scudisciate. E nel cuore della tempesta, con un grido che sforava ogni altro suono, squarciando le nubi giunsero i Nazgûl, sfrecciando come dardi infocati e, presi nel fiammeo rovinio di cielo e di collina, sfrigolarono, vizzirono e si estinsero. “Be’, questa è la fine, Sam Gamgee,” disse una voce accanto a lui. Ed ecco lì Frodo, pallido e consunto, eppure di nuovo sé stesso; e nei suoi occhi adesso c’era pace, non più logorio della volontà, né follia, né alcun timore. Il fardello gli era stato tolto. Era il caro padrone dei bei giorni nella Contea. “Padrone!” gridò Sam, e cadde in ginocchio. In tutta quella rovina del mondo, per il momento non provava altro che gioia, grande gioia. Il fardello era scomparso. Il padrone era salvo; era tornato in sé, era libero. E poi Sam notò la mano mutilata e sanguinante. “La vostra povera mano!” disse. “E io non ho niente per fasciarla o per darle sollievo. Piuttosto gli avrei dato una mano mia tutt’intera. Ma ormai è andato senza rimedio, andato per sempre.” “Sì,” disse Frodo. “Ma ricordi le parole di Gandalf: Perfino Gollum potrebbe avere ancora qualcosa da fare? Senza di lui, Sam, non ce l’avrei fatta a distruggere l’Anello. La Cerca sarebbe stata inutile, proprio all’ultimo. Perdoniamolo perciò! La Cerca si è conclusa, e ora è tutto finito. Sono contento che tu sia qui con me. Qui, alla fine di ogni cosa, Sam.” CAPITOLO IV IL CAMPO DI CORMALLEN Per tutte le colline imperversavano gli eserciti di Mordor. I Capitani dell’Ovest affondavano nella marea montante. Rosso luceva il sole e, sotto le ali dei Nazgûl, le ombre della morte ricadendo abbrunavano la terra. Aragorn si teneva accanto al suo vessillo, silenzioso e severo, come perso nel ricordo di cose assai remote o lontane; ma gli occhi brillavano come stelle che scintillano vieppiù con l’infittirsi della notte. In cima alla collina stava Gandalf, ed era bianco e freddo e su di lui non ricadeva ombra. L’assalto di Mordor si franse come un’onda sulle colline assediate, voci rugghianti come una fiumana frammezzo al subisso e al cozzo delle armi. Come a una visione subitanea offerta agli occhi, Gandalf si riscosse; e si girò a guardare verso nord, dove i cieli erano pallidi e chiari. Poi alzò le mani e gridò con voce forte che risonò sopra il fracasso: Arrivano le Aquile! E molte voci gridarono in risposta: Arrivano le Aquile! Arrivano le Aquile! Le armate di Mordor alzarono gli occhi interrogandosi sul significato di quel vaticinio. Ecco arrivare Gwaihir il Signore dei Venti e Landroval suo fratello, le più grandi di tutte le Aquile del Nord, i più gagliardi dei discendenti del vecchio Thorondor, che costruì i suoi nidi sui picchi inaccessibili dei Monti Cerchianti, quando la Terra di Mezzo era giovane. Dietro di loro in lunghe colonne veloci giunsero tutti i loro vassalli dei monti settentrionali, portati da un vento di tempesta. Puntarono dritto sui Nazgûl, calando di colpo dall’alto dell’aere, e la carica delle larghe ali al passaggio fu come un fortunale. Ma a un richiamo improvviso e terribile proveniente dalla Torre Oscura i Nazgûl virarono e si diedero alla fuga, e scomparvero tra le ombre di Mordor; e in quel preciso istante tutti gli eserciti di Mordor trasalirono, si spense il riso, il dubbio attanagliava i cuori, le mani tremavano e le membra si afflosciavano. Il Potere che li guidava e li riempiva d’odio e di furore titubava, la sua volontà era diretta altrove; e adesso, guardando negli occhi dei nemici, videro una luce mortale e si spaurirono. Allora tutti i Capitani dell’Ovest gridarono, perché in mezzo all’oscurità il cuore si riempiva di speranza rinnovata. Dalle colline assediate cavalieri di Gondor e di Rohan, Dúnedain del Nord, compagnie a ranghi serrati si avventarono sui nemici titubanti, fendendo la torma sulla spinta di lance acuminate. Ma Gandalf alzò le braccia e di nuovo proclamò con voce chiara: “Fermatevi, Uomini dell’Ovest! Fermatevi e aspettate! Questa è l’ora del fato.” E mentre parlava la terra oscillò sotto i loro piedi. Poi innalzandosi veloce molto sopra le Torri della Porta Nera, alta sopra le montagne, una vasta oscurità svettante balzò in cielo in un baluginio di fuoco. La terra gemette e tremò. Le Torri dei Denti oscillarono, traballarono e caddero; gli imponenti bastioni si sgretolarono; la Porta Nera finì divelta in un subisso; e da lontano, dapprima fioco, poi crescente, infine asceso fino alle nuvole, sorvenne un rombo, un rullo, un ruggito, un lungo rimbombante rovinio nefasto. “Il regno di Sauron è finito!” disse Gandalf. “Il Portatore dell’Anello ha condotto la Cerca a compimento.” E mentre i Capitani guardavano a sud verso il Paese di Mordor, sembrò che, nera contro il funereo nuvolame, si stagliasse un’immensa forma d’ombra, impenetrabile, coronata di saette, che riempiva tutto il cielo. Enorme si levava sopra il mondo e protendeva verso di loro una larga mano minacciosa, terribile ma impotente: proprio mentre si abbassava su di loro, la ghermì un forte vento, la spazzò via, e disparve; e scese allora il silenzio. I Capitani chinarono il capo; e quando risollevarono lo sguardo, ecco che i nemici erano in fuga e il potere di Mordor si disperdeva quale polvere al vento. Come, quando la morte colpisce la cosa enfia che cova e dimora nel loro dosso brulicante e le tiene tutte sotto il suo dominio, le formiche vagolano instupidite e senza scopo per poi lasciarsi morire, così le creature di Sauron, orco o troll o bestia affatturata, correvano qua e là senza criterio; e alcune si uccidevano, o si gettavano nei pozzi, o fuggivano gemendo a nascondersi in qualche buco o in luoghi oscuri, senza luce, lontani da ogni speranza. Ma gli Uomini di Rhûn e di Harad, Easterling e Sudron, videro il tracollo della loro guerra e la grande maestà e gloria dei Capitani dell’Ovest. E quelli di loro più a lungo e più a fondo asserviti al male, odiando l’Ovest, epperò fieri e coraggiosi, si radunarono a loro volta in vista di un’ultima battaglia disperata. La maggior parte invece fuggì alla meno peggio in direzione est; mentre alcuni, gettate le armi, imploravano pietà. Allora Gandalf, lasciate questioni come la battaglia e il comando ad Aragorn e agli altri signori, si portò in cima al colle e lanciò un richiamo; ed ecco calare la grande aquila, Gwaihir il Signore dei Venti, che si fermò davanti a lui. “Due volte mi hai portato, Gwaihir amico mio,” disse Gandalf. “La terza sarà l’ultima, se sei disposto a farlo. Non mi troverai un fardello molto più pesante di quando mi portasti via da Zirak-zigil, dove andò in fumo la mia vecchia vita.” “Ti porterò dovunque tu vorrai,” rispose Gwaihir, “fossi anche fatto di pietra.” “Allora vieni, e facciamoci accompagnare da tuo fratello e da qualcun altro dei tuoi che è particolarmente veloce! Perché dovremo filare più svelti di qualsiasi vento e battere le ali dei Nazgûl.” “Soffia il Vento del Nord, ma noi lo supereremo,” disse Gwaihir. E sollevato Gandalf s’involò verso sud, seguito da Landroval e Meneldor, giovane e ratto. E nel trascorrer sopra Udûn e Gorgoroth videro tutto il paese in subisso e in subbuglio sotto di loro e, dinanzi, il Monte Fato avvampare, rigurgitare fuoco. “Sono contento che tu sia qui con me,” disse Frodo. “Qui, alla fine di ogni cosa, Sam.” “Sì, sono con voi, Padrone,” disse Sam, poggiando con delicatezza al petto la mano ferita di Frodo. “E voi siete con me. E il viaggio è finito. Ma dopo aver fatto tutta quella strada non voglio ancora darmi per vinto. Non è da me, per così dire, non so se ci capiamo.” “Non sarà da te, Sam,” disse Frodo; “ma così va il mondo. Le speranze muoiono. La fine arriva. Ormai ci resta poco da aspettare. Siamo perduti in mezzo allo sfacelo e al tracollo, e non c’è via di scampo.” “Be’, Padrone, se non altro potremmo allontanarci da questo posto pericoloso, da questa Crepa del Fato, se è così che si chiama. Dico bene? Venite, signor Frodo, comunque sia prendiamo giù per il sentiero!” “Benissimo, Sam. Se vuoi andare, ti seguirò,” disse Frodo; e si alzarono e lentamente discesero la strada; e mentre si dirigevano verso i piedi tremanti della Montagna, le Sammath Naur eruttarono fumo e vapore a profusione, e la parete del cono si fendette, e un immenso vomito infocato si riversò in una scrosciante cascata sul versante orientale della montagna. Frodo e Sam non potevano più proseguire. Le ultime forze fisiche e mentali declinavano in fretta. Erano giunti a un montarozzo di cenere ammassata a piè della Montagna; ma da lì non c’era altra via di scampo. Era un’isola che non avrebbe resistito a lungo in mezzo all’agonia dell’Orodruin. La terra tutt’intorno era spaccata, e da pozzi e crepacci profondi montavano esalazioni e fumi. Dietro di loro la Montagna spasimava. Grandi squarci si aprivano sul fianco. Lenti fiumi di fuoco scendevano le lunghe pendici incontro a loro. Ben presto li avrebbero inghiottiti. Cadeva una pioggia di cenere calda. A quel punto si arrestarono; e Sam, che stringeva ancora la mano del padrone, l’accarezzò. E sospirò. “In che racconto ci siamo trovati, signor Frodo, non è vero?” disse. “Mi piacerebbe sentirlo raccontare! Secondo voi diranno: Ecco adesso la storia di Frodo dalle Nove Dita e dell’Anello del Fato? E tutti allora faranno silenzio, come noi quando a Valforra ci raccontavano la storia di Beren il Monco e del Grande Gioiello. Mi piacerebbe tanto sentirla! E mi domando come continuerà dopo di noi.” Ma mentre parlava così, per tenere lontana la paura fino all’ultimo, con lo sguardo continuava a vagare a nord, a nord nel letto del vento, dove il cielo lontano era terso, mentre la brezza fredda, montando a fortunale, ricacciava l’oscurità e lo scempio delle nuvole. E fu così che Gwaihir li vide coi suoi occhi acuti e lungimiranti, mentre sopraggiungeva portato dal vento furibondo e, sfidando il grave pericolo dei cieli, volteggiò nell’aria: due piccole figure scure, derelitte, mano nella mano sopra un montarozzo, e intanto il mondo tremava ai loro piedi e rantolava, e fiumi di fuoco si facevano da presso. E nel mentre le scorgeva e piombava su di loro, le vide cadere, esauste o soffocate dai fumi e dal calore, o abbattute infine dalla disperazione, e coprirsi gli occhi davanti alla morte. Fianco a fianco giacevano; e Gwaihir calò repente, e calarono Landroval e Meneldor il ratto; e in un sogno, ignari del destino riservatogli, i viaggiatori furono raccolti e trasportati via, lontano dall’oscurità e dal fuoco. Quando si svegliò, Sam si accorse che era steso su una specie di morbido letto, ma sopra di lui oscillavano dolcemente grandi rami di faggio e tra le giovani foglie luccicava verde e oro la luce del sole. L’aria era tutta pregna di un profumo dolce e variegato. Ricordava quell’odore: la fragranza d’Ithilien. “Però!” rifletté. “Chissà quanto tempo ho dormito.” Il profumo lo aveva riportato al giorno in cui aveva acceso il focherello sotto la scarpata aprica; e quanto accaduto nel frattempo era momentaneamente cancellato dalla memoria. Si stiracchiò e fece un profondo respiro. “Ma che razza di sogno ho fatto!” mormorò. “Meno male che mi sono svegliato!” Si sollevò a sedere e allora vide Frodo steso accanto a sé che dormiva serenamente, con una mano dietro la testa e l’altra posata sulla coperta. Era la mano destra e il terzo dito mancava. La memoria rifluì per intero e Sam gridò: “Non era un sogno! Ma allora dove siamo?” E una voce parlò dolcemente alle sue spalle: “Nel paese d’Ithilien e sotto la custodia del Re, che vi aspetta.” Dopo di che Gandalf si portò innanzi a lui, di bianco vestito, la barba ora fulgente come neve candida ai riflessi fronzuti della luce solare. “Be’, Mastro Samplicio, come ti senti?” disse. Ma Sam ricadde supino, a bocca aperta e occhi sgranati, e per un istante, tra lo sconcerto e la grande gioia, non seppe rispondere. Alla fine boccheggiò: “Gandalf! Io ti credevo morto! Ma del resto credevo d’esser morto anch’io. Adesso verrà fuori che tutte le cose tristi erano false? Che cos’è successo al mondo?” “Una grande Ombra è scomparsa,” disse Gandalf e poi scoppiò a ridere, e quel suono era come musica, o come acqua in una terra riarsa; e ascoltandolo Sam si rese conto che non sentiva ridere, il suono schietto dell’allegria, da un’infinità di giorni e giorni. Gli risonava nelle orecchie come l’eco di tutte le gioie mai conosciute. In compenso lui si mise a piangere. Poi, come una lieve pioggia che passi col vento primaverile per lasciare ancor più tersa la schiarita, smise di piangere e gli venne da ridere, e ridendo saltò su dal letto. “Come mi sento?” gridò. “Be’, non so come dirlo. Mi sento, mi sento” – agitò le braccia – “mi sento come la primavera dopo l’inverno, e il sole sulle foglie; e come trombe e arpe e tutte le canzoni che ho inteso in vita mia!” S’interruppe e si volse verso il padrone. “Ma come sta il signor Frodo?” disse. “Povera mano, che iella! Ma per il resto tutto bene, spero. Ha passato brutti momenti.” “Sì, per il resto tutto bene,” disse Frodo, mettendosi a sedere e ridendo a sua volta. “Mi sono riaddormentato aspettando te, razza di dormiglione. Mi sono svegliato stamattina di buon’ora e adesso dev’esser quasi mezzogiorno.” “Mezzogiorno?” disse Sam, cercando di calcolare. “Di che giorno?” “Il quattordicesimo del Nuovo Anno,” disse Gandalf; “o, se preferite, l’ottavo giorno di aprile secondo il Computo Conteale.2 Ma a Gondor il Nuovo Anno ormai comincerà sempre il venticinque marzo, quando cadde Sauron e voi foste strappati al fuoco e portati dal Re, che vi ha curato e ora vi aspetta. Con lui berrete e mangerete. Quando sarete pronti vi condurrò da lui.” “Il Re?” disse Sam. “Quale re, e chi sarebbe?” “Il Re di Gondor e Signore delle Terre Occidentali,” disse Gandalf; “che ha ripreso tutto il suo antico reame. Si recherà ben presto a cavallo alla sua incoronazione, ma aspetta voi.” “Che ci metteremo addosso?” disse Sam, il quale non vedeva che le vecchie vesti lacere servite per il viaggio, piegate in terra accanto al letto. “Le vesti che indossavate al vostro arrivo a Mordor,” disse Gandalf. “Perfino gli stracci da orco che portavi nella terra nera, Frodo, verranno conservati. Né seta né lino, né armatura né blasone sarebbero degni di cotanto onore. Ma più tardi chissà, forse, troverò altri vestiti.” Poi tese le mani verso di loro e videro che da una si sprigionava una luce. “Che cos’hai lì?” gridò Frodo. “Possibile che…?” “Sì, vi ho portato i vostri due tesori. Li hanno trovati addosso a Sam quando vi hanno soccorso. I doni di Dama Galadriel: il tuo globo, Frodo, e la tua scatola, Sam. Sarete felici di riaverli intatti.” Dopo essersi lavati e vestiti, e aver consumato un pasto leggero, gli Hobbit seguirono Gandalf. Emersero dal faggeto dove avevano dormito, percorsero un lungo prato verde, lucente sotto il sole, costeggiato da alberi maestosi dal cupo fogliame, carichi di fiori scarlatti. Dietro, udivano un rumore d’acqua che cadeva, mentre davanti scorreva un ruscello tra gli argini fioriti, prima di giungere a un boschetto in fondo al prato e passare sotto un pergolato d’alberi dal quale si scorgeva il luccichio lontano delle acque. Giunti al limitar del bosco, li stupì vedere cavalieri in sfavillanti cotte e alte guardie vestite di argento e di nero accoglierli con onore e con un inchino. Poi uno di loro suonò una lunga tromba e gli Hobbit procedettero lungo l’ombracolo alberato presso il ruscello gorgogliante. Giunsero così a un vasto tratto verde oltre il quale scorreva un largo fiume velato d’una caligine argentea, dal quale spuntava una lunga isola boschiva con molte navi ormeggiate ai lidi. Ma nel campo dove adesso si trovavano era schierato in ranghi e compagnie splendenti al sole un grande esercito. E all’avvicinarsi degli Hobbit, fu tutto uno sguainar di spade, uno scoter di lance, uno squillar di corni e trombe, e molte voci d’uomini gridarono in molte lingue: “Lunga vita ai Mezzomini! Lodateli con grandi lodi! Cuio i Pheriain anann! Aglar’ni Pheriannath! Lodateli con grandi lodi, Frodo e Samplicio! Daur a Berhael, Conin en Annûn! Eglerio! Lodateli! Eglerio! A laita te, laita te! Andave laituvalmet! Lodateli! Cormacolindor, a laita tárienna! Lodateli! I Portatori dell’Anello, lodateli con grandi lodi!” E così, il viso imporporato di sangue e gli occhi accesi di stupore, Frodo e Sam si fecero avanti e videro che in mezzo all’esercito acclamante erano piazzati tre scranni di cotica erbosa. Dietro il seggio di destra garriva, bianco su verde, un grande cavallo in libertà; su quello di sinistra era un vessillo, argento in campo azzurro, una nave dalla prua a forma di cigno veleggiava in mare; ma dietro al trono più alto, posto al centro, era spiegato al vento un grande stendardo ove un albero bianco fioriva in campo nero, sormontato da una fulgida corona e da sette stelle sfavillanti. Sul trono sedeva un uomo vestito di una cotta di maglia, con una grande spada in grembo, ma non portava elmo. Quando gli Hobbit furono vicini, si alzò. E allora lo riconobbero, ancorché mutato, sì nobile e radiosa l’espressione, regale, sire d’Uomini, scuri i capelli e grigi gli occhi. Frodo gli corse incontro, seguito da presso da Sam. “Be’, è davvero il colmo!” disse quest’ultimo. “Passolungo, oppure dormo ancora!” “Sì, Sam, sono Passolungo,” disse Aragorn. “Ne abbiamo fatta di strada, no, da Bree, dove il mio aspetto non ti piaceva? Ne abbiamo fatta tanta, tutti noi, ma la vostra è stata la strada più buia.” E poi, con estremo stupore e confusione di Sam, piegò il ginocchio innanzi a loro; e presili per mano, Frodo a destra e Sam a sinistra, li condusse al trono e, dopo averli fatti sedere, si rivolse agli uomini e ai capitani presenti e parlò con voce tale da essere udito da tutto l’esercito, gridando: “Lodateli con grandi lodi!” E quando l’ovazione esplose e tornò a spegnersi, per la piena e definitiva soddisfazione nonché la pura gioia di Sam, un menestrello di Gondor si fece avanti, s’inginocchiò e chiese il permesso di cantare. Ed ecco cosa disse: “Oh, voi signori e cavalieri e uomini di valore acclarato, principi e re, bel popolo di Gondor, e Cavalieri di Rohan, e voi figli di Elrond, e Dúnedain del Nord, Elfo e Nano, e grandi cuori della Contea, e tutte le genti libere dell’Ovest, ora ascoltate il mio lai. Vi canterò di Frodo dalle Nove Dita e dell’Anello del Fato.” E per il puro piacere di sentir quelle parole Sam scoppiò a ridere e si alzò, gridando: “Oh somma gloria e splendore! Tutti i miei desideri si sono realizzati!” E poi pianse. E tutto l’esercito rise e pianse e, in mezzo all’allegria e alle lacrime, la voce limpida del menestrello si levò come oro e argento, e tutti ammutolirono. E cantò per loro, ora in lingua elfica, ora nella parlata dell’Ovest, finché i cuori, feriti da dolci parole, traboccarono, e la loro gioia fu siccome spade, e con la mente trascorsero in regioni ove dolore e piacere vanno di pari passo e le lacrime sono il vino stesso della beatitudine. E finalmente, mentre il Sole declinava dal meriggio e le ombre degli alberi s’allungavano, concluse. “Lodateli con grandi lodi!” disse e s’inginocchiò. Allora Aragorn si alzò, e con lui tutto l’esercito, e si trasferirono nei padiglioni preparati per mangiare e bere e far baldoria il resto della giornata. Frodo e Sam furono condotti separatamente in una tenda dove, tolte le vecchie vesti, che però vennero piegate e riposte con onore, ricevettero abiti freschi di lino. Poi arrivò Gandalf e sulle braccia, con stupore di Frodo, portava la spada, il mantello elfico e la cotta di mithril che gli avevano tolto a Mordor. Per Sam aveva una cotta di maglia dorata e il mantello elfico completamente riparato dalle sozzure e dai danni subiti; dopo di che depose ai loro piedi due spade. “Non desidero spada di sorta,” disse Frodo. “Almeno stasera dovresti portarne una,” disse Gandalf. Allora Frodo prese la piccola spada, appartenuta a Sam e trovata accanto a lui a Cirith Ungol. “Pungiglione l’ho data a te, Sam,” disse. “No, padrone! Il signor Bilbo l’aveva data a voi, e va con la sua cotta d’argento; lui non vorrebbe che adesso la portasse nessun altro.” Frodo cedette; e Gandalf, come se fosse il loro scudiero, s’inginocchiò e allacciò intorno alla vita la cinta della spada e poi, rialzatosi, sistemò un cerchiello d’argento sulla loro testa. E, una volta pronti, si recarono al grande festino; e sedettero alla tavola del Re con Gandalf, Re Éomer di Rohan, il Principe Imrahil e tutti i comandanti in capo; e c’erano anche Gimli e Legolas. Ma quando, dopo il Silenzio in piedi, portarono il vino, ecco arrivare due scudieri per servire i re; o tali parevano: uno indossava l’argento e il nero delle Guardie di Minas Tirith, l’altro era vestito di bianco e di verde. Ma Sam si domandava che cosa ci facessero ragazzi così giovani in un esercito di uomini robusti. Poi di colpo, quando si avvicinarono, ebbe modo di vederli chiaramente e allora esclamò: “Ma guardate, signor Frodo! Guardate un po’ qui, se questo non è Pippin. Il signor Peregrino Took, dovrei dire, e il signor Merry! Come sono cresciuti! Acciderba! Mi sa che ci sono altre storie da raccontare oltre la nostra.” “Ce ne sono eccome,” disse Pippin girandosi verso di lui. “E cominceremo a raccontarle non appena la festa finirà. Nel frattempo prova con Gandalf. Non è più chiuso come un tempo, anche se adesso, più che parlare, ride. Al momento io e Merry abbiamo da fare. Siamo cavalieri della Città e della Marca, non so se avete notato.” E alla fine quel giorno felice si concluse; e quando il Sole scomparve e la Luna rotonda ascese a rilento sopra le brume dell’Anduin, baluginando fra le fronde fruscianti, Frodo e Sam sedettero sotto il murmure degli alberi, immersi nella fragranza del bell’Ithilien; e parlarono fino a notte fonda con Merry, Pippin e Gandalf, e dopo un po’ li raggiunsero Legolas e Gimli. Frodo e Sam appresero così che cosa era capitato alla Compagnia dopo lo scioglimento del sodalizio quell’infausto giorno a Parth Galen, presso le Cascate di Rauros; e pur restava sempre qualcos’altro da chiedere e da riferire. Orchi, alberi parlanti, leghe d’erba, cavalieri al galoppo, caverne scintillanti, bianche torri e sale dorate, e battaglie, e grandi navi veleggianti, tutto questo sfilava davanti alla mente di Sam lasciandolo di stucco. Ma in mezzo a tutte quelle mirabilia tornava sempre con stupore alla statura di Merry e Pippin; e li fece metter schiena contro schiena con Frodo e con sé stesso. Si grattò la testa. “Alla vostra età, chi lo capisce è bravo!” disse. “Fatto sta che siete tre pollici più alti del normale, o io sono un nano.” “Tutto sei meno che quello,” disse Gimli. “Ma che cosa vi dicevo? I mortali non possono bere le pozioni entiche e poi aspettarsi tutt’al più l’effetto di un boccale di birra.” “Pozioni entiche?” disse Sam. “Ecco che ricominci con questi Ent; cosa sono però non m’entra in testa. Mah, ci vorranno settimane per vagliare tutte queste cose!” “Già, settimane,” disse Pippin. “E poi toccherà chiudere Frodo in una torre di Minas Tirith a metter tutto per iscritto. Sennò se ne dimenticherà la metà e il povero Bilbo rimarrà terribilmente deluso.” Alla fine Gandalf si alzò. “Le mani del Re sono mani di guaritore, amici cari,” disse. “Ma voi eravate a un passo dalla morte quando lui vi ha recuperato, impiegando tutto il suo potere, per immergervi nel dolce oblio del sonno. E anche se avete dormito a lungo e beatamente, è comunque ora di tornare a dormire.” “E non solo Sam e Frodo,” disse Gimli, “ma anche tu, Pippin. Ti voglio bene, non foss’altro per le pene che mi sei costato e che non scorderò mai. Né scorderò di averti trovato sulla collina dell’ultima battaglia. Senza Gimli il Nano, ci saresti rimasto. Ma adesso se non altro so riconoscere il piede di uno hobbit, anche se è l’unica cosa che si vede sotto una pila di cadaveri. E quando ho sollevato quella grossa carcassa che ti schiacciava, ero convinto che fossi morto. Mi sarei strappato la barba. Ed è soltanto un giorno che sei in piedi e in circolazione. Adesso vai a letto. E io farò altrettanto.” “E io,” disse Legolas, “camminerò pei boschi di questa bella contrada, e come riposo può bastare. Nei giorni a venire, se il mio signore Elfo lo permetterà, alcuni di noi si trasferiranno qui; e allora il paese ne godrà, per qualche tempo. Per qualche tempo: un mese, una vita, cento anni degli Uomini. Ma l’Anduin è vicino, e l’Anduin porta al Mare. Al Mare! Al Mare, al Mare! Bianco il gabbiano chiama, Il vento soffia e bianca va la schiuma. A ovest, lungi a ovest, tondo declina il sole, Grigia nave, grigia nave, non odi le parole Del mio popolo che mi ha preceduto? Lascerò, i boschi lascerò dove ho vissuto; Han fine i nostri giorni e pochi gli anni offerti, Solitario traverserò le acque aperte. Lunghe son l’onde sull’Ultima Riva, Dall’Isola Perduta dolci voci arrivan Da Eressëa, patria Elfica che niuno scoprirà, Ove non cade foglia: terra del popol mio per tutta eternità!” E così cantando Legolas si avviò giù per la collina. Allora anche gli altri si separarono, e Frodo e Sam andarono a letto e dormirono. E al mattino si alzarono di nuovo pieni di speranza e pace; e trascorsero molti giorni in Ithilien. Il Campo di Cormallen, dove adesso l’esercito era accampato, si trovava nei pressi di Henneth Annûn, e il ruscello che sgorgava dalle cascate si udiva di notte scorrere nella chiusa rocciosa e passare nei prati in fiore fino alle correnti dell’Anduin vicino all’Isola di Cair Andros. Gli hobbit andavano a zonzo, tornando a visitare i luoghi dov’eran già passati; e Sam sperava sempre d’intravedere, forse, all’ombra dei boschi o in una radura segreta, il grande Olifante. E quando venne a sapere che un gran numero di quelle bestie aveva preso parte all’assedio di Gondor ma che erano state sterminate tutte, la trovò una triste perdita. “Be’, non è che si può esser sempre dappertutto,” disse. “Ma, a quanto pare, mi son perso un sacco di cose.” Nel frattempo l’esercito si preparava a tornare a Minas Tirith. I più stanchi riposavano e i feriti ricevevano cure. Molto avevano dovuto penare e combatter contro il resto degli Easterling e dei Sudron, prima di riuscire a sconfiggerli. E, per finire, tornarono quelli che erano entrati a Mordor e avevano distrutto le fortezze nel nord del paese. Ma alla fine, quando il mese di maggio era vicino, i Capitani dell’Ovest si rimisero in marcia; e s’imbarcarono con tutti i loro uomini, salpando da Cair Andros per scendere l’Anduin fino a Osgiliath; lì si fermarono un giorno; e quello dopo raggiunsero i verdi campi del Pelennor e rividero le bianche torri sotto l’alto Mindolluin, la Città degli Uomini di Gondor, ultimo vestigio dell’Occidenza, passata attraverso l’oscurità e il fuoco incontro a un giorno nuovo. E lì, in mezzo ai campi, piantarono i padiglioni e attesero il mattino; era la Vigilia di maggio, e il Re avrebbe varcato le sue porte al sorgere del Sole. CAPITOLO V IL CASTALDO E IL RE Sulla città di Gondor avevano gravato il dubbio e una grande paura. Bel tempo e sole limpido erano parsi al più una beffa a uomini i cui giorni erano quasi privi di speranza, che al mattino si aspettavano notizie infauste. Il loro signore era morto e bruciato, il Re di Rohan giaceva morto nella cittadella e il nuovo re venuto nella notte era ripartito per la guerra contro forze troppo oscure e terribili per essere sconfitte dalla possa o dal valore. E non giungevano notizie. Dopo che l’esercito aveva lasciato la Valle di Morgul e preso la strada per il nord all’ombra delle montagne, nessun messaggero era tornato, né si avevano ragguagli su quel che succedeva nel minaccioso Est. Neanche due giorni dopo la partenza dei Capitani, Dama Éowyn chiese alle donne che la curavano di portarle le vesti e, senza sentir ragioni, si alzò; poi una volta abbigliata, con il braccio in una fascia di lino a tracolla, andò dal Custode delle Case di Guarigione. “Signore,” disse, “sono profondamente agitata e non posso più restare in ozio.” “Signora,” rispose lui, “non sei ancora guarita, e io ho ricevuto l’ordine di curarti con particolare attenzione. Non dovresti alzarti dal letto prima di sette giorni, così mi hanno ordinato. Ti prego di tornarci.” “Sono guarita,” disse lei, “guarita nel corpo se non altro, a parte il braccio sinistro, che però è a posto. Ma se non ho niente da fare mi ammalerò di nuovo. Non ci sono notizie della guerra? Le donne non sanno dirmi nulla.” “Nessuna notizia,” disse il Custode, “a parte il fatto che i Signori sono andati nella Valle di Morgul; e dicono che il nuovo capitano venuto dal Nord è il loro comandante. Un grande signore è costui, e un guaritore; e a me sembra quantomeno strano che la mano che guarisce brandisca anche la spada. Non è così a Gondor oggidì, pur se un tempo lo era, a dar credito alle antiche storie. Ma per lunghi anni noi guaritori abbiamo cercato solo di rattoppare le lacerazioni fatte dagli uomini d’arme. Non che ci mancherebbe il lavoro anche senza di loro: il mondo è già abbastanza pieno di dolori e di disgrazie senza le guerre a moltiplicarli.” “Basta un solo nemico per provocare una guerra, non due, Mastro Custode,” replicò Éowyn. “E coloro che non hanno spada possono sempre morir sotto la lama. Tu vorresti che gli abitanti di Gondor si limitassero a raccoglier le tue erbe, mentre l’Oscuro Signore raccoglie eserciti? E non sempre guarire nel corpo è bene. Né è sempre male morire in battaglia, anche tra sofferenze atroci. Avendone licenza, in quest’ora funesta io sceglierei la seconda.” Il Custode la squadrò. Era lì, altera, gli occhi accesi nel viso bianco, la mano destra serrata mentre si girava a guardare fuori dalla finestra che affacciava a Oriente. L’uomo sospirò e scosse il capo. Dopo un attimo lei tornò a guardarlo. “Non c’è niente da fare?” disse. “Chi comanda in questa Città?” “Di preciso non so,” rispose lui. “Certe cose non sono di mia competenza. C’è un maresciallo a capo dei Cavalieri di Rohan; e il Signore Húrin, mi dicono, comanda gli uomini di Gondor. Ma il Signore Faramir è di diritto il Castaldo della Città.” “Dove posso trovarlo?” “In questa casa, signora. È stato ferito gravemente, ma ormai è sulla via della guarigione. Ma non so…” “Mi accompagnerai da lui? Allora lo saprai.” Il Signore Faramir passeggiava da solo nel giardino delle Case di Guarigione, e la luce del sole lo riscaldava, e sentiva la vita scorrere di nuovo nelle vene; ma aveva il cuore afflitto, e guardava verso est oltre le mura. Arrivando, il Custode pronunciò il suo nome, e lui si girò e vide la Dama Éowyn di Rohan; ed ebbe un moto di pietà, perché si accorse che era ferita, e col suo sguardo perspicace avvertì dolore e inquietudine. “Mio signore,” disse il Custode, “costei è la Dama Éowyn di Rohan. Cavalcava con il re ed è stata ferita gravemente, e ora è affidata al sottoscritto. Ma non è contenta e desidera parlare con il Castaldo della Città.” “Non fraintenderlo, signore,” disse Éowyn. “Ad affliggermi non è la mancanza di cure. Non si potrebbe chiedere posto migliore per chi desidera guarire. Ma io non so restare in ozio, indolente, in gabbia. Ho cercato la morte in battaglia. Ma non sono morta, e la battaglia prosegue.” A un cenno di Faramir il Custode fece un inchino e se ne andò. “Che cosa dovrei fare, signora?” disse Faramir. “Anch’io sono prigioniero dei guaritori.” La guardò e, da quell’uomo profondamente sensibile alla pietà che era, credette che la sua bellezza improntata a doglianza gli avrebbe trafitto il cuore. E lei lo guardò e vide la tenerezza grave nei suoi occhi, e seppe tuttavia, giacché cresciuta in mezzo a uomini d’arme, che quello era uno che nessun Cavaliere della Marca avrebbe superato in battaglia. “Che cosa desideri?” disse lui di nuovo. “Se è in mio potere, lo farò.” “Dovresti ordinare a questo Custode di lasciarmi andare,” disse lei; ma benché le parole fossero sempre fiere, il cuore titubava, e per la prima volta dubitò di sé stessa. Temeva che quell’uomo alto, a un tempo severo e gentile, la ritenesse semplicemente capricciosa, come un bambino che non ha la fermezza d’animo di portare a termine un compito noioso. “Hanno affidato anche me al Custode,” rispose Faramir. “E non ho ancora assunto la mia carica nella Città. Ma anche se l’avessi fatto, nondimeno darei ascolto ai suoi consigli, e non mi opporrei alla sua volontà in questioni legate alla sua arte, tranne in caso di estrema necessità.” “Ma io non desidero guarire,” disse lei. “Io ambisco ad andare alla guerra come mio fratello Éomer, o meglio come Théoden il re, che è morto e ha trovato l’onore e la pace.” “È troppo tardi, signora, per seguire i Capitani, ne avessi anche la forza,” disse Faramir. “Ma tutti noi, volenti o nolenti, possiamo ancora trovar la morte in battaglia. Sarai meglio disposta ad affrontarla come più ti aggrada se, nel tempo che ancora rimane, farai come ha ordinato il Guaritore. Io e te dobbiamo sopportare con pazienza le ore d’attesa.” Lei non rispose ma, mentre la guardava, gli sembrò che qualcosa in lei si ammorbidisse, come se una tremenda gelata si arrendesse ai primi presagi della primavera. Una lacrima le spuntò nell’occhio e scese lungo la guancia, qual goccia di pioggia lucente. La fiera testa si abbassò un poco. Poi, sommessamente, come se parlasse tra sé più che con lui: “Ma i guaritori vorrebbero tenermi a letto altri sette giorni,” disse. “E la mia finestra non è rivolta a oriente.” La sua voce era adesso quella di una fanciulla, giovane e triste. Faramir sorrise, pur se con il cuore colmo di pietà. “La tua finestra non è rivolta a oriente?” disse. “A questo c’è rimedio. Darò ordini al Custode. Se rimarrai in questa casa affidata alle nostre cure, signora, e se riposerai, allora potrai passeggiare al sole a piacimento qui in giardino; e avrai modo di guardare a oriente, dove sono riposte tutte le nostre speranze. E troverai me, che passeggio e aspetto, e guardo a mia volta a oriente. Allevierebbe il mio cruccio se parlassi con me, o passeggiassi con me qualche volta.” Allora lei sollevò la testa e lo guardò di nuovo negli occhi; e il suo viso pallido si colorì. “Come potrei alleviare il tuo cruccio, mio signore?” disse. “E poi non desidero i discorsi dei vivi.” “Vuoi una risposta franca?” disse lui. “Sì.” “Allora, Éowyn di Rohan, ti dirò che sei stupenda. Nelle valli delle nostre colline ci sono fiori belli e splendidi, e fanciulle ancor più belle; ma finora a Gondor non ho visto né fiore né dama sì incantevole, e sì triste. Forse non ci rimangono che pochi giorni anzi che cali l’oscurità sul nostro mondo e, quando arriverà, spero di affrontarla senza cedimenti; ma ne avrei più lieve il cuore se, finché il Sole brilla, io potessi vederti. Siamo passati tutti e due sotto le ali dell’Ombra, e la stessa mano ci ha riportato indietro.” “Ahimè, signore, non me!” disse lei. “L’Ombra grava ancora sulla mia persona. Non contare su di me per la guarigione! Sono una fanciulla guerriera e la mia mano è rude. Ma ti ringrazio comunque per non dover restare nella mia stanza. Potrò andare in giro per grazia del Castaldo della Città.” Gli fece una riverenza e tornò nella casa. Faramir invece passeggiò a lungo da solo in giardino, e adesso il suo sguardo si posava più sovente sulla casa che sulle mura orientali. Quando tornò nella sua stanza mandò a chiamare il Custode e si fece dire da lui tutto quel che sapeva della Dama di Rohan. “Ma verresti a saperne senz’altro di più, signore,” disse il Custode, “dal Mezzomo che si trova qui da noi: era al seguito del re ed è stato fino all’ultimo momento al fianco della Dama, dicono.” Così mandarono Merry da Faramir, e i due trascorsero il resto di quella giornata a conversare, e Faramir apprese molte cose, più di quante Merry non ne rivelasse a parole; e credette di capire ora qualcosa del dolore e dell’irrequietudine di Éowyn di Rohan. E con quella bella serata Faramir e Merry passeggiarono in giardino, ma lei non venne. Ma al mattino, nell’uscire dalle Case, Faramir la vide, affacciata sulle mura; era tutta vestita di bianco, e risplendeva al sole. E lui la chiamò, e lei scese, e insieme passeggiarono sull’erba o sedettero sotto un verde albero, ora in silenzio, ora parlando. E lo stesso fecero nei giorni a seguire. E il Custode, guardando dalla finestra, ne era rallegrato perché questo gli alleggeriva il compito di guaritore: a dispetto dei timori e dell’apprensione che gravavano in quei giorni sugli animi, quei due esseri affidati alle sue cure, poco ma sicuro, rifiorivano e recuperavano le forze di giorno in giorno. E giunse il quinto giorno dal mattino in cui Dama Éowyn era andata da Faramir; e adesso erano di nuovo insieme sulle mura della Città e guardavano fuori. Notizie non erano ancora arrivate, i cuori erano incupiti. Anche il tempo si era guastato. Faceva freddo. Un vento, che si era alzato durante la notte, soffiava ora con forza dal Nord e andava aumentando; ma tutt’intorno le terre erano grigie e plumbee. Indossavano vesti calde e pesanti cappe, e sopra il resto Dama Éowyn portava un grande manto blu del colore di una buia notte estiva, ornato lungo l’orlo e intorno al collo di stelle d’argento. Faramir aveva mandato a prender quel paludamento e ce l’aveva avvolta; e la trovava bella come una regina in verità, lì al suo fianco. Il manto lo avevano tessuto per la madre, Finduilas di Amroth, morta anzitempo, per lui solo il ricordo di una grazia remota e del suo primo dolore; e quel paludamento gli sembrava convenire alla beltà e alla tristezza di Éowyn. Ma a questo punto lei rabbrividì sotto il manto stellato e guardò verso nord, di là dalle terre grigie più vicine, nel letto del gelido vento, dove il cielo in lontananza era cristallino. “Che cosa cerchi, Éowyn?” disse Faramir. “Non sta forse laggiù la Porta Nera?” disse lei. “E lui non dovrebbe ormai esserci giunto? Sono sette giorni che è partito.” “Sette giorni,” disse Faramir. “Ma non pensare male di me se ti dico che mi hanno arrecato una gioia e una pena che non avrei mai creduto di provare. Gioia di vederti; ma anche pena, perché adesso i timori e i dubbi di quest’epoca nefasta si sono assai incupiti. Éowyn, io non vorrei che questo mondo finisse adesso, né perder così presto quello che ho trovato.” “Perder quello che hai trovato, signore?” rispose lei; ma lo guardò con gravità e dolcezza negli occhi. “Non so che cosa hai trovato di questi tempi che potresti perdere. Ma suvvia, amico mio, non ne parliamo! Anzi, non parliamo affatto! Sto sull’orlo di un tremendo abisso che si apre completamente nero ai miei piedi, ma non so se dietro di me c’è una luce. Non posso ancora voltarmi. Aspetto un colpo del fato.” “Sì, aspettiamo tutti il colpo del fato,” disse Faramir. E non aggiunsero altro; e mentre erano lì sulle mura, il vento sembrò calare e la luce affievolirsi, il Sole s’offuscò, e tutti i rumori della Città e delle terre circostanti s’attutirono: non s’udiva né vento né voce, né richiamo d’uccello, né fruscio di foglia, neppure il loro stesso respiro; perfino il battito del cuore era sospeso. Il tempo si fermò. E in quel mentre le mani s’incontrarono e si strinsero, anche se loro non lo sapevano. E continuavano ad aspettare chissà cosa. Poi, di lì a poco, sopra le creste dei monti lontani sembrò levarsi un’altra vasta montagna di tenebre, svettando come un’onda pronta a sommergere il mondo, circonfusa di saette; e poi una scossa corse la terra e sentirono tremar le mura della Città. Un rumore simile a un sospiro montò da tutte le terre circostanti; e il loro cuore riprese a un tratto a battere. “Mi ricorda Númenor,” disse Faramir, e sentirsi parlare lo stupì. “Númenor?” disse Éowyn. “Sì,” disse Faramir, “la terra dell’Occidenza che s’inabissò, e la grande onda scura che ascese incessantemente le terre verdi e le colline, oscurità ineluttabile. La sogno spesso.” “Allora secondo te l’Oscurità è in arrivo?” disse Éowyn. “L’Oscurità Ineluttabile?” E all’improvviso si strinse a lui. “No,” disse Faramir, guardandola in viso. “Era solo un’immagine della mente. Non so che cosa succeda. Ragionando a mente lucida direi che è capitato un grande male e che ci troviamo alla fine dei giorni. Ma il cuore dice no; e tutte le membra sono leggere, e mi pervadono una speranza e una gioia che la ragione non può negare. Éowyn, Éowyn, Bianca Dama di Rohan, in quest’ora io non credo che una qualche oscurità possa durare!” E si chinò a baciarle la fronte. E rimasero così sulle mura della Città di Gondor, e un grande vento si alzò e prese a soffiare, e i loro capelli, corvini e dorati, si scompigliarono mescolandosi nell’aria. E l’Ombra se ne andò, e si svelò il Sole, si sprigionò la luce; e le acque dell’Anduin brillarono come argento, e in tutte le case della Città gli uomini cantavano per la gioia che scaturiva in cuore da una fonte a loro ignota. E prima che il Sole fosse di molto sceso dallo zenit ecco giungere volando dall’Est una grande Aquila che portava notizie insperate a nome dei Signori dell’Ovest, gridando: Or cantate, voi gente della Torre di Anor, è finito per sempre il Regno di Sauron e la Torre Oscura è abbattuta. Cantate e giubilate, voi gente della Torre di Guardia, la vostra veglia non è stata vana e la Porta Nera è distrutta e il vostro Re l’ha varcata ed egli è vittorioso. Cantate e gioite, tutti voi figli dell’Ovest, tornerà il vostro Re e rimarrà fra voi pel resto dei vostri giorni. E l’Albero seccato si rinnovellerà, egli lo pianterà in luoghi alti e la città sarà beata. Cantate or tutti voi gente! E la gente cantò in tutte le strade della Città. Dorati furono i giorni che seguirono, e Primavera e Estate s’unirono per festeggiare nei campi di Gondor. E ratti cavalieri da Cair Andros recarono notizie di tutto quel che avevano compiuto, e la Città si preparò per la venuta del Re. Convocarono Merry, il quale partì con i carri che trasportavano provviste a Osgiliath, da dove, via fiume, avrebbero raggiunto Cair Andros; ma Faramir non partì perché, ormai guarito, assunse la dignità di Castaldo, ancorché solo per un breve periodo, con il compito di prepararsi a ricevere chi lo avrebbe sostituito. E Éowyn non partì, anche se il fratello l’aveva pregata di recarsi al campo di Cormallen. E Faramir ne rimase sorpreso, ma la vedeva di rado, preso com’era dai tanti problemi; mentre lei, sempre alle Case di Guarigione, passeggiava da sola in giardino, e il viso tornò pallido, e sembrava che in tutta la Città lei fosse l’unica dolente e malata. E il Custode delle Case era preoccupato, e ne parlò con Faramir. Allora Faramir andò a cercarla e di nuovo si trovarono insieme sulle mura; e lui le disse: “Éowyn, perché rimani qui, invece di unirti ai festeggiamenti a Cormallen, dopo Cair Andros, dove c’è tuo fratello che ti aspetta?” E lei disse: “Non lo sai?” Ma lui rispose: “Le ragioni possono essere due, ma quale sia quella vera, non lo so.” E lei disse: “Non mi va di giocare agli indovinelli. Parla più chiaro!” “Be’, se lo desideri, signora,” disse: “tu non vai perché ti ha mandato a chiamare soltanto tuo fratello, e assistere al trionfo di Sire Aragorn, erede di Elendil, non ti darebbe più alcuna gioia. Oppure perché io non vado, e tu desideri starmi vicina. E magari per tutt’e due le ragioni, tra le quali tu stessa non sai scegliere. Éowyn, tu non mi ami, o non vuoi amarmi?” “Avrei voluto l’amore di un altro,” rispose lei. “Ma non desidero la pietà di nessuno.” “Lo so,” disse lui. “Desideravi l’amore di Sire Aragorn. Lui era nobile e possente, e tu ambivi a fama e gloria, e a farti trasportar molto al di sopra delle creature meschine che strisciano per terra. E come un grande capitano agli occhi di una recluta, lui ti è parso degno d’ammirazione. E lo è, un signore tra gli uomini, oggi come oggi il più grande. Ma quando ti ha offerto solo comprensione e pietà, tu hai preferito non avere nulla, se non una morte coraggiosa in battaglia. Guardami, Éowyn!” Éowyn guardò Faramir a lungo e senza abbassare gli occhi; e Faramir disse: “Non disdegnare la pietà che è il dono di un cuore gentile, Éowyn! Ma io non ti offro la mia pietà. Tu sei una dama valorosa e nobile e ti sei guadagnata una fama che non verrà dimenticata; e sei una dama così bella, secondo me, che neanche le parole della lingua elfica potrebbero esprimerlo. E io ti amo. Prima avevo pietà del tuo dolore. Mentre adesso, pur scevra da dolore, senza paura né altra pecca, fossi anche la raggiante Regina di Gondor, io ti amerei lo stesso. Tu non mi ami, Éowyn?” Allora nel cuore di Éowyn avvenne un cambiamento, oppure finalmente lei lo capì. E di colpo il suo inverno passò, e il sole brillò su di lei. “Io sono a Minas Anor, la Torre del Sole,” disse; “ed ecco che l’Ombra si è ritirata! Non sarò più una fanciulla guerriera, né rivaleggerò con i grandi Cavalieri, né godrò unicamente dei canti che inneggiano al massacro. Sarò una guaritrice, e amerò tutto quel che cresce e non è sterile.” E tornò a guardare Faramir. “Non desidero più essere una regina,” disse. Allora Faramir rise allegramente. “Meno male,” disse; “perché io non sono un re. Nondimeno sposerò la Bianca Dama di Rohan, se lei lo vorrà. E, sempre se lo vorrà, attraverseremo il Fiume e in giorni più felici ci stabiliremo nel bell’Ithilien a coltivare un giardino. Lì tutto crescerà con gioia, se la Bianca Dama vorrà venire.” “Così dovrei lasciare la mia gente, uomo di Gondor?” disse lei. “E vorresti che il tuo fiero popolo dicesse di te: ‘Ecco un signore che ha domato una selvaggia fanciulla guerriera del Nord! Non poteva scegliersi una donna della razza di Númenor?’” “Lo vorrei,” disse Faramir. E la prese tra le braccia e la baciò sotto il cielo assolato, senza curarsi del fatto che si trovavano in cima alle mura sotto gli occhi di molti. E molti infatti videro loro e la luce che brillava intorno a loro allorché discesero dalle mura e si avviarono mano nella mano verso le Case di Guarigione. E al Custode delle Case Faramir disse: “Ecco Dama Éowyn di Rohan, che adesso è guarita.” E il Custode disse: “In tal caso le permetto di andarsene e le porgo i miei saluti, e le auguro di non soffrire più di ferite o malattie. La metto nelle mani del Castaldo della Città fino al ritorno del fratello.” Ma Éowyn disse: “Ma ora che ho licenza di partire, desidero restare. Questa Casa per me è diventata di tutte le dimore la più lieta.” E lì rimase fino all’arrivo di Re Éomer. Ora nella Città era tutto pronto; e grande era l’affluenza, perché la notizia si era sparsa in tutte le località di Gondor, da Min-Rimmon fino a Pinnath Gelin e al lontano litorale marino; e tutti quelli che potevano si affrettarono a calare in Città. E la Città era di nuovo piena di donne e di bei bambini che tornavano a casa carichi di fiori; e da Dol Amroth giunsero gli arpisti più esperti di tutto il paese; e c’erano suonatori di viola e di flauto e di corno d’argento, e cantanti dalla voce limpida provenienti dalle colline del Lebennin. Giunse infine una sera in cui dalle mura si videro i padiglioni piantati nel campo, e le luci bruciarono tutta la notte mentre gli uomini vegliavano in attesa dell’alba. E quando nel mattino terso sorse il sole sopra i monti a Oriente, dove non incombevano più ombre, allora squillarono tutte le campane, e tutti gli stendardi dispiegati garrirono al vento; e in cima alla Torre Bianca della cittadella innalzarono per l’ultima volta il vessillo dei Castaldi, argento rilucente come neve al sole, senza carichi né emblemi. Allora i Capitani dell’Ovest condussero l’esercito verso la Città e la popolazione vide avanzare una colonna dopo l’altra, lustra e sfolgorante, che ondeggiava argentea al sorgere del sole. Giunti così davanti al Portale si fermarono a duecento passi dalle mura. Non avevano ancora ricostruito le porte, ma avevano innalzato una barriera all’ingresso della Città e piazzato armigeri vestiti d’argento e di nero con lunghe spade sguainate. Davanti alla barriera c’erano Faramir il Castaldo, Húrin Custode delle Chiavi e altri capitani di Gondor, e Dama Éowyn di Rohan con Elfhelm il Maresciallo e molti cavalieri della Marca; e ai due lati della Porta c’era una gran ressa di bella gente in vesti variopinte e inghirlandata di fiori. Talché si era formato un vasto spazio anzi le mura di Minas Tirith, circuito torno torno dai cavalieri e dai soldati di Gondor e di Rohan, e dalla gente della Città e di ogni altra parte del paese. Tutti ammutolirono allorché dai ranghi si fecero avanti i Dúnedain vestiti d’argento e di grigio; in testa incedeva il Sire Aragorn. Indossava una cotta di maglia nera cinta d’argento, e un lungo mantello d’un bianco immacolato fissato al collo da un grande gioiello verde che brillava da lontano; ma in testa non aveva nulla, a parte una stella sulla fronte retta da una sottile fascia d’argento. Con lui erano Éomer di Rohan, il Principe Imrahil e Gandalf tutto di bianco vestito, e quattro piccole figure che molti si stupirono di vedere. “No, cugina! non sono bambini,” disse Ioreth alla parente d’Imloth Melui che aveva accanto. “Quelli sono Periain, dal lontano paese dei Mezzomini, dove sono principi di grande nomanza, dice. Se non lo so io, che ne ho avuto uno in cura alle Case. Sono piccoli, ma valorosi. Ci credi, cugina mia, se ti dico che uno di loro s’è addentrato nella Terra Nera accompagnato soltanto dallo scudiero e ha combattuto contro l’Oscuro Signore da solo e appiccato il fuoco alla sua Torre. Questo almeno raccontano in Città. Dev’essere quello che cammina accanto alla nostra Pietra elfica. Sono grandi amici, ho inteso dire. Che portento, però, il Sire Pietra elfica: non è uno che te le manda a dire, bada bene, però ha un cuore d’oro, come vuole il detto; e ha le mani che guariscono. ‘Le mani del re sono le mani di un guaritore,’ ho detto io; ed è così che si è scoperto tutto. E Mithrandir mi fa: ‘Ioreth, gli uomini ricorderanno a lungo le tue parole’, e…” Ma Ioreth non ebbe modo d’indottrinare oltre la parente venuta dalla campagna, perché squillò una tromba, seguita da un silenzio totale. Allora dalla Porta venne avanti Faramir, con Húrin delle Chiavi e nessun altro, tranne quattro uomini con l’alto elmo e l’armatura della Cittadella, e portavano un grande cofanetto di lebethron nero bordato d’argento. Faramir incontrò Aragorn in mezzo a coloro ivi radunati e s’inginocchiò, e disse: “L’ultimo Castaldo di Gondor chiede licenza di rimetter la sua carica.” E gli porse un bastone bianco; ma Aragorn prese il bastone e glielo restituì, dicendo: “Quella carica non è scaduta, e sarà tua e dei tuoi eredi finché durerà la mia stirpe. Ora svolgi le tue funzioni!” Allora Faramir si rialzò e parlò con voce chiara: “Uomini di Gondor, udite ora il Castaldo di questo Regno! Guardate! uno è venuto alfine a rivendicare il titolo di re. Ecco Aragorn figlio di Arathorn, capo dei Dúnedain di Arnor, Capitano dell’Esercito dell’Ovest, portatore della Stella del Nord, maneggiatore della Spada Riforgiata, vittorioso in battaglia, dalle mani che apportano guarigione, la Pietra elfica, Elessar della stirpe di Valandil, figlio d’Isildur, figlio di Elendil di Númenor. Sarà egli re ed entrerà nella Città per dimorarvi?” E tutto l’esercito e tutta la popolazione gridaron sì all’unisono. E Ioreth disse alla parente: “È solo una di quelle cerimonie che si fanno qui in Città, cugina; lui c’è già entrato, come ti dicevo; e mi ha detto…” E fu di nuovo costretta a tacere, perché Faramir ricominciò a parlare. “Uomini di Gondor, i maestri della tradizione dicono che secondo le antiche usanze il re riceveva la corona dal padre prima che questi morisse; o laddove non era possibile, doveva egli stesso prenderla dalle mani del padre nella tomba ove giaceva. Ma poiché adesso occorre procedere diversamente, usando della potestà di Castaldo oggi ho portato qui da Rath Dínen la corona di Eärnur l’ultimo re, i cui giorni finirono ai tempi dei nostri lontani antenati.” Allora le guardie si fecero avanti e Faramir aprì il cofanetto e tenne sollevata un’antica corona. Aveva la forma degli elmi delle Guardie della Cittadella, ma era più maestosa, ed era tutta bianca, e le ali ai lati erano di perle e d’argento, lavorate a simiglianza d’ali di gabbiano, dacché era l’emblema di re venuti d’oltremare; e sette gemme di diamante tempestavano il cerchiello, e in cima era incastonato un unico gioiello dalla luce che avvampava come fiamma. Allora Aragorn prese la corona e la tenne sollevata, e disse: Et Eärello Endorenna utúlien. Sinome maruvan ar Hildinyar tenn’ Ambar-metta! E quelle erano le parole pronunciate da Elendil quando giunse dal Mare sulle ali del vento: “Dal Grande Mare nella Terra di Mezzo sono giunto. Io qui dimorerò, e così i miei eredi, fino alla fine del mondo.” Poi con grande stupore di molti Aragorn non si mise la corona in testa, ma la restituì a Faramir, e disse: “Grazie al travaglio e al valore di molti io sono entrato in possesso della mia eredità. In pegno di ciò vorrei che fosse il Portatore dell’Anello a consegnarmi la corona e Mithrandir a porla sul mio capo, se vuole; dacché è stato lui il motore di tutto ciò che abbiamo compiuto, e questa vittoria è sua.” Allora Frodo si fece avanti e prese la corona da Faramir e la portò a Gandalf; e Aragorn s’inginocchiò, e Gandalf gli pose la Bianca Corona sul capo, e disse: “Ora vengono i giorni del Re, e possano esser lieti finché dureranno i troni dei Valar!” Ma quando Aragorn si alzò, tutti coloro che lo videro lo fissarono in silenzio, perché sembrava che gli si rivelasse per la prima volta. Alto come i re d’oltremare d’un tempo, spiccava su tutti quelli che aveva d’intorno; antico di giorni pareva e pur nel fiore dell’età virile; e c’era saggezza sulla fronte, e nelle mani forza e guarigione, ed era circonfuso di luce. E allora Faramir gridò: “Ecco il Re!” E in quel momento squillarono tutte le trombe, e il Re Elessar avanzò fino alla barriera, e Húrin delle Chiavi la respinse; e in mezzo alla musica di arpe, viole e flauti, e al canto di voci limpide, il Re passò lungo strade coperte di fiori e giunse alla Cittadella, e vi entrò; e in cima alla torre più alta spiegarono il vessillo dell’Albero e delle Stelle, e iniziò il regno di Re Elessar, che poi molte canzoni han celebrato. E durante il suo regno la Città fu resa più bella di quanto non fosse mai stata, neppure nei giorni della sua pristina gloria; si riempì di alberi e di fontane, di mithril e d’acciaio eran le porte, e le strade lastricate di marmo bianco; e ci lavoravano le Genti della Montagna, e le Genti del Bosco ci si recavano con gioia; e tutto guarì e migliorò, e le case si riempirono di uomini e di donne e di risa di bambini, senza più finestre cieche né cortili vuoti, e dopo la fine della Terza Era del mondo e l’ingresso nella nuova era, la Città serbò il ricordo e la gloria degli anni scomparsi. Nei giorni che seguirono l’incoronazione il Re sedette sul trono nella Sala dei Re e pronunciò sentenze. E giunsero ambasciate da molti paesi e popoli, dall’Est e dal Sud, e dai confini di Boscuro, e da Landumbria all’ovest. E il Re perdonò gli Easterling che si erano arresi e li mandò via liberi, e fece pace con i popoli di Harad; e gli schiavi di Mordor liberò e li rese possessori di tutte le terre intorno al Lago Núrnen. E molti vennero portati al suo cospetto onde ricever lode e ricompensa per il loro valore; e da ultimo il capitano della Guardia condusse Beregond perché lo giudicasse. E il Re disse a Beregond: “Beregond, la tua spada ha versato sangue nel Sacrario, dov’è proibito. Inoltre hai abbandonato il posto senza l’autorizzazione del Signore o del Capitano. Per queste cose, in passato, c’era la pena di morte. Pertanto io devo adesso pronunciar la tua sentenza. “Ogni pena ti è rimessa per il valore mostrato in combattimento, e ancor più perché tutto ciò che hai fatto lo hai fatto per amore di Sire Faramir. Tuttavia, dovrai lasciare la Guardia della Cittadella e partire dalla Città di Minas Tirith.” Allora il sangue defluì dalle guance di Beregond, che fu colpito al cuore e chinò il capo. Ma il Re disse: “Così dev’essere, perché sei assegnato alla Compagnia Bianca, la Guardia di Faramir, Principe d’Ithilien, e tu sarai il suo capitano e dimorerai agli Emyn Arnen in pace e onore, e al servizio di colui per il quale hai rischiato tutto pur di salvarlo dalla morte.” E allora Beregond, cosciente della clemenza e della giustizia del Re, fu felice e, inginocchiatosi, gli baciò la mano e se ne andò, pieno di gioia e di soddisfazione. E Aragorn diede a Faramir Ithilien come principato, pregandolo di dimorare sulle colline degli Emyn Arnen in vista della Città. “Minas Ithil nella Valle di Morgul,” disse, “verrà distrutta da cima a fondo e, quand’anche venisse un giorno risanata, nessuno potrà viverci per molti lunghi anni.” E alla fine Aragorn accolse Éomer di Rohan, e si abbracciarono, e Aragorn disse: “Tra noi non potrebb’essere questione di dare o prendere, né di ricompensa: noi siamo fratelli. In un’ora felice Eorl cavalcò dal Nord, e mai lega di popoli fu più lieta, talché nessuno dei due ha mai tradito l’altro, né mai lo tradirà. Adesso, come sai, abbiamo deposto Théoden l’Illustre in una tomba nel Sacrario, e lì starà per sempre in mezzo ai Re di Gondor, se tu vuoi. O, se lo desideri, verremo noi a portarlo a Rohan, acciocché abbia a riposar tra la sua gente.” E Éomer rispose: “Dal giorno in cui sei spuntato innanzi a me dall’erba verde dei poggi io ti ho amato, e quell’amore non verrà mai meno. Ma adesso devo recarmi per qualche tempo nel mio reame, dove c’è molto da sanare e da mettere in ordine. Quanto al Caduto, quando sarà tutto pronto torneremo a prenderlo; ma lasciamo che riposi qui ancora un poco.” E Éowyn disse a Faramir: “Ora devo tornar nel mio paese e considerarlo con altro occhio, e assistere mio fratello nella sua opera; ma quando colui che a lungo ho amato come un padre sarà infine sepolto e avrà riposo, io farò ritorno.” Passarono così i giorni felici; e l’otto di maggio i Cavalieri di Rohan erano pronti a prendere la via del Nord, e con loro andarono i figli di Elrond. Lungo tutta la strada, dalla Porta della Città fino alle mura del Pelennor, era schierata gente a decretargli onori e lodi. Poi tutti coloro che abitavano lontano tornarono a casa esultanti; mentre nella Città erano all’opera molti volenterosi per ricostruire, rinnovare e rimuovere tutte le cicatrici della guerra e il ricordo delle tenebre. Gli hobbit rimasero ancora a Minas Tirith, con Legolas e Gimli; giacché Aragorn era restio a sciogliere la compagnia. “Da ultimo certe cose devono pur finire,” disse, “ma vorrei che rimaneste ancora un po’: la fine dell’impresa alla quale avete preso parte non è ancora giunta. Si avvicina il giorno che ho aspettato per tutti gli anni della mia maturità e, quando verrà, vorrei avere accanto a me i miei amici.” Ma, di quel giorno, altro non disse. In quel periodo i Compagni dell’Anello abitavano insieme in una bella casa che condividevano con Gandalf, e andavano e venivano a piacimento. E Frodo disse a Gandalf: “Sai che cos’è questo giorno di cui parla Aragorn? Noi qui siamo felici, e io non ho voglia di andarmene; ma i giorni passano presto, e Bilbo aspetta, e la Contea è il mio paese.” “Quanto a Bilbo,” disse Gandalf, “anche lui aspetta quel giorno, e sa che cosa vi trattiene. E quanto al passar dei giorni, ora siamo soltanto a maggio e non ancora in piena estate; e anche se ogni cosa sembra cambiata, come se un’intera epoca del mondo fosse trascorsa, per gli alberi e per l’erba invece siete partiti da meno di un anno.” “Pippin,” disse Frodo, “non avevi detto che Gandalf era meno chiuso di prima? Secondo me era solo stanco delle sue fatiche. Ora si sta riprendendo.” E Gandalf disse: “A molti piace sapere in anticipo che cosa ci sarà in tavola; mentre a quelli che si sono dati da fare per preparare il banchetto piace mantenere il segreto; perché lo stupore accentuerà le parole di lode. E Aragorn aspetta un segno.” Venne un giorno in cui Gandalf si rese irreperibile, e i Compagni si domandarono cosa mai si prospettasse. Ma Gandalf aveva condotto Aragorn fuori città di notte, portandolo alle pendici meridionali del Monte Mindolluin; e lì avevano scoperto un sentiero tracciato in epoca remota che ormai pochi osavano intraprendere. S’inerpicava su per la montagna fino a un alto luogo sacro dove soltanto i re erano usi andare. E risalirono per vie scoscese fino a giungere a un alto campo sotto le nevi che rivestivano i picchi alteri, campo che si affacciava sul precipizio al quale era addossata la Città. E da lì osservarono le terre, perché era mattino; e videro le torri della Città molto più in basso come bianchi pennelli lambiti dalla luce del sole, e tutta la Valle dell’Anduin quale un giardino, e le Montagne dell’Ombra erano velate da una bruma dorata. Da un lato la vista spaziava fino al grigio degli Emyn Muil, e il luccichio delle Cascate di Rauros era come una stella che brillava in lontananza; e dall’altro vedevano il Fiume svolto siccome un nastro fino a Pelargir e, più in là, una luce sull’orlo del cielo evocava il Mare. E Gandalf disse: “Questo è il tuo regno, e cuore del più grande regno a venire. La Terza Era del mondo è finita, e una nuova era è iniziata; ed è compito tuo decretarne l’inizio e preservare quel che va preservato. Pur se molto si è salvato, molto dovrà adesso scomparire; e anche il potere dei Tre Anelli è finito. E tutte le terre che vedi, e quelle che le circondano, saranno abitate da Uomini. È giunta infatti l’ora del Dominio degli Uomini, e l’Antica Genìa sbiadirà o dipartirà.” “Lo so bene, amico caro,” disse Aragorn; “nonpertanto io vorrei giovarmi dei tuoi consigli.” “Non più per molto,” disse Gandalf. “La Terza Era è stata la mia era. Ero il Nemico di Sauron; e la mia opera è compiuta. Presto me ne andrò. Ora l’onere ricadrà su te e sui tuoi.” “Ma io morirò,” disse Aragorn. “Sono un mortale e anche se, essendo quel che sono e della pura razza dell’Ovest, avrò una vita assai più lunga di altri uomini, sarà comunque un breve istante: e quando coloro che ora sono nel grembo materno saranno nati e diventati vecchi, sarò vecchio anch’io. E allora chi governerà Gondor e quelli che considerano questa Città loro regina, se il mio desiderio non verrà esaudito? L’Albero nel Cortile della Fontana è ancora secco e spoglio. Quando scorgerò un segno che sarà mai altrimenti?” “Distogli il viso dal mondo verde e guarda dove tutto sembra freddo e spoglio!” disse Gandalf. Allora Aragorn si girò e alle sue spalle c’era un pendio petroso che scendeva dalle falde della neve; e nel guardare si accorse che, solitario in mezzo al deserto, cresceva un virgulto. Si arrampicò fin lì, e vide che proprio ai bordi della neve spuntava un alberello alto non più di tre piedi. Aveva già messo foglie giovani lunghe e aggraziate, scure sopra e argentate sotto, e sulla cima slanciata portava un grappoletto di fiori dai bianchi petali corruschi come neve al sole. Allora Aragorn gridò: “Yé! utúvienyes! L’ho trovato! To’! ecco un pollone dell’Albero Primigenio! Ma come mai si trova qui? Non ha neanche sette anni!” E Gandalf, sopraggiunto, lo guardò e disse: “Questo è senz’altro un virgulto della linea di Nimloth il bello; germoglio di Galathilion, a sua volta frutto di Telperion dai molti nomi, l’Albero Primigenio. Chi può dire come mai si trovi qui all’ora fissata? Ma questo è un antico sacrario e, anzi che i re venissero a mancare o l’Albero seccasse nel cortile, qui devono aver deposto un frutto. Dicono che, anche se il frutto dell’Albero arriva raramente a maturazione, la vita che ha in sé può invece restar sopita per molti lunghi anni, e a nessuno è dato prevedere quando si sveglierà. Ricordalo. Se un frutto dovesse maturare, andrà piantato, onde evitare che la linea si estingua. Qui è rimasto nascosto sulla montagna, proprio come la razza di Elendil è rimasta nascosta nei deserti del Nord. Eppure la linea di Nimloth è assai più antica della tua, Re Elessar.” Allora Aragorn posò dolcemente la mano sull’alberello, ed ecco che sembrava affondare appena nel terreno, e si lasciò estrarre senza danno; e Aragorn lo riportò alla Cittadella. Allora sradicarono l’albero avvizzito, ma con rispetto; e non lo bruciarono bensì lo misero a riposare nel silenzio di Rath Dínen. E Aragorn piantò il nuovo albero in cortile vicino alla fontana, e rapido e felice esso si mise a crescere; e quando arrivò il mese di giugno eccolo carico di fiori. “Il segno è dato,” disse Aragorn, “e il giorno non è lontano.” E mise sentinelle sulle mura. Era il giorno prima del Solstizio d’Estate quando da Amon Dîn giunsero in Città messaggeri a riferire che una brigata del popolo leggiadro in arrivo dal Nord era ormai nei pressi delle mura del Pelennor. E il Re disse: “Finalmente sono arrivati. Che tutta la Città sia pronta!” Proprio alla Vigilia del Solstizio, quando il cielo era blu come zaffiro e bianche stelle si schiudevano a Oriente, mentre Occidente era ancora dorato, e l’aria fresca e fragrante, i cavalieri giunsero dalla via del Nord alle porte di Minas Tirith. In testa cavalcavano Elrohir e Elladan con un vessillo d’argento, seguiti da Glorfindel e da Erestor e dalla famiglia di Valforra al gran completo, e dopo venivano Dama Galadriel e Celeborn, Sire di Lothlórien, in sella a bianchi corsieri, e con loro molti bei rappresentanti del loro paese, di grigio mantati e con bianche gemme nei capelli; e per finire giunse Messer Elrond, una potenza tra gli Elfi e gli Uomini, reggendo lo scettro di Annúminas e, al suo fianco, su un grigio palafreno cavalcava Arwen sua figlia, Stella Vespertina del suo popolo. E Frodo, quando la vide arrivare rifulgente nella sera, con stelle sulla fronte e una dolce fragranza intorno a sé, fu colto da grande stupore, e disse a Gandalf: “Finalmente capisco perché abbiamo aspettato! Questo è il finale. Ormai non più soltanto il giorno sarà amato, ma anche la notte sarà stupenda e lieta e tutte le sue paure spariranno!” Allora il Re accolse gli ospiti, che scesero da cavallo; e Elrond consegnò lo scettro, e mise la mano della figlia nella mano del Re, e assieme si avviarono verso la Città Alta, e tutte le stelle sbocciarono in cielo. E Aragorn il Re Elessar sposò Arwen Undómiel nella Città dei Re il Giorno di Mezz’Anno, e la storia delle loro vicissitudini e della loro lunga attesa giunse a compimento. CAPITOLO VI MOLTI COMMIATI Giunti finalmente al termine dei festeggiamenti, i Compagni cominciarono a pensare al ritorno a casa. E Frodo andò dal Re, seduto vicino alla fontana ad ascoltare la Regina Arwen che cantava una canzone di Valinor, mentre l’Albero cresceva ed era in fiore. Salutarono Frodo e si alzarono per accoglierlo; e Aragorn disse: “So che cosa sei venuto a dirmi, Frodo: desideri tornare a casa tua. Be’, amico carissimo, l’albero cresce meglio nella terra degli avi; ma tu sarai sempre il benvenuto in tutte le terre dell’Ovest. E pur se il tuo popolo ha conosciuto scarsa fama nelle leggende dei grandi, adesso avrà più rinomanza di tanti vasti regni ormai scomparsi.” “È vero che desidero tornar nella Contea,” disse Frodo. “Ma prima devo andare a Valforra. Perché, se mai è possibile rimpiangere qualcosa in un momento così lieto, io ho sentito la mancanza di Bilbo; e mi è dispiaciuto vedere che non era venuto insieme a tutta la famiglia di Elrond.” “E ti stupisce, Portatore dell’Anello?” disse Arwen. “Conosci il potere di quella cosa ora distrutta; e tutto ciò che ha fatto quel potere adesso è in via di sparizione. Ma il tuo parente ha posseduta questa cosa più a lungo di te. Ormai è avanti con gli anni, secondo i calcoli della sua razza; e ti aspetta perché, tranne in un caso, non farà più altri lunghi viaggi.” “Allora chiedo licenza di congedarmi al più presto,” disse Frodo. “Partiremo tra sette giorni,” disse Aragorn. “Ti accompagneremo per un lungo tratto, fino al paese di Rohan. Entro tre giorni Éomer tornerà qui per ricondurre Théoden a riposare nella Marca, e noi cavalcheremo con lui per onorare il caduto. Ma ora, prima della partenza, voglio confermare quanto ti disse Faramir: tu sei per sempre accetto nel regno di Gondor; e del pari tutti i tuoi compagni. E se io avessi doni degni delle vostre imprese, ve li darei; ma porterete con voi qualsiasi cosa desideriate, e cavalcherete con onore e paludati come principi del posto.” Ma la Regina Arwen disse: “Ti farò io un dono. Perché sono la figlia di Elrond. Io non lo seguirò, ora che andrà agli Approdi; la mia scelta è quella di Lúthien e, siccome lei, ho scelto a un tempo il dolce e l’amaro. Ma in vece mia andrai tu, Portatore dell’Anello, quando sarà il momento, e se allora lo desidererai. Se ancora soffrirai per le lesioni, e il ricordo del fardello peserà, allora potrai recarti all’Ovest, finché ferite e prostrazione non siano guarite. Ma ora metti questa in ricordo di Pietra elfica e di Stella Vespertina con i quali la tua vita s’è intrecciata!” E prese una gemma bianca come una stella che aveva sul petto appesa a una catena d’argento e mise la catena intorno al collo di Frodo. “Quando il ricordo della paura e della tenebra ti turberà,” disse, “questa ti sarà d’aiuto.” Tempo tre giorni e, come aveva detto il Re, Éomer di Rohan arrivò a cavallo in Città, seguito da un’éored dei più bei cavalieri della Marca. Gli diedero il benvenuto; e quando furono seduti tutti a tavola nel Merethrond, la Grande Sala dei Banchetti, Éomer posò gli occhi sulla beltà delle dame presenti e fu colto da grande stupore. E prima d’andarsi a riposare, mandò a chiamare Gimli il Nano e gli disse: “Gimli figlio di Glóin, hai l’ascia a portata?” “No, signore,” disse Gimli, “ma posso andare a prenderla in un attimo, se occorre.” “Giudica tu,” disse Éomer. “Tra noi ci sono ancora certe parole avventate sul conto della Dama del Bosco d’Oro. E ora l’ho vista coi miei occhi.” “Bene, signore,” disse Gimli, “e che cosa dici adesso?” “Ahimè!” disse Éomer. “Non dirò che è la più bella dama che ci sia al mondo.” “In tal caso devo andare a prender l’ascia,” disse Gimli. “Ma prima addurrò questa scusante,” disse Éomer. “Se l’avessi vista in altra compagnia, avrei detto tutto quel che vuoi. Ma ora metterò per prima la Regina Arwen Stella Vespertina, e sono pronto a battermi a mia volta contro chiunque osi smentirmi. Devo chiedere la spada?” Allora Gimli fece un profondo inchino. “No, per me sei scusato, signore,” disse. “Tu hai scelto la Sera, ma il mio amore va al Mattino. E il cuore presagisce che ben presto svanirà per sempre.” Giunse finalmente il giorno della partenza, ed ecco pronta a lasciare la Città diretta a nord una grande e bella compagnia. Allora i re di Gondor e di Rohan andarono al Sacrario e, pervenuti alle tombe di Rath Dínen, in silenzio portarono via Re Théoden su un cataletto attraverso la Città. Poi deposero il cataletto su un gran carro circondato da Cavalieri di Rohan e preceduto dal suo vessillo; e Merry, nella veste di scudiero di Théoden, viaggiò sul carro custodendo le armi del re. Agli altri Compagni fornirono destrieri adatti alla statura; e Frodo e Samplicio cavalcarono al fianco di Aragorn, e Gandalf cavalcava Mantombroso, e Pippin cavalcava con i cavalieri di Gondor; e Legolas e Gimli cavalcavano come sempre assieme in groppa a Arod. Alla cavalcata parteciparono anche la Regina Arwen, e Celeborn e Galadriel con la loro gente, e Elrond con i figli; e i principi di Dol Amroth e di Ithilien, e capitani e cavalieri innumeri. Giammai re della Marca s’ebbe cotanto seguito siccome quello di Théoden figlio di Thengel diretto alla terra degli antecessori. Senza fretta e in pace entrarono nell’Anórien e giunsero al Bosco Grigio sotto Amon Dîn; e lì udirono un suono come di tamburi sulle colline, pur senza scorgere essere vivente. Allora Aragorn fece squillar le trombe; e gli araldi annunciarono: “Mirate, il Re Elessar è venuto! La Foresta di Drúadan egli cede a Ghân-buri-Ghân e alla sua gente: sarà per sempre loro; e d’or innanzi nessuno v’entrerà senza il loro permesso!” Poi i tamburi rullarono forte, indi tacquero. Alla fine, dopo quindici giorni di viaggio, il carro di Re Théoden traversò i verdi campi di Rohan e giunse a Edoras; e lì tutti riposarono. Il Palazzo d’Oro era adorno di bei drappeggi e pieno di luce, e ivi si tenne la festa più sontuosa mai vista dall’epoca della costruzione. Dopo tre giorni gli Uomini della Marca prepararono il funerale di Théoden; ed egli fu sepolto in una casa di pietra con le sue armi e molte altre belle cose che aveva posseduto, e sopra di lui eressero un grande tumulo, coperto di verdi zolle d’erba e di bianchi semprinmente. E adesso otto monticelli si ergevano sul lato est del Campotumulo. Allora i Cavalieri della Casa del Re sfilarono intorno al tumulo su bianchi destrieri e cantarono assieme una canzone in memoria di Théoden figlio di Thengel composta dal suo menestrello Gléowine, che in seguito non compose più altre canzoni. La voce lenta dei Cavalieri commosse perfino chi non conosceva la lingua di quel popolo; ma le parole della canzone accesero una luce negli occhi delle genti della Marca che riudirono in lontananza il tuono degli zoccoli del Nord e la voce di Eorl soverchiar con le grida la battaglia sul Campo di Celebrant; e la storia dei re si srotolò, e il corno di Helm risuonò sulle montagne, finché non scese l’Oscurità e Re Théoden si alzò e cavalcò attraverso l’Ombra fino al fuoco, e morì in gloria proprio quando il Sole, insperato, tornava e brillava al mattino sul Mindolluin. Via dal dubbio e dal buio al sorgere del giorno cantando cavalcò, spada sguainata, in seno al sole. Riaccese la speranza e, nella speranza, chiuse; oltre la morte, la paura, il fato, via dalla perdita e dalla vita, incontro a lunga gloria. Ma Merry, ai piedi del verde tumulo, piangeva e, al termine della canzone, si alzò e gridò: “Théoden Re, Théoden Re! Addio! Per me fosti come un padre, per breve tempo. Addio!” Terminate le esequie, cessato il pianto delle donne, lasciato infine Théoden solo nel suo tumulo, la gente allora si riunì nel Palazzo d’Oro per la grande festa e accantonò il dolore; giacché Théoden aveva vissuto appieno gli anni suoi e chiuso con onore come i suoi più grandi avi. E quando venne il momento di bere in memoria dei re, secondo l’uso della Marca, Éowyn Dama di Rohan si fece avanti, dorata come il sole e bianca come la neve, e porse a Éomer una coppa colma. Allora un menestrello versato nella tradizione si alzò e sciorinò tutti i nomi dei Signori della Marca in ordine di successione: Eorl il Giovane; e Brego costruttore del Palazzo; e Aldor fratello di Baldor lo sventurato; e Fréa, e Fréawine, e Goldwine, e Déor, e Gram; e Helm che si nascose nel Fosso di Helm quando invasero la Marca; e così i nove tumuli della parte occidentale erano al completo, perché a quel punto la linea s’interruppe e, dopo, vennero i tumuli sul lato orientale: Fréalaf, figlio della sorella di Helm, e Léofa, e Walda, e Folca, e Folcwine, e Fengel, e Thengel, e, ultimo della stirpe, Théoden. E quando fecero il nome di Théoden, Éomer vuotò la coppa. Poi Éowyn invitò quelli che servivano a riempire le coppe, e tutti i presenti si alzarono e bevvero al nuovo re, al grido: “Salute, Éomer, Re della Marca!” Alla fine, quando la festa volgeva al termine, Éomer si alzò e disse: “Questa è la festa funebre di Théoden il Re; ma prima di andarcene vi darò una gioiosa notizia, e lui non ci avrebbe trovato nulla da ridire, giacché fu sempre un padre per Éowyn mia sorella. Ordunque udite, voi tutti ospiti miei, bella gente d’innumeri reami, quali non se ne sono mai visti riuniti in questa sala! Faramir, Castaldo di Gondor, e Principe d’Ithilien, chiede la mano di Éowyn Dama di Rohan, ed ella gliela concede di buon grado. Talché essi saranno promessi al cospetto di voi tutti.” E Faramir e Éowyn si fecero avanti e si presero per mano; e tutti quanti bevvero alla loro salute e furono contenti. “Così,” disse Éomer, “un nuovo vincolo rinsalda l’amicizia della Marca e di Gondor, e vieppiù io ne gioisco.” “Avaro tu non sei, Éomer,” disse Aragorn, “a offrire così a Gondor la cosa più bella del tuo regno!” Allora Éowyn guardò negli occhi Aragorn e disse: “Augurami la felicità, mio sovrano e guaritore!” Ed egli rispose: “Ti ho augurato la felicità sin dalla prima volta che t’ho vista. Vederti ora in estasi mi risana il cuore.” Terminata la festa, coloro che dovevano partire presero congedo da Re Éomer. Aragorn e i suoi cavalieri, e la gente di Lórien e di Valforra, si apprestarono a montare in sella; ma Faramir e Imrahil rimasero a Edoras; e anche Arwen Stella Vespertina si trattenne, e disse addio ai fratelli. Nessuno assistette all’ultimo incontro con Elrond suo padre, perché andarono sulle colline e a lungo conversarono, e amaro fu un distacco destinato a protrarsi oltre la fine del mondo. Da ultimo, prima che gli ospiti si avviassero, Éomer e Éowyn si recarono da Merry e gli dissero: “E ora addio, Meriadoc della Contea e Holdwine della Marca! Cavalca incontro alla buona fortuna, e torna presto da noi!” E Éomer disse: “Gli antichi re ti avrebbero coperto di doni, più di quanti non ne porterebbe un carro, per le tue gesta sui campi di Mundburg; tu invece non vuoi altro, dici, che le armi ricevute. Questo lo accetto, dacché doni non ho che siano degni; ma mia sorella ti prega di ricever questa cosuccia, in ricordo di Dernhelm e dei corni della Marca all’arrivo del mattino.” Allora Éowyn diede a Merry un corno antico, piccolo ma finemente lavorato, tutto di bell’argento, con un budriere verde; e gli artefici ci avevano inciso ratti cavalieri che galoppavano in fila tutt’attorno al corno, dalla punta all’imboccatura; e c’erano tracciate rune di grande efficacia. “Questo è un cimelio del nostro casato,” disse Éowyn. “È opera dei Nani, e proviene dal tesoro di Scatha il Verme. Eorl il Giovane lo portò dal Nord. Chi lo suona in caso di bisogno, incuterà paura nel cuore dei nemici e gioia nel cuore degli amici, che lo sentiranno e accorreranno.” Allora Merry, non potendo rifiutarlo, accettò il corno e baciò la mano di Éowyn; e loro lo abbracciarono, e così si separarono per quella volta. Ora gli ospiti erano pronti, e bevvero il bicchiere della staffa, e si accomiatarono con grandi lodi e amichevolezze, e giunsero alfine al Fosso di Helm, dove riposarono due giorni. Allora Legolas mantenne la promessa fatta a Gimli e andò con lui alle Caverne Sfavillanti; e, al ritorno, era silenzioso, limitandosi a dire che soltanto Gimli poteva trovar parole atte a descriverle. “E mai prima d’oggi Nano accampò vittoria contro un Elfo in una disputa oratoria,” diss’egli. “Pertanto ora rechiamoci a Fangorn e pareggiamo i conti!” Dalla Comba del Fosso cavalcarono fino a Isengard, e videro ciò che gli Ent erano stati capaci di fare. Avevano abbattuto e rimosso tutto il cerchio di pietre e trasformato il terreno all’interno in un giardino pieno di frutteti e alberi, attraversato da un corso d’acqua; ma nel mezzo c’era un lago d’acqua chiara dal quale si ergeva tuttora, alta e inespugnabile, la Torre di Orthanc, nera roccia riflessa nello stagno. Per un po’ i viaggiatori sedettero dove un tempo si trovavano le antiche porte d’Isengard, e adesso c’erano due alti alberi come sentinelle all’inizio di un sentiero bordato di verde che menava a Orthanc; e contemplarono stupiti il lavoro effettuato ma, né vicino né lontano, scorsero essere vivente. Di lì a poco, tuttavia, udirono una voce che chiamava hum-hom, hum-hom; ed ecco giungere a grandi passi lungo il sentiero Barbalbero ad accoglierli, affiancato da Sorbolesto. “Benvenuti al Verziere di Orthanc!” disse. “Sapevo del vostro arrivo, ma ero al lavoro nella valle; c’è ancora molto da fare. Ma neanche voi siete stati con le mani in mano al sud e all’est, ho inteso dire; e ho inteso dire solo cose buone, anzi ottime.” Poi Barbalbero lodò le loro gesta, che sembrava conoscere da cima a fondo; e quando finalmente tirò il fiato, osservò a lungo Gandalf. “Be’, però!” disse. “Hai dimostrato d’essere il più potente, e tutti i tuoi sforzi sono stati coronati da successo. E adesso dove te ne andrai? E come mai sei venuto qui?” “Per vedere come procede il tuo lavoro, amico mio,” disse Gandalf, “e per ringraziarti per l’aiuto in tutto ciò che siamo riusciti a compiere.” “Hum, be’, mi pare più che giusto,” disse Barbalbero; “dato che gli Ent hanno senz’altro fatto la loro parte. E non solo nel regolare i conti con quel, hum, quel maledetto scanna-alberi che viveva qui. Perché c’è stata pure una grande irruzione di quei, burárum, quei malocchi-manonera-gambestorte-cuordiselce-ditartigli-pancimmonde-ciucciasangue, morimaite-sincahonda, hum, be’, dato che siete gente frettolosa e il loro nome completo è lungo come anni di tormento, quei vermi d’orchi; e hanno passato il Fiume e sono calati dal Nord e tutt’attorno al bosco di Laurelindórenan, dove non son riusciti a penetrare, grazie ai Grandi che abbiamo qui.” Fece un inchino al Signore e alla Dama di Lórien. “E queste stesse immonde creature sono state più che sorprese d’incontrarci sulla Landa, perché non avevano mai sentito parlare di noi; pur se questo si può dire anche di gente migliore. E non molte si ricorderanno di noi, perché non ne abbiamo lasciate in vita molte, e queste se le è prese quasi tutte il Fiume. Ma è stato un bene per voi perché, se non ci avessero incontrato, allora il re della prateria non avrebbe fatto molta strada e, se l’avesse fatta, poi non avrebbe avuto dove ritornare.” “Lo sappiamo bene,” disse Aragorn, “e a Minas Tirith come a Edoras nessuno lo scorderà mai.” “Mai è una parola troppo lunga perfino per me,” disse Barbalbero. “Finché dureranno i vostri regni, intendi dire; ma dovranno durar davvero a lungo per sembrare lunghi agli Ent.” “La Nuova Era ha inizio,” disse Gandalf, “e in quest’era i regni degli Uomini potrebbero benissimo durare più di te, Fangorn, amico mio. Ma ora, dai, dimmi: com’è andata con l’incarico che ti avevo affidato? Come sta Saruman? Non è ancora stanco di Orthanc? Non penserà certo che tu abbia migliorato la vista dalle sue finestre.” Barbalbero lanciò un lungo sguardo a Gandalf, uno sguardo quasi malizioso, pensò Merry. “Ah!” disse. “Sapevo che ci saresti arrivato. Stanco di Orthanc? Molto stanco alla fine; non tanto però della sua torre bensì della mia voce. Hum! Gli ho rifilato certe lunghe storie, o almeno tali le trovereste secondo il vostro modo di parlare.” “Allora perché restava ad ascoltarle? Sei entrato a Orthanc?” domandò Gandalf. “Hum, no, non ci sono entrato!” disse Barbalbero. “Ma lui si affacciava alla finestra e ascoltava, non potendo ricevere notizie in altro modo, e anche se le notizie gli riuscivano odiose, bramava di sentirle; e io ho fatto sì che le ricevesse tutte. Ma aggiungevo un gran numero di cose sulle quali avesse modo di riflettere. Ha finito per stancarsi molto. È sempre stato un tipo frettoloso. È stata questa la sua rovina.” “Ho notato, mio buon Fangorn,” disse Gandalf, “che fai grande attenzione a dire ascoltava, ha finito, è stato. Perché non al presente? È morto?” “No, non morto, per quel che ne so io,” disse Barbalbero. “Ma se n’è andato. Sì, saranno sette giorni. L’ho lasciato andare. Di lui era rimasto poco quando è strisciato fuori, e quanto a quella specie di verme, la sua creatura, era ridotto a un’ombra esangue. Ora non venirmi a dire, Gandalf, che avevo promesso di tenerlo al sicuro; lo so già. Ma le cose sono cambiate da allora. E io l’ho tenuto al sicuro, fino ad essere sicuro che non avrebbe più fatto del male. Dovresti sapere che più di ogni altra cosa io odio mettere in gabbia esseri viventi, e mi rifiuto, se non in caso di estrema necessità, di tenere in gabbia perfino creature del genere. Un serpente senza zanne può strisciare dove vuole.” “Forse hai ragione,” disse Gandalf; “ma questo serpente aveva ancora un dente, credo. Gli restava il veleno della voce e ha finito per convincere perfino te, Barbalbero, conoscendo il punto debole del tuo cuore. Be’, se n’è andato, non c’è molto da aggiungere. Ma ora la Torre di Orthanc torna al Re, come gli spetta. Anche se forse non ne avrà bisogno.” “Lo vedremo più in là,” disse Aragorn. “Ma darò agli Ent tutta questa vallata per farne quel che vogliono, purché sorveglino Orthanc e controllino che nessuno vi entri senza il mio permesso.” “È chiusa a chiave,” disse Barbalbero. “Ho ordinato a Saruman di chiuderla e di darmi le chiavi. Le ha Sorbolesto.” Sorbolesto si chinò come un albero piegato dal vento e porse a Aragorn due grandi chiavi nere di forma elaborata, unite da un anello d’acciaio. “Adesso vi ringrazio ancora una volta,” disse Aragorn, “e vi dico addio. Possa la vostra foresta crescer di nuovo in pace. E quando questa valle sarà piena, ci sarà sempre altro spazio a ovest dei monti dove voi circolavate tanto tempo fa.” Il viso di Barbalbero si rattristò. “Le foreste possono crescere,” disse. “I boschi estendersi. Ma non gli Ent. Entini non ce ne sono più.” “Ora forse però la vostra ricerca ha più speranze,” disse Aragorn. “A oriente vi si apriranno terre a lungo rimaste inaccessibili.” Ma Barbalbero scosse il capo e disse: “È troppo lontano. E ci sono troppi Uomini di questi tempi. Ma ho dimenticato la buona creanza! Volete fermarvi qui a riposare per un po’? E magari qualcuno di voi avrebbe piacere a traversare la Foresta di Fangorn e abbreviare così la via del ritorno?” Guardò Celeborn e Galadriel. Ma tutti tranne Legolas dissero che dovevano congedarsi e dirigersi a sud o a ovest. “Andiamo, Gimli!” disse Legolas. “Ora, con il permesso di Fangorn visiterò i luoghi reconditi del Bosco di Ent e vedrò alberi quali non se ne trovano altrove nella Terra di Mezzo. Tu verrai con me e manterrai la parola; e così proseguiremo il viaggio assieme verso il nostro paese, a Boscuro e oltre.” Gimli acconsentì, pur senza grande entusiasmo, si sarebbe detto. “Ecco pertanto giungere la fine della Compagnia dell’Anello,” disse Aragorn. “Confido tuttavia che tornerete presto nel mio paese con gli aiuti promessi.” “Verremo, se i nostri sovrani ce lo consentiranno,” disse Gimli. “Ebbene, addio, miei hobbit! Ormai dovreste giunger sani e salvi a casa vostra, e io non resterò sveglio a temere per la vostra incolumità. V’invieremo messaggi quando sarà possibile, e alcuni di noi forse s’incontreranno ancora qualche volta; temo però che non ci ritroveremo mai più riuniti tutti assieme.” Allora Barbalbero disse ad uno ad uno addio, e s’inchinò tre volte lentamente e con gran deferenza innanzi a Celeborn e Galadriel. “Non c’incontriamo da lungo, lungo tempo tra ceppo e pietra, A vanimar, vanimálion nostari!” disse. “È triste incontrarci così, solo alla fine. Perché il mondo sta cambiando: lo sento nell’acqua, lo sento nella terra, e lo fiuto nell’aria. Io non credo che ci rincontreremo.” E Celeborn disse: “Non lo so, Antico.” Ma Galadriel disse: “Non nella Terra di Mezzo, né prima che le terre sepolte sotto l’onda siano nuovamente tratte a galla. Forse c’incontreremo allora nei saliceti di Tasarinan in Primavera. Addio!” Per ultimi Merry e Pippin si accomiatarono dal vecchio Ent che, nel vederli, si rasserenò. “Be’, mia gente allegra,” disse, “vi va di bere un altro sorso insieme a me prima di partire?” “Eccome se ci va,” dissero, e lui li condusse all’ombra di uno degli alberi, e videro che c’era sistemato un grande orcio di pietra. E Barbalbero riempì tre ciotole, e bevvero; e videro i suoi strani occhi che li osservavano da sopra l’orlo della ciotola. “Attenti, attenti!” disse. “Perché siete già cresciuti dall’ultima volta che vi ho visto.” E ridendo svuotarono le ciotole. “Be’, addio!” disse Barbalbero. “E se nel vostro paese vi giungono notizie delle Entesse, non dimenticate di farmelo sapere.” Poi salutando con le sue grandi mani tutta la compagnia si addentrò fra gli alberi. I viaggiatori ora cavalcavano più spediti, e si diressero verso il Varco di Rohan; e Aragorn si accomiatò infine da loro presso il luogo dove Pippin aveva guardato nella Pietra di Orthanc. Una separazione, questa, che rattristava gli Hobbit: Aragorn non li aveva mai abbandonati, era stato la loro guida in mezzo a tanti pericoli. “Magari avessimo una Pietra dove vedere tutti i nostri amici,” disse Pippin, “e parlare con loro da lontano!” “Ne resta una soltanto che potresti usare,” replicò Aragorn; “perché non ti piacerebbe vedere quello che ti mostrerebbe la Pietra di Minas Tirith. Ma il Palantír di Orthanc lo terrà il Re, per vedere quel che succede nel reame, e quel che fanno i servitori. Non dimenticare, Peregrino Took, che sei un cavaliere di Gondor, e io non ti dispenso dal servizio. Ora vai in congedo, ma potrei richiamarti. E rammentate, cari amici della Contea, che il mio regno si stende anche al Nord, e che un giorno ci verrò.” Poi Aragorn si accomiatò da Celeborn e Galadriel; e la Dama gli disse: “Pietra elfica, attraverso le tenebre sei giunto a quello che speravi, e adesso hai tutto quello che desideravi. Fa’ buon uso dei giorni!” Ma Celeborn disse: “Consanguineo, addio! Possa tu conoscere un destino diverso dal mio e conservare il tuo tesoro fino all’ultimo!” E con ciò si separarono, ed era l’ora del tramonto; e quando dopo un po’ si girarono a guardare, videro il Re dell’Ovest in sella al destriero circondato dai suoi cavalieri; e il Sole calante splendeva su di loro e faceva brillare come oro rosso i finimenti, e il bianco manto di Aragorn s’era trasmutato in fiamma. Allora Aragorn prese la pietra verde e la tenne sollevata, e dalla mano sprigionò un fuoco verde. Ben presto la compagnia ridotta, seguendo il corso dell’Isen, prese a ovest e, attraverso il Varco, sottentrò nelle lande desolate ulteriori e poi, dirigendosi a nord, superò i confini di Landumbria. I Landumbriani corsero a nascondersi, perché temevano il popolo Elfico, anche se pochissimi erano mai andati nel loro paese; ma i viaggiatori non se ne curarono: erano pur sempre una grande compagnia e ben provvista di tutto l’occorrente; proseguirono perciò con tutto comodo, piantando le tende a piacimento. Il sesto giorno dopo essersi accomiatati dal Re attraversarono un bosco che scendeva dalle colline ai piedi dei Monti Brumosi, che ora sfilavano sulla destra. Al tramonto, nel riportarsi sul terreno aperto, raggiunsero un vecchio appoggiato a un bastone, vestito di stracci di un colore grigio o bianco sporco, che aveva alle calcagna un altro mendicante, ranco e gemebondo. “Be’, Saruman!” disse Gandalf. “Dove stai andando?” “Che t’importa?” rispose quello. “Vuoi ancora darmi direttive, e non sei soddisfatto della mia rovina?” “Sai già le risposte,” disse Gandalf: “no e no. Ma in ogni caso il tempo delle mie fatiche volge ormai al termine. Il Re si è assunto l’onere. Se avessi aspettato a Orthanc, l’avresti veduto, e ti avrebbe mostrato saggezza e clemenza.” “Ragione di più per andarmene prima,” disse Saruman; “né l’una né l’altra io desidero da lui. Anzi, se vuoi che risponda alla prima domanda, sto cercando una via d’uscita dal suo regno.” “Allora hai di nuovo sbagliato strada,” disse Gandalf, “e non vedo speranza nel tuo viaggio. Ma sdegnerai il nostro aiuto? Noi te l’offriamo.” “A me?” disse Saruman. “No, ti prego, non sorridermi! Preferisco il tuo cipiglio. Quanto alla Dama qui presente, non mi fido di lei: mi ha sempre odiato, tramando a tuo favore. Ti ha fatto passar di qui, ne sono certo, per il piacere di gongolare della mia indigenza. Un piacere che vi avrei negato, se avessi saputo che m’inseguivate.” “Saruman,” disse Galadriel, “noi abbiamo altri impegni e altre brighe che ci sembrano più urgenti che dar la caccia a te. Di’ piuttosto che ti ha raggiunto la fortuna; perché ecco che ti si offre un’ultima occasione.” “Se davvero è l’ultima, ne sono contento,” disse Saruman; “così mi risparmio la noia di rifiutarla ancora. Tutte le mie speranze sono andate in fumo, ma nonpertanto condividerei le vostre. Se ne avete.” Per un attimo gli si accesero gli occhi. “Andatevene!” disse. “Non ho studiato invano certe questioni tanto a lungo. Vi siete condannati da soli, e lo sapete. E mi darà un certo qual conforto, mentre vado errando, sapere che quando avete distrutto la mia casa, avete demolito anche la vostra. E adesso quale nave vi riporterà sull’altra sponda di un mare così vasto?” sbeffeggiò. “Sarà una nave grigia, e piena di fantasmi.” Rise, ma aveva la voce rotta e spaventevole. “Alzati, idiota!” urlò all’altro mendicante, che si era seduto per terra; e lo colpì col bastone. “Dietro front! Se questa brava gente fa la nostra stessa strada, noi ne prenderemo un’altra. Muoviti, o per cena non avrai neanche una crosta!” Il mendicante fece dietro front e ranco e gemebondo si avviò: “Povero vecchio Gríma! Povero vecchio Gríma! Sempre mazziato e offeso. Come lo odio! Quanto vorrei poterlo lasciare!” “Allora lascialo!” disse Gandalf. Ma Rettilingua si limitò a lanciare uno sguardo pieno di terrore a Gandalf con quei suoi occhi cisposi e poi si trascinò in fretta appresso a Saruman. Nel passare accanto alla compagnia i due miserabili giunsero all’altezza degli hobbit, e Saruman si fermò a squadrarli; ma loro lo guardarono con commiserazione. “Così siete venuti a gongolare anche voi, birbe?” disse. “A voi non importa di cosa serve a un mendicante, vero? Voi avete tutto ciò che volete, cibo e begli abiti, e l’erba migliore per la vostra pipa. Oh sì, lo so! Lo so da dove viene. Non è che ne dareste una pipata a un mendicante?” “Lo farei, se ne avessi,” disse Frodo. “Ti posso dare quella che mi è rimasta,” disse Merry, “se aspetti un momento.” Smontò da cavallo e frugò nella sacca appesa alla sella. Poi porse a Saruman un borsello di cuoio. “Prendi quella che c’è,” disse. “Non fare complimenti; viene dai relitti d’Isengard.” “Mia, mia, sì, e l’ho pagata cara!” gridò Saruman, agguantando il borsello. “Questo è solo un rimborso pro forma; perché ne avrete presa di più, ci scommetto. Però un mendicante deve esser grato se un ladro gli restituisce anche soltanto un briciolo del maltolto. Be’, così imparate, vi servirà quando sarete tornati a casa, se troverete che nel Quartiero Sud le cose vanno meno bene del previsto. Possa la vostra terra restare a lungo a corto di foglia!” “Grazie!” disse Merry. “In tal caso mi riprendo il borsello, che non è tuo e ha fatto molta strada assieme a me. Avvolgi l’erba in uno dei tuoi stracci.” “Chi la fa l’aspetti,” disse Saruman e, date le spalle a Merry, mollò un calcio a Rettilingua e si avviò verso il bosco. “Be’, questa è buona!” disse Pippin. “Darti del ladro! E cosa dovremmo dire noi, assaliti, feriti, trascinati dagli orchi per tutto Rohan?” “Ah!” disse Sam. “E ha detto pagata. Come, mi domando. E non mi è piaciuto come ha parlato del Quartiero Sud. È ora di tornare.” “È ora suonata,” disse Frodo. “Ma non possiamo andare più veloci di così, se vogliamo vedere Bilbo. Qualunque cosa accada, io intendo andare prima a Valforra.” “Sì, secondo me è meglio far così,” disse Gandalf. “Ma ahimè per Saruman! Da lui non c’è da aspettarsi più nulla, purtroppo. Si è completamente inaridito. Tuttavia, non sono sicuro che Barbalbero abbia ragione: ho come la sensazione che qualche scherzetto ignobile potrebbe sempre farlo.” L’indomani passarono in Landumbria settentrionale, oramai spopolata, pur essendo una regione verde e amena. Giunse settembre dai giorni dorati e dalle notti argentee, e loro cavalcarono tranquillamente fino al fiume Cigneo e trovarono il vecchio guado, a est delle cascate, dove piombava subitaneamente nel bassopiano. In lontananza a ovest, immersi nelle brume, stagni e isolotti in mezzo ai quali il fiume serpeggiava fino al Pienagrigia: lì in un paese di canne nidificava un’infinità di cigni. Passarono così nell’Eregion e finalmente un bel mattino albeggiò, cangiante sopra un luccichio di brume; e guardando dall’accampamento posto su un collicello i viaggiatori scorsero in lontananza a est il Sole toccare tre picchi che si piantavano in cielo tra le nubi fluttuanti: Caradhras, Celebdil e Fanuidhol. Erano nei pressi delle Porte di Moria. Ivi adesso si attardarono per sette giorni, giacché era prossimo il momento di un altro commiato che erano restii a prendere. Ben presto Celeborn, Galadriel e il loro seguito si sarebbero diretti a est per varcare Cancel Cornorosso e scender la Scalea dei Riombrosi fino al Roggiargento e al loro paese. Finora avevano seguito le vie dell’ovest, avendo molte cose da discutere con Elrond e Gandalf, e lì si trattennero a discorrere con i loro amici. Spesso, molto dopo che gli hobbit erano immersi nel sonno, si sedevano assieme sotto le stelle a rimembrare i tempi andati, nonché tutte le gioie e le pene incontrate nel mondo, o a tenere consiglio sui giorni a venire. Se fosse passato qualche vagabondo, avrebbe visto o udito poco, e gli sarebbe al più sembrato di vedere grigie sagome scolpite nella pietra, vestigia di creature cadute nell’oblio, ora perdute in terre spopolate. Nel guardarsi mente nella mente non si muovevano, né parlavano con la bocca; soltanto gli occhi luminosi si animavano e accendevano al viavai dei pensieri. Ma finirono per dirsi tutto e si separarono di nuovo per qualche tempo, finché non fosse giunta l’ora per i Tre Anelli di sparire. Confondendosi ben presto con le pietre e le ombre, la gente di grigio mantata di Lórien cavalcò incontro alle montagne; e quelli diretti a Valforra sedettero sulla collina a guardare fino a che dalla foschia sempre più fitta sprizzò un bagliore; poi non videro altro. Frodo capì che Galadriel aveva tenuto alto l’anello in segno d’addio. Sam si girò e sospirò: “Quanto mi piacerebbe tornare a Lórien!” Una sera infine, superate le alte brughiere, si trovarono all’improvviso, come sembrava sempre ai viaggiatori, ai margini della profonda vallata di Valforra e in basso videro brillare in lontananza i lumi della casa di Elrond. E scesero, attraversarono il ponte e giunsero alle porte e tutta la casa era piena di luci e di canzoni di gioia per il ritorno di Elrond. Innanzitutto, prima di mangiare o di lavarsi o perfino di togliersi il mantello, gli hobbit si misero in cerca di Bilbo. Lo trovarono tutto solo nella sua cameretta, che rigurgitava di fogli, penne e matite; mentre Bilbo era seduto su una sedia davanti a un vivace focherello. Sembrava molto vecchio, ma sereno, e sonnacchioso. Aprì gli occhi e alzò lo sguardo quando entrarono. “Salve, salve!” disse. “Così siete tornati? E domani è il mio compleanno, per giunta. Ma che bravi! Compirò centoventinove anni, lo sapete? Ancora un anno, se ce la faccio, e avrò raggiunto il Vecchio Took. Mi piacerebbe batterlo; ma si vedrà.” Dopo la celebrazione del compleanno di Bilbo i quattro hobbit rimasero qualche giorno a Valforra e sedettero a lungo in compagnia del loro vecchio amico, che ormai passava la maggior parte del tempo in camera, tranne all’ora dei pasti. Di norma per quelli era ancora puntualissimo, e si svegliava quasi sempre in tempo per andarci. Seduti intorno al camino gli raccontarono tutto quel che ricordavano dei viaggi e delle avventure. Da principio fece finta di prendere appunti; ma si addormentava spesso e al risveglio diceva: “Splendido! Meraviglioso! Ma dov’eravamo rimasti?” E allora riprendevano il racconto dal punto in cui si era appisolato. L’unica parte che sembrò davvero eccitarlo e destar la sua attenzione fu il resoconto dell’incoronazione e delle nozze di Aragorn. “Ovviamente mi avevano invitato al matrimonio,” disse. “E lo aspettavo da molto tempo. Senonché, arrivato il momento, mi sono reso conto che avevo tante di quelle cose da sbrigare qui; e fare i bagagli è una tale seccatura.” Dopo quasi due settimane Frodo, guardando dalla finestra, si accorse che c’era stata una gelata e le ragnatele erano come reti bianche. Di colpo allora capì che doveva partire e dire addio a Bilbo. Il tempo era ancora bello e sereno, dopo una delle estati più stupende a memoria di tutti; ma era arrivato ottobre, e ben presto si sarebbe guastato, e avrebbe ricominciato a piovere e a tirar vento. E la strada da fare era ancora molto lunga. Ma in verità non era il tempo a preoccuparlo. Aveva la sensazione che per lui fosse ora di tornar nella Contea. Sam era dello stesso avviso. Proprio la sera prima gli aveva detto: “Be’, signor Frodo, siamo stati lontano e abbiamo visto un sacco di cose, un posto migliore di questo, però, non l’abbiamo trovato, direi. Qui c’è un po’ di tutto, non so se ci capiamo. La Contea e il Bosco d’Oro e Gondor e i palazzi dei re e le locande e i pascoli e i monti, tutto insieme. Io però ho come la sensazione che presto ci toccherà andar via. A dirvi la verità, sono in pensiero per il veglio.” “Sì, un po’ di tutto, Sam, tranne il Mare,” aveva risposto Frodo; e ora ripeteva fra sé: “Tranne il Mare.” Quel giorno Frodo parlò con Elrond, e decisero che sarebbero partiti l’indomani. Con loro grande gioia Gandalf disse: “Credo che verrò anch’io. Almeno fino a Bree. Voglio vedere Farfaraccio.” In serata andarono a dire addio a Bilbo. “Be’, se dovete partire, c’è poco da obiettare,” disse. “Mi dispiace. Mi mancherete. È bello sapere che siete nei paraggi. Ma sto diventando sempre più assonnato.” Poi diede a Frodo la cotta di mithril e Pungiglione, dimentico di averlo già fatto; e gli diede anche tre libri sapienziali che aveva steso in epoche diverse, scritti con la sua calligrafia filiforme, che sul dorso rosso recavano l’iscrizione: Traduzioni dall’Elfico, di B.B. A Sam diede una piccola borsa d’oro. “Quasi l’ultimo goccio dell’annata Smaug,” disse. “Potrà tornarti utile, se hai intenzione di sposarti, Sam.” Sam arrossì. “Non ho granché da darvi, giovanotti,” disse a Merry e Pippin, “se non buoni consigli.” E finito ch’ebbe di dargliene un notevole campione, aggiunse un’ultima cosa in stile conteale: “Non lasciate che la testa vi diventi troppo grossa per il cappello! Ma se non la smettete presto di crescere, finirete per trovar cari abiti e cappelli.” “Ma se tu vuoi battere il Vecchio Took,” disse Pippin, “non vedo perché noi non dovremmo cercar di battere il Muggitoro.” Bilbo rise e tirò fuori da una tasca due belle pipe con bocchino di perla e cerchiate d’argento finemente lavorato. “Pensatemi quando le fumerete!” disse. “Gli Elfi le hanno fatte apposta per me, ma io non fumo più.” E poi di colpo ciondolò la testa e si appisolò per un poco; e al risveglio disse: “Be’, dov’eravamo rimasti? Ma sì, naturalmente, i regali. A proposito, Frodo, che ne è stato del mio anello, quello che hai portato via?” “L’ho perso, Bilbo caro,” disse Frodo. “Me ne sono sbarazzato, sai.” “Che disdetta!” disse Bilbo. “Mi sarebbe piaciuto rivederlo. Ma no, che sciocco! È per questo che sei partito, no? Per sbarazzartene. Ma è tutto così confuso, sono così tante le cose che sembrano essersi mescolate alla questione: le brighe di Aragorn, e il Bianco Consiglio, e Gondor, e i Cavalieri, e i Sudron, e gli olifanti – ne hai davvero visto uno, Sam? – e le caverne e le torri e gli alberi dorati, e chissà quante altre cose. “Evidentemente io ho preso una strada fin troppo diretta nel viaggio di ritorno. Gandalf, secondo me, avrebbe dovuto portarmi un po’ in giro. Ma allora l’asta avrebbe chiuso prima del mio arrivo, e mi sarei ritrovato ancora più nei guai. In ogni caso, ormai è troppo tardi; e in verità secondo me è assai più comodo star qui ad ascoltare com’è andata. Qui accanto al focolare è assai accogliente, e il cibo è buono, buonissimo e, volendo, ci sono sempre gli Elfi. Che puoi volere di più? La Strada se n’va ininterrotta A partire dall’uscio onde mosse. Or la Strada ha preso una rotta, Seguirla sta ad altri che possono! Intraprendano quel viaggio nuovo, Mentre io con il passo penoso Verso questa locanda mi muovo Per godere il serale riposo.” E mentre mormorava le ultime parole, la testa ricadde sul petto e Bilbo sprofondò nel sonno. La sera s’infittì nella stanza, e il fuoco brillava di luce ancor più accesa; guardarono Bilbo che dormiva e videro che aveva il viso sorridente. Per un po’ rimasero seduti in silenzio; e poi Sam, guardando in giro per la stanza e osservando le ombre tremolanti alle pareti, disse sottovoce: “Secondo me, signor Frodo, non ha scritto molto mentre eravamo via. Ormai non scriverà più la nostra storia.” Al che Bilbo aprì un occhio, come se avesse udito. Poi si svegliò. “Sto diventando sempre più assonnato, lo vedete,” disse. “E quando trovo il tempo per scrivere, mi piace scrivere soltanto poesie. Mi domando, Frodo, mio caro amico, se ti seccherebbe assai metter le cose un po’ in ordine prima di andare via. Raccoglier tutti gli appunti e le carte, anche il diario, e portarli con te, se ne hai voglia. Sai, non ho molto tempo per la scelta e la disposizione e tutto il resto. Fatti aiutare da Sam e, quando avrai dato una sistemata alle cose, torna e io ci darò un’occhiata. Non sarò troppo pignolo.” “Lo farò senz’altro!” disse Frodo. “E tornerò senz’altro presto: non sarà più pericoloso. Ora abbiamo un vero re, e lui riporterà ben presto l’ordine nelle strade.” “Grazie, mio caro amico!” disse Bilbo. “È davvero un gran sollievo per la mente.” E detto fatto si addormentò di nuovo. Il giorno dopo Gandalf e gli hobbit si accomiatarono da Bilbo nella sua camera, perché fuori faceva freddo; e poi dissero addio a Elrond e a tutta la famiglia. Mentre Frodo era sulla soglia Elrond gli augurò buon viaggio, lo benedisse, e aggiunse: “Credo che non sarà necessario che ritorni, Frodo, se non lo fai entro pochissimo tempo. Fra un anno, intorno a questa stagione, quando le foglie saranno d’oro prima di cadere, cerca Bilbo nei boschi della Contea. Io sarò con lui.” Queste parole nessun altro udì, e Frodo le tenne per sé. CAPITOLO VII SULLA VIA DI CASA Finalmente il viso degli hobbit era rivolto verso casa. Erano impazienti di riveder la Contea; ma sulle prime cavalcarono solo lentamente, perché Frodo aveva dato segni di disagio. Giunti al Guado del Bruinen si era fermato, e sembrava restio ad avventurarsi in mezzo al fiume; e si accorsero che per un po’ i suoi occhi non vedevano né loro né le cose che lo circondavano. Era rimasto in silenzio tutta la giornata. Era il sei di ottobre. “Soffri, Frodo?” disse Gandalf dolcemente mentre gli cavalcava a fianco. “Be’, sì,” disse Frodo. “È la spalla. La ferita mi fa male, e il ricordo della tenebra pesa su di me. Oggi fa un anno.” “Ahimè! ci sono ferite che non guariscono mai del tutto,” disse Gandalf. “Temo che sia il mio caso,” disse Frodo. “Non c’è vero ritorno. Anche se rientro nella Contea, non mi sembrerà la stessa; perché io non sono più lo stesso. Sono ferito da pugnale, da aculeo e da dente, e da un lungo fardello. Dove troverò riposo?” Gandalf non rispose. Alla fine del giorno seguente il dolore e il disagio erano passati, e Frodo era di nuovo allegro, come se non ricordasse la cupezza del giorno prima. Dopo di che il viaggio procedette bene, e i giorni trascorsero veloci; se la prendevano comoda e spesso si attardavano nei boschi, dove le foglie erano rosse e gialle al sole autunnale. Alla fine giunsero a Svettavento: era quasi scesa la sera e l’ombra della collina si posava nera sulla strada. Allora Frodo li pregò di accelerare e non volle guardare in direzione della collina, ma cavalcò in mezzo all’ombra a testa bassa e con il mantello stretto intorno al corpo. Quella notte il tempo cambiò, e da Ovest venne un vento carico di pioggia, e soffiò gelido e con forza, e le foglie gialle turbinavano nell’aria come uccelli. Quando giunsero al Bosco Chet i rami erano già quasi spogli e una grande cortina di pioggia celava alla vista Colbree. È così che sul finire di una sera tempestosa e piovorna degli ultimi giorni di ottobre, i cinque viaggiatori risalirono a cavallo la strada e giunsero alla porta meridionale di Bree. Era sprangata; la pioggia li schiaffeggiava in viso, e nel cielo sempre più scuro correvano basse le nuvole, e gli si strinse un po’ il cuore, perché si aspettavano un’accoglienza migliore. Dopo averlo chiamato numerose volte, il guardiano della Porta si decise a uscire, e videro che era armato di un grosso randello. Li squadrò con paura e sospetto; ma quando vide che Gandalf era della partita e che i suoi compagni, malgrado la strana tenuta, erano hobbit, si rasserenò e diede loro il benvenuto. “Entrate!” disse, aprendo la porta. “Non staremo a scambiarci notizie qui al freddo e sotto la pioggia, che serata infame. Ma il vecchio Omorzo vi darà senz’altro il benvenuto al Cavallino, e lì saprete tutto quello che c’è da sapere.” “E lì più tardi verrai a sapere tutto quello che avremo detto noi, e di più,” rise Gandalf. “Come sta Harry?” Il guardiano della Porta si accigliò. “È partito,” disse. “Ma sarà meglio chiedere a Omorzo. Buona sera!” “Buona sera a te!” dissero loro, e varcarono la porta; e allora notarono che dietro la siepe ai bordi della strada avevano costruito una baracca lunga e bassa, e che un pugno d’uomini ne era uscito e li fissava da dietro lo steccato. Quando giunsero alla casa di Bill Felcioso videro che lì la siepe era malconcia e trascurata, e che tutte le finestre erano sigillate. “Non sarà che l’hai ucciso con quella mela, Sam?” disse Pippin. “Magari, signor Pippin,” disse Sam. “Ma mi piacerebbe sapere che fine ha fatto quel povero cavallino. Ci ho pensato non so più quante volte, e i lupi che ululavano e il resto.” Giunsero alfine al Cavallino Inalberato che, almeno da fuori, sembrava immutato; e c’erano luci dietro le tende rosse delle finestre da basso. Suonarono il campanello e Nob venne alla porta, aprì uno spiraglio e sbirciò fuori; e quando li vide sotto la lanterna cacciò un grido di sorpresa. “Signor Farfaraccio! Padrone!” urlò. “Sono tornati!” “Ah sì? Gliela farò vedere io,” fece la voce di Farfaraccio, ed eccolo arrivar di corsa con una mazza in mano. Ma alla vista dei visitatori si fermò di botto e il nero cipiglio del viso si mutò in gioia e stupore. “Nob, razza di gonzo dalla zucca arruffona!” sbraitò. “Non sai chiamare per nome i vecchi amici? Non dovresti spaventarmi così, in tempi come questi. Bene, bene! E da dove venite? Non mi sarei mai aspettato di rivedere nessuno di voi, poco ma sicuro: andarvi a cacciare nella Selva con quel Passolungo, e tutti quegli Uomini Neri in giro. Ma sono proprio contento di vedervi, e Gandalf più di tutti. Entrate! Entrate! Le stesse camere dell’ultima volta? Sono libere. Anzi, la maggior parte delle camere è vuota questi giorni, inutile nascondervelo, e poi ci metterete poco a scoprirlo. Vado a vedere cosa si può fare per la cena, prima possibile; ma al momento sono a corto di personale. Ehi, posapiano di un Nob! Avverti Bob! Ah, ma dimenticavo, Bob non c’è: adesso la sera torna a casa dai suoi. Be’, porta i cavalli degli ospiti nella stalla, Nob! Mentre tu, Gandalf, il tuo lo porterai da solo, ci scommetto. Gran bella bestia, come ho detto la prima volta che l’ho vista. Be’, entrate! Fate come a casa vostra!” Il signor Farfaraccio, in ogni caso, non aveva cambiato modo di parlare, e sembrava sempre immerso nel trambusto trafelato di prima. Eppure in giro non c’era quasi nessuno, e tutto era tranquillo; dalla Sala Comune veniva un basso mormorio di non più di due o tre voci. E vista più da vicino, alla luce di due candele che aveva acceso per fare strada, la faccia del locandiere sembrava piuttosto segnata e angosciata. Li guidò lungo il corridoio fino al salotto che avevano occupato quella strana notte più di un anno addietro; e loro lo seguirono, un po’ inquieti, perché sembrava chiaro che il vecchio Omorzo faceva buon viso davanti a qualche guaio. Le cose non stavano più come prima. Ma non dissero niente, e aspettarono. Come previsto, il signor Farfaraccio si presentò in salotto dopo cena per assicurarsi che fosse stato tutto di loro gradimento. E lo era stato, a dire il vero: birra e cibo ancora non erano peggiorati, almeno al Cavallino. “Ora, non è che mi permetterò d’invitarvi nella Sala Comune stasera,” disse Farfaraccio. “Sarete stanchi; e comunque non c’è molta gente. Ma se poteste dedicarmi una mezz’oretta prima di andare a letto, mi piacerebbe tanto scambiare quattro chiacchiere alla buona, fra di noi.” “È proprio quello che piacerebbe anche a noi,” disse Gandalf. “Non siamo stanchi. Ce la siamo presa comoda. Eravamo bagnati, infreddoliti e affamati, ma tu hai rimediato a tutto. Vieni a sederti! E se hai un po’ d’erba piparina, te ne saremo grati.” “Be’, qualunque altra cosa aveste chiesto, mi avrebbe reso più felice,” disse Farfaraccio. “Se c’è una cosa che manca è proprio quella, visto che abbiamo solo l’erba coltivata da noi, e non basta. Di questi tempi dalla Contea non arriva niente. Ma vedrò di fare quel che posso.” Tornò con una dose sufficiente per un giorno o due, un fascio di foglie intere. “Parete Sud,” disse, “e la migliore che abbiamo; ma non può competere con quella del Quartiero Sud, come ho sempre detto, anche se io sto con Bree nella maggior parte dei casi, chiedo venia.” Lo misero su una grossa poltrona accanto al fuoco, e Gandalf si sedette dall’altra parte del focolare, con gli hobbit fra loro due, su sedie basse; dopo di che parlarono per molte mezz’ore, scambiandosi tutte le notizie che il signor Farfaraccio intendeva dare o ricevere. Gran parte delle cose che avevano da raccontare andava ben oltre la sua visione e fu per il padrone di casa motivo di puro stupore e smarrimento; e suscitò pochi commenti diversi da: “Non mi dire,” spesso ripetuto dal signor Farfaraccio, a dispetto delle prove fornite dalle sue stesse orecchie. “Non mi dire, signor Baggins, o signor Sottocolle? Sono così scombussolato. Non mi dire, Messer Gandalf! Ma tu pensa! Chi l’avrebbe mai detto al giorno d’oggi!” Ma da parte sua non lesinò le parole. Le cose avevano preso una gran brutta piega, disse. Gli affari non solo non andavano bene, ma andavano decisamente male. “Nessuno si avvicina più a Bree dall’Esterno,” disse. “E quelli del posto se ne stanno per lo più chiusi in casa, e tengono la porta sbarrata. E tutto per via dei nuovi arrivati e dei vagabondi che hanno iniziato a risalire dalla Viaverde l’anno scorso, come forse ricorderete; ma in seguito ne sono venuti altri. Alcuni erano soltanto poveracci che fuggivano dai guai; ma i più erano tipacci, ladroni e malandrini. E abbiamo avuto guai anche qui a Bree, guai seri. C’è stata una vera e propria rissa, figuratevi, e c’è scappato pure qualche morto, morto stecchito! Se riuscite a credermi.” “Ti credo eccome,” disse Gandalf. “E quanti?” “Tre e due,” disse Farfaraccio, riferendosi alla gente grande e a quella piccola. “Il povero Mat Piedibrugo, e Rowlie Meladoro, e il piccolo Tom Piccaspini dell’altro versante del Colle; e Willie Scarpati di lassù, e uno dei Sottocolle di Stabbiolo: tutta brava gente, molto compianta. Mentre Harry Caprifoglio che stava di guardia al cancello Ovest, e quel Bill Felcioso, sono passati dalla parte degli stranieri, e sono partiti con loro; e secondo me sono stati loro due a farli entrare. La notte dello scontro, voglio dire. E questo dopo che gli avevamo fatto vedere le porte e li avevamo cacciati via: prima della fine dell’anno è stato; e lo scontro c’è stato all’inizio dell’Anno Nuovo, dopo la grande nevicata che abbiamo avuto. “E adesso si sono dati alle ruberie e vivono fuori, nei boschi oltre Archet, e nelle foreste lontane su a nord. È un po’ come raccontano le storie dei brutti tempi antichi, dico io. Le strade non sono sicure e nessuno si allontana, e la gente si chiude in casa di buon’ora. Dobbiamo tenere guardiani tutt’intorno la recinzione e mettere molti uomini di guardia ai cancelli la notte.” “Be’, nessuno ci ha dato fastidio,” disse Pippin, “e noi andavamo lentamente, senza montare la guardia. Credevamo di esserci lasciati alle spalle tutti i guai.” “Ah, questo no, Messere, malauguratamente,” disse Farfaraccio. “Ma se vi hanno lasciato in pace, non c’è niente di strano. Non si metterebbero contro gente armata, con tanto di spade, elmi e scudi e tutto il resto. Ci penserebbero due volte, garantito. E devo ammettere che anch’io sono rimasto un po’ scioccato quando vi ho visto.” Allora gli hobbit si resero conto all’improvviso che la gente li guardava con stupore non tanto perché fosse sorpresa del loro ritorno quanto perché sbalordita di fronte al loro equipaggiamento. Loro stessi si erano a tal punto abituati alla guerra e a cavalcare in compagnie in gran tenuta da scordare del tutto che la lucente cotta che spuntava dal mantello, e gli elmi di Gondor e della Marca, e i begli emblemi sullo scudo, sarebbero sembrati bizzarri nel loro paese. E anche Gandalf adesso cavalcava sul suo gran destriero grigio, tutto vestito di bianco sotto un ampio mantello azzurro e argento, la lunga spada Glamdring appesa al fianco. Gandalf rise. “Bene, bene,” disse, “se bastiamo noi cinque a spaventarli, allora abbiamo incontrato nemici peggiori durante i nostri viaggi. Ma se non altro ti lasceranno in pace la notte finché noi resteremo.” “E per quanto tempo sarà?” disse Farfaraccio. “Non nego che saremmo felici di avervi con noi per un po’. Il fatto è che non siamo abituati a certe rogne; e i Forestali sono andati via tutti, mi dicono. Mi sa che fino ad ora non avevamo ben capito quello che facevano per noi. Perché ci sono state cose peggiori dei ladri qui da noi. L’inverno scorso i lupi ululavano intorno ai recinti. E nei boschi si aggirano sagome scure, cose orribili che solo a pensarci fanno gelare il sangue nelle vene. Questo ci ha lasciato molto scossi, non so se ci capiamo.” “Lo immagino,” disse Gandalf. “Quasi tutti i paesi sono rimasti sconvolti, assai sconvolti. Ma rallegrati, Omorzo! Avete sfiorato guai molto seri, e sono felice di sentire che non ci siete finiti dentro. Ma sono in arrivo tempi migliori. Migliori forse di tutti quelli che ricordi. I Forestali sono tornati. Noi siamo venuti con loro. E c’è di nuovo un re, Omorzo. Presto il suo pensiero si volgerà in questa direzione. “Allora la Viaverde sarà riaperta e i suoi messaggeri verranno a nord, e ci sarà un grande andirivieni, e le cose malvagie saranno scacciate dalle terre deserte. In verità il deserto con il tempo non sarà più deserto, e ci saranno abitanti e campi dove una volta era landa selvaggia.” Il signor Farfaraccio scosse il capo. “Se sulle strade circolerà un po’ di gente perbene e rispettabile, non farà danno,” disse. “Ma non vogliamo più canaglie e delinquenti. E non vogliamo intrusi a Bree, né nei paraggi di Bree. Vogliamo essere lasciati in pace. Non voglio che tutta una massa di forestieri si accampi qui, s’installi lì e distrugga il paese selvaggio.” “Sarete lasciati in pace, Omorzo,” disse Gandalf. “C’è spazio sufficiente per più di un reame tra l’Isen e il Pienagrigia, o lungo le sponde meridionali del Brandivino, senza che nessuno venga a vivere a meno di molti giorni a cavallo da Bree. E tanta gente abitava un tempo su a nord, a cento miglia o più da qui, al termine della Viaverde: sui Poggi Settentrionali o ai bordi del Lago Evendim.” “Lassù, vicino alla Rocca dei Morti?” disse Farfaraccio, con aria ancor più dubbiosa. “Quella terra è infestata da spettri, dicono. Solo un ladro ci andrebbe.” “I Forestali ci vanno,” disse Gandalf. “La Rocca dei Morti, tu dici. L’hanno chiamata così per lunghi anni; ma il suo vero nome, Omorzo, è Fornost Erain, Norburgo dei Re. E il Re un giorno ci tornerà; e allora ne vedrai passare di bella gente.” “Be’, questo è più incoraggiante, lo ammetto,” disse Farfaraccio. “E sarà senz’altro un bene per gli affari. Purché lasci in pace Bree.” “Lo farà,” disse Gandalf. “La conosce e la ama.” “Sicché adesso la ama?” disse Farfaraccio con aria perplessa. “Anche se non capisco davvero perché dovrebbe, seduto nella sua grossa sedia in cima al suo grande castello, lontano centinaia di miglia. A bere vino da una coppa d’oro, manco a dirlo. Cos’è per lui Il Cavallino, o qualche boccale di birra? Non che la mia birra non sia buona, Gandalf. È straordinariamente buona, da quando sei venuto lo scorso autunno e ci hai messo una buona parola. E mi è stata di conforto in mezzo ai guai, mi tocca dirlo.” “Ah!” disse Sam. “Ma lui dice che la tua birra è sempre buona.” “Lui dice?” “Ma certo che lo dice. Lui è Passolungo. Il capo dei Forestali. Non ti è ancora entrato in testa?” Finalmente c’entrò, e il viso di Farfaraccio divenne il ritratto della meraviglia. Gli occhi si arrotondarono nel faccione e con la bocca spalancata boccheggiava. “Passolungo!” esclamò quando ebbe ripreso fiato. “Lui con una corona e tutto il resto, e una coppa d’oro! Be’, chissà cosa ci aspetta.” “Tempi migliori, almeno per Bree,” disse Gandalf. “Lo spero bene,” disse Farfaraccio. “Be’, questa è stata la chiacchierata più piacevole da non so più quanto tempo a questa parte. E non nego che stanotte dormirò meglio e con il cuore più leggero. Mi avete dato un mucchio di cose su cui riflettere, ma rimanderò tutto a domani. Il letto mi aspetta, e sono certo che anche a voi farà piacere trovarne uno. Ehi, Nob!” chiamò andando alla porta. “Nob, razza di posapiano!” “Nob!” disse tra sé, battendosi la fronte. “Vediamo un po’, che cosa mi ricorda?” “Non un’altra lettera che hai dimenticato, spero, signor Farfaraccio?” disse Merry. “Ma insomma, signor Brandaino, non continuate a ricordarmelo! Ma ecco che mi avete fatto perdere il filo. Vediamo un po’, dov’ero rimasto? Nob, stalle, ah! ecco cos’era. Ho qualcosa che appartiene a voi. Se vi ricordate di Bill Felcioso e del furto dei cavalli: il cavallino che avevate comprato, be’, è qui. È tornato da solo, parola mia. Ma da dove venisse lo sapete meglio di me. Era spelacchiato come un vecchio cane e secco come un attaccapanni, ma era vivo. Se n’è preso cura Nob.” “Come! Il mio Bill?” gridò Sam. “Be’, il mio veglio può dire quello che gli pare, sono nato con la camicia. Ecco esaudito un altro desiderio! Dov’è?” Sam non volle andare a letto prima di aver fatto visita a Bill nella stalla. I viaggiatori si trattennero a Bree tutto il giorno seguente e, almeno quella sera, il signor Farfaraccio non poté lamentarsi degli affari. La curiosità l’ebbe vinta su tutte le paure, e la locanda era affollata. Nel corso della serata gli hobbit ebbero la cortesia di affacciarsi nella Sala Comune, e risposero a una sfilza di domande. A Bree la ritentiva era notevole, e a Frodo chiesero più volte se avesse scritto il libro. “Non ancora,” rispose. “Ora sto andando a casa per fare ordine negli appunti.” Promise di parlare dei fatti incredibili accaduti a Bree, questo per dare un qualche interesse a un libro che aveva tutta l’aria di affrontare per lo più questioni remote e meno importanti “laggiù al sud”. Poi uno dei più giovani chiese una canzone. Ma a quel punto scese il gelo, accompagnato da occhiatacce, e la richiesta non si ripeté. Nessuno evidentemente desiderava assistere di nuovo a qualche fatto arcano nella Sala Comune. Né fastidi di giorno, né rumori di notte, turbarono la pace di Bree durante il soggiorno dei viaggiatori, che il mattino dopo si alzarono presto perché, con il tempo ancora piovoso, avevano intenzione di arrivare alla Contea prima di notte, e la cavalcata era lunga. La popolazione di Bree era tutta in strada per vederli partire, e dell’umore più allegro da un anno a quella parte; e chi non aveva già visto gli stranieri bardati di tutto punto li guardò sbalordito a bocca aperta: Gandalf, con la sua barba bianca, e la luce che sembrava sprigionarsi da lui, come se il manto azzurro altro non fosse che una nube innanzi al sole; e i quattro hobbit simili a cavalieri erranti usciti da racconti quasi caduti nell’oblio. Perfino chi aveva riso a sentire tutte quelle chiacchiere a proposito del Re cominciò a pensare che ci fosse un fondo di verità. “Be’, buona fortuna lungo la via, e buona fortuna per il ritorno a casa!” disse il signor Farfaraccio. “Avrei dovuto avvertirvi prima che non tutto va bene neanche nella Contea, se c’è del vero in quello che sentiamo. Cose strane, dice. Ma una cosa caccia l’altra, e io ero tutto preso dai miei guai. Ma se posso permettermi, voi siete tornati cambiati dai vostri viaggi, e adesso avete l’aria di gente capace di affrontare una situazione che è sfuggita di mano. Non dubito che presto aggiusterete tutto. Buona fortuna a voi! E più spesso tornerete, più mi farete contento.” Gli dissero addio e si allontanarono a cavallo, varcando il cancello Ovest diretti alla Contea. Con loro era Bill il cavallino e, come prima, portava un bel po’ di bagagli, ma trottava accanto a Sam e sembrava alquanto soddisfatto. “Chissà a cosa alludeva il vecchio Omorzo,” disse Frodo. “Qualcosa indovino,” disse Sam con aria cupa. “Quello che ho visto nello Specchio: alberi abbattuti e il mio veglio cacciato via dal Vico. Avrei dovuto sbrigarmi a tornare.” “E qualcosa non va nel Quartiero Sud, è chiaro,” disse Merry, “vista la penuria generale d’erba piparina.” “Qualunque cosa sia,” disse Pippin, “sotto sotto ci dev’esser lo zampino di Lotho: potete starne certi.” “Dentro c’è senz’altro, ma non sotto sotto,” disse Gandalf. “Dimenticate Saruman. Ha iniziato a interessarsi alla Contea prima di Mordor.” “Be’, con noi ci sei tu,” disse Merry, “perciò le cose si sistemeranno presto.” “Sono con voi per il momento,” disse Gandalf, “ma presto non lo sarò più. Non verrò nella Contea. Dovrete sbrigarvela da soli; a questo è servito l’addestramento. Ancora non avete capito? Il mio tempo è scaduto: non spetta più a me sistemare le cose, né aiutare gli altri a farlo. Quanto a voi, miei cari amici, non avrete bisogno di aiuto. Ormai siete grandi. E non solo perché siete molto cresciuti in altezza: voi fate parte dei grandi, e io non ho più alcun timore per nessuno di voi. “Ma se volete saperlo, prenderò presto un’altra strada. Andrò a fare una lunga chiacchierata con Bombadil: una chiacchierata come non ne ho fatte mai in tutto il tempo che ho trascorso qui. Lui va raccogliendo muschio, e io sono stato una pietra condannata a errare. Ma i miei giorni erratici stanno per finire, e ora avremo molte cose da dirci.” Poco tempo dopo giunsero al punto sulla Strada Est dove si erano congedati da Bombadil; e speravano, anzi quasi si aspettavano, di trovarlo lì, in attesa di salutarli mentre passavano. Ma di lui non c’era traccia; e una grigia foschia aleggiava a sud sui Poggitumuli, e uno spesso velame copriva la Vecchia Foresta in lontananza. Si fermarono e Frodo guardò a sud con aria malinconica. “Vorrei tanto rivedere il vecchio amico,” disse. “Chissà come se la passa.” “Bene come sempre, puoi starne certo,” disse Gandalf. “Sereno più che mai; e non molto interessato a tutto quel che abbiamo fatto o visto, immagino, tranne forse ai nostri incontri con gli Ent. Magari un giorno avrai occasione di andarlo a trovare. Ma se fossi in te, ora mi affretterei a tornare a casa, altrimenti non arriverai al Ponte Brandivino prima che chiudano i cancelli.” “Ma non ci sono cancelli,” disse Merry, “non sulla Strada; lo sai benissimo. Certo, c’è la Porta di Landaino; ma lì mi lascerebbero passare a qualsiasi ora.” “Non c’erano cancelli, vorrai dire,” ribatté Gandalf. “Ora secondo me li troverete. E potreste incontrare più difficoltà del previsto perfino alla Porta di Landaino. Ma ve la caverete benissimo. Addio, cari amici! Non per l’ultima volta, non ancora. Addio!” Portò Mantombroso fuori dalla Strada, e il gran cavallo balzò oltre il verde fossato che in quel punto la costeggiava; e poi a un grido di Gandalf scomparì, filando incontro ai Poggitumuli come un vento dal Nord. “Be’, eccoci qui, solo noi quattro, come quando siamo partiti,” disse Merry. “Ci siamo lasciati tutti gli altri alle spalle, uno dopo l’altro. Sembra quasi un sogno che sia lentamente svanito.” >“Non a me,” disse Frodo. “Io invece ho come la sensazione di ripiombare nel sonno.” CAPITOLO VIII IL REPULISTI DELLA CONTEA Era già scesa la notte quando, bagnati e stanchi, i viaggiatori giunsero finalmente al Brandivino e trovarono la strada sbarrata. Alle due estremità del Ponte c’era una lunga palizzata munita di spuntoni; e sull’altra sponda del fiume videro che avevano costruito nuove case: a due piani, con strette finestre ad angolo retto, spoglie e scarsamente illuminate, tutto oltremodo lugubre e anomalo per la Contea. Bussarono alla porta esterna e chiamarono, ma sulle prime non ottennero risposta; e poi, con loro sorpresa, qualcuno suonò un corno e le luci alle finestre si spensero. Una voce urlò nel buio: “Chi è? Andatevene! Non sapete leggere il cartello: Vietato l’ingresso tra il calare e il sorgere del sole?” “Come facciamo a leggere il cartello al buio?” ribatté urlando Sam. “E se quattro hobbit della Contea devono restar fuori sotto la pioggia con una notte come questa, fa’ che trovo il tuo cartello e lo strappo.” Al che si sentì sbattere una finestra e una frotta di hobbit, lanterne in mano, si riversò fuori dalla casa sulla sinistra. Aprirono il cancello più lontano e qualcuno di loro attraversò il ponte. Alla vista dei viaggiatori sembrarono spaventarsi. “E andiamo!” disse Merry, riconoscendo uno degli hobbit. “Non mi riconosci, Hob Guardasiepe? Eppure dovresti. Sono Merry Brandaino e mi piacerebbe sapere che cosa significa tutto questo e che cosa ci fa qui un Landainese come te. Non stavi alla Porta della Siepe?” “Misericordia! È Messer Merry, poco ma sicuro, e tutto bardato per combattere!” disse il vecchio Hob. “Ma come? dicevano ch’eri morto! Smarrito nella Vecchia Foresta, a detta di tutti. Sono contento di vedere che dopo tutto sei vivo!” “Allora smetti di strabuzzare gli occhi da dietro le sbarre e apri il cancello!” disse Merry. “Mi spiace, Messer Merry, ma abbiamo ordini.” “Ordini di chi?” “Del Capo, su a Casa Baggins.” “Capo? Capo? Vuoi dire il signor Lotho?” disse Frodo. “Ho idea di sì, signor Baggins; ma adesso come adesso dobbiamo dire solo ‘il Capo’.” “Ma davvero!” disse Frodo. “Be’, sono contento, se non altro ha lasciato cadere il Baggins. Ma chiaramente è arrivato il momento che la famiglia si occupi di lui e lo rimetta al suo posto.” Dietro la barriera, il silenzio scese tra gli hobbit. “Non servirà a niente parlare così,” disse uno. “Lui lo verrà a sapere. E se fate tanto chiasso, sveglierete il Braccio Destro del Capo.” “Lo sveglieremo in un modo che lo sorprenderà,” disse Merry. “Se vuoi dire che il tuo adorato Capo assolda canaglie nelle terre selvagge, allora non siamo tornati troppo presto.” Balzò giù dal cavallino e, scorto il cartello alla luce delle lanterne, lo strappò, gettandolo al di là del cancello. Gli hobbit arretrarono senza minimamente accennare ad aprire. “Vieni, Pippin!” disse Merry. “Bastiamo noi due.” Merry e Pippin scavalcarono il cancello e gli hobbit fuggirono. Suonò un altro corno. Dalla casa più grande sulla destra una sagoma massiccia si stagliò contro la luce sulla soglia. “Che cosa succede?” ringhiò nel farsi avanti. “Volete sfondare il cancello? Filate o vi torco quel lurido piccolo collo!” Poi si fermò, perché aveva intravisto il balenio delle spade. “Bill Felcioso,” disse Merry, “se non apri quel cancello entro dieci secondi, te ne pentirai. Ti farò assaggiare l’acciaio, se non obbedisci. E quando avrai aperto i cancelli, tu li supererai per non tornare mai più. Sei una canaglia e un grassatore.” Bill Felcioso cedette, si trascinò fino al cancello e l’aprì. “Dammi la chiave!” disse Merry. Ma la canaglia gliela tirò in testa, per poi schizzare fuori nell’oscurità. Nel passare accanto ai cavallini, uno di essi scalciò e lo colpì mentre correva. Scappò con un guaito nella notte e non se ne seppe più nulla. “Bel lavoro, Bill,” disse Sam, rivolto al cavallino. “Ecco sistemato il vostro Braccio Destro,” disse Merry. “Più tardi ci occuperemo del Capo. Nel frattempo vogliamo un alloggio per la notte e siccome, a quanto pare, avete demolito la Locanda del Ponte per costruire invece questo squallore di posto, vi toccherà ospitarci.” “Mi spiace, signor Merry,” disse Hob, “ma non è permesso.” “Che cosa non è permesso?” “Accogliere la gente così su due piedi, e mangiare cibo in più, e cose del genere.” “Ma che cosa è successo qui?” disse Merry. “È stata una cattiva annata, o che? Credevo che fosse stata una bella estate, con un buon raccolto.” “Be’, no, l’annata è stata buona,” disse Hob. “Noi coltiviamo un sacco di roba, ma poi va’ a sapere dove finisce. È per via di tutti questi che ‘raccolgono’ e ‘spartiscono’, io trovo, sempre in giro a contare, a misurare, a immagazzinare. Raccolta molta, spartizione poca, e la maggior parte della roba chi la rivede più.” “E andiamo!” disse Pippin sbadigliando. “Tutto questo stasera è troppo noioso per il sottoscritto. Nelle sacche abbiamo ancora da mangiare. Dateci soltanto una stanza dove coricarci. Sarà sempre meglio di tanti posti dove sono stato.” Gli hobbit al cancello sembravano ancora a disagio, chiaramente infrangevano una regola o un’altra; ma non era il caso di opporsi a quattro viaggiatori così autoritari, armati di tutto punto, due dei quali singolarmente grandi e forti. Frodo ordinò di richiudere i cancelli. In ogni caso era logico stare sul chi vive, finché c’erano canaglie in circolazione. Poi i quattro compagni entrarono nel corpo di guardia hobbit e si sistemarono alla meglio. Era un posto spoglio e brutto, con una misera grata che non permetteva di fare un buon fuoco. Nelle camere di sopra c’erano dure brandine messe in fila e, a ogni parete, era appeso un cartello con una lista di Regole. Pippin le strappò. Birra non ce n’era, e neanche cibo, ma i viaggiatori spartirono quel che avevano portato e fecero tutti un pasto decente; e Pippin infranse la Regola 4 mettendo sul fuoco quasi tutta la razione di legna del giorno dopo. “Be’, che ne direste di una fumata, mentre ci raccontate quello che è successo nella Contea?” disse. “Non c’è più erba piparina,” disse Hob; “se non per gli uomini del Capo. Tutte le scorte sembrano sparite. Abbiamo inteso dire che l’hanno portata via a carrettate lungo la vecchia strada che scende dal Quartiero Sud, oltre Guado Sarn. Sarà stato verso la fine dell’anno scorso, dopo la vostra partenza. Ma già prima pigliava chiotta chiotta quella direzione, in piccole quantità. Quel Lotho…” “Adesso sta’ zitto, Hob Guardasiepe!” sbottarono vari altri hobbit. “Lo sai che non è permesso parlare a vanvera. Il Capo lo verrà a sapere e finiremo tutti nei guai.” “Non verrebbe a sapere un bel niente, se qualcuno di voi non facesse la spia,” ribatté aspramente Hob. “Va bene, va bene,” disse Sam. “Basta così. Non voglio sentire altro. Niente benvenuto, niente birra, niente fumo, e invece un sacco di regole e di chiacchiere da orchi. Speravo di riposare, ma vedo che ci sarà da sgobbare e da penare. Dormiamo e dimentichiamocene fino a domattina!” Il nuovo “Capo” aveva evidentemente modo di procurarsi le informazioni. Tra il Ponte e Casa Baggins ci sarà stata una buona quarantina di miglia, ma qualcuno coprì in fretta il tragitto. Frodo e i suoi amici non tardarono a scoprirlo. Non avevano fatto piani precisi, ma erano più o meno dell’idea di scender prima tutti assieme a Criconca, e di riposare lì per qualche tempo. Ora però, visto come stavano le cose, decisero di andare dritto a Hobbiton. Perciò il giorno dopo si rimisero sulla strada e procedettero a un ritmo sostenuto. Il vento era calato ma il cielo era grigio. Il paese aveva un’aria triste e derelitta; ma in fin dei conti era il primo di novembre e la coda dell’autunno. Eppure sembrava esserci un numero insolito di fuochi, e il fumo saliva da svariati punti tutt’intorno. Una grossa nuvola si alzava in lontananza in direzione di Fondo Boschivo. Sul far della sera erano nelle vicinanze di Ranocchiana, un villaggio proprio sulla Strada, a circa ventidue miglia dal Ponte. Avevano intenzione di trascorrer lì la notte; Il Ciocco Galleggiante a Ranocchiana era una buona locanda. Ma giunti all’estremità orientale del villaggio incontrarono una barriera con un grande cartello, c’era scritto STRADA CHIUSA; dietro si teneva uno stuolo di Sceriffi, bastone in pugno e piuma sul cappello, dall’aria al tempo stesso compresa e alquanto spaventata. “Che significa tutto questo?” disse Frodo, col riso a fior di labbra. “Ecco cosa significa, signor Baggins,” disse il capo degli Sceriffi, uno hobbit con due piume: “siete in arresto per Sfondamento del Cancello, Distruzione del Regolamento, Assalto ai Guardiani dei Cancelli, Sconfinamento, Pernottamento negli Immobili della Contea senza Permesso e Corruzione di Guardie a mezzo Cibo.” “C’è altro?” disse Frodo. “Questo basta e avanza per cominciare,” disse il capo Sceriffo. “Posso aggiungere qualcos’altro, se vuoi,” disse Sam. “Prendere a male parole il vostro Capo, Voglia di prendere a pugni la sua Faccia Pustolosa, e Pensare che voi Sceriffi avete l’aria di un branco di Babbei.” “Adesso basta, Messere. Il Capo vi ordina di seguirci senza fare storie. Vi porteremo ad Acquariva per consegnarvi agli Uomini del Capo; e quando lui si occuperà del vostro caso, potrete dire la vostra. Ma se non volete restare nelle Catorbie più del necessario, io mi tapperei la bocca, foss’in voi.” Con costernazione degli Sceriffi, Frodo e i suoi compagni scoppiarono a ridere. “Non essere assurdo!” disse Frodo. “Io vado dove mi pare e piace, e quando voglio. Si dà il caso che sia diretto a Casa Baggins per motivi personali, ma se insisti per andarci anche tu, be’ sono affari tuoi.” “Benissimo, signor Baggins,” disse il capo, aprendo la barriera. “Ma non dimenticate che siete in arresto.” “Non lo dimenticherò,” disse Frodo. “Mai. Ma forse ti perdonerò. Per oggi comunque non intendo proseguire, perciò, se avrai la cortesia di scortarmi fino al Ciocco Galleggiante, te ne sarò grato.” “Non posso, signor Baggins. La locanda è chiusa. C’è un corpo di guardia degli Sceriffi all’altro capo del villaggio. Vi accompagno.” “Va bene,” disse Frodo. “Facci strada e noi ti seguiremo.” Sam aveva squadrato da cima a fondo gli Sceriffi e ne aveva individuato uno che conosceva. “Ehi, vieni qui, Robin Cunicolo!” lo apostrofò. “Voglio scambiare quattro chiacchiere con te.” Con un’occhiata imbarazzata al capo, che sembrava arrabbiato ma non osava intervenire, lo Sceriffo Cunicolo rallentò il passo e affiancò Sam, che scese di sella. “Sta’ a sentire, compare Robin!” disse Sam. “Tu sei uno di Hobbiton e dovresti avere più sale nella zucca, invece di tendere agguati al signor Frodo e compagnia bella. E che sarebbe questa storia che la locanda è chiusa?” “Sono tutte chiuse,” disse Robin. “Il Capo non approva la birra. O perlomeno è così che è cominciata. Ma adesso mi sa che c’hanno messo le mani i suoi Uomini. E non approva la gente che va in giro; sicché, se uno vuole o deve muoversi, ci tocca andare al corpo di guardia degli Sceriffi e spiegare il perché e il percome.” “Dovresti vergognarti di esserti andato a immischiare in queste scemenze,” disse Sam. “Tu per primo preferivi starci dentro a una locanda, non fuori. In servizio o fuori servizio, ci facevi una capatina tutti i momenti.” “E ce la farei ancora, Sam, se potessi. Ma non te la prendere con me. Io che ci posso fare? Lo sai che mi sono arruolato come Sceriffo sette anni fa, prima che cominciasse tutta questa storia. Mi dava modo di girare per il paese e vedere gente, avere notizie e sapere dov’era la birra buona. Ma ora è diverso.” “Ma puoi sempre mollare, smettere di giocare allo Sceriffo, se ha smesso d’essere un lavoro rispettabile,” disse Sam. “Non c’è permesso,” disse Robin. “Se sento ancora ripetere non è permesso,” disse Sam, “finisce che m’arrabbio.” “Non mi dispiacerebbe mica, sai,” disse Robin abbassando la voce. “Se c’arrabbiassimo tutti assieme magari otterremmo qualcosa. Ma ci sono questi Uomini, Sam, gli Uomini del Capo. Li sguinzaglia dappertutto, e se uno di noialtri piccola gente cerca di far valere i nostri diritti, lo trascinano alle Catorbie. Hanno cominciato con Gnoccoinfarinato, il vecchio Sindaco Will Piedebianco, e ne hanno presi molti altri. E ultimamente andiamo di male in peggio. Spesso adesso li picchiano.” “Allora perché fai il lavoro sporco al posto loro?” disse Sam stizzito. “Chi ti ha mandato a Ranocchiana?” “Nessuno. Stiamo qui nel grande corpo di guardia degli Sceriffi. Adesso siamo il primo Reparto del Quartiero Est. Ci saranno in tutto centinaia di Sceriffi, ma ne vogliono altri, con tutte queste nuove regole. La maggior parte li hanno arruolati a forza, ma non tutti. Anche nella Contea c’è di quelli che ci piace d’impicciarsi degli affari degli altri e fare la voce grossa. E c’è di peggio: c’è qualcuno che fa la spia per il Capo e i suoi Uomini.” “Ah! È così che avete saputo di noi, vero?” “Sì, è così. A noi adesso non è permesso usarlo, ma loro utilizzano il vecchio servizio di Posta Rapida, e tengono corrieri speciali in diversi punti. Ne è arrivato uno ieri sera da Bianchisolchi con un ‘messaggio segreto’, e un altro è partito da qui. E un messaggio è tornato indietro questo pomeriggio che diceva di arrestarvi e portarvi a Acquariva, non direttamente alle Catorbie. Il Capo vuole vedervi subito, evidentemente.” “Gli passerà la voglia quando il signor Frodo avrà finito con lui,” disse Sam. Il corpo di guardia degli Sceriffi a Ranocchiana era brutto quanto quello del Ponte. Aveva un solo piano, ma aveva le stesse finestre strette, ed era fatto di brutti mattoni sbiaditi e messi male. L’interno era umido e squallido, e servirono la cena su un lungo tavolo spoglio che non pulivano da settimane. Il cibo non meritava un ambiente migliore. I viaggiatori furono contenti di andar via. Acquariva distava circa diciotto miglia, e si misero in marcia alle dieci di mattina. Sarebbero partiti anche prima, se il ritardo non avesse irritato così palesemente il capo Sceriffo. Il vento da ovest era girato e soffiava da nord, diventando sempre più freddo, ma la pioggia era cessata. Era una cavalcata comica quella che lasciò il villaggio, anche se i pochi usciti a rimirare la “tenuta” dei viaggiatori non erano poi così sicuri che fosse permesso ridere. Una dozzina di Sceriffi aveva l’incarico di scortare i “prigionieri”; ma Merry li fece marciare avanti, mentre Frodo e i suoi amici cavalcavano dietro. Merry, Pippin e Sam se ne stavano comodamente in sella a ridere, a parlare e a cantare, mentre gli Sceriffi arrancavano cercando di darsi un contegno solenne e severo. Frodo, invece, se ne stava in silenzio, e sembrava piuttosto triste e pensieroso. L’ultima persona che superarono fu un vecchio contadino robusto che potava una siepe. “Salve! Salve!” li canzonò. “Ma insomma chi sarebbero i prigionieri?” Due Sceriffi si staccarono immediatamente dal drappello dirigendosi verso di lui. “Capo!” disse Merry. “Ordina ai tuoi camerati di rientrare subito nei ranghi, se non vuoi che me ne occupi io!” Aspramente richiamati dal capo, i due hobbit tornarono imbronciati sui loro passi. “E ora in marcia!” disse Merry, e da quel momento in poi i viaggiatori fecero in modo che il passo dei cavallini fosse abbastanza veloce da far procedere gli Sceriffi il più in fretta possibile. Il sole spuntò e, malgrado il vento gelido, ben presto eccoli sbuffare e sudare. Alla Pietra dei Tre Quartieri si arresero. Avevano fatto quasi quattordici miglia, con un’unica sosta a mezzogiorno. Adesso erano le tre. Affamati e con i piedi molto indolenziti, non riuscivano più a tenere il passo. “Be’, venite pure con calma!” disse Merry. “Noi proseguiamo.” “Addio, compare Robin!” disse Sam. “Ti aspetterò davanti al Drago Verde, se non hai dimenticato dove sta. Non perdere tempo lungo la strada!” “Questo significa violare l’arresto, ecco cosa,” disse il capo con voce querula, “e io non ne rispondo.” “Ne violeremo un bel po’ di cose, e non ti chiederemo di risponderne,” disse Pippin. “Buona fortuna a voi!” I viaggiatori proseguirono al trotto e, quando il sole iniziò a tramontare lontano all’orizzonte in direzione dei Poggi Bianchi, giunsero ad Acquariva, presso il suo grande stagno; e lì ricevettero il primo colpo davvero doloroso. Questa era la terra di Frodo e Sam, ed essi scoprirono in quel momento di averla a cuore più di qualsiasi altro posto al mondo. Molte delle case che conoscevano erano scomparse. Talune sembravano date alle fiamme. L’amena schiera di antiche buche hobbit lungo l’argine a nord dello Stagno era all’abbandono, e i giardinetti che prima ravvivavano il pendio fino in riva all’acqua erano infestati dall’erbaccia. Peggio ancora, c’era una fila intera di quelle brutte case nuove lungo tutto Bordo Stagno, dove la Strada di Hobbiton costeggiava l’argine. Lì prima c’era un viale alberato. Gli alberi erano spariti. E seguendo sgomenti con lo sguardo la strada che menava a Casa Baggins, scorsero in lontananza un alto camino di mattoni. Vomitava fumo nero nell’aria serotina. Sam era fuori di sé. “Io vado avanti, signor Frodo!” gridò. “Corro a vedere che cosa sta succedendo. Voglio trovare il mio veglio.” “Prima dovremmo sapere che cosa ci aspetta, Sam,” disse Merry. “Ho idea che il ‘Capo’ avrà una banda di canaglie a portata. Sarà meglio trovare qualcuno che ci dica come stanno le cose da queste parti.” Ma nel villaggio di Acquariva tutte le case e tutte le buche erano chiuse, e nessuno li accolse. Si chiesero il perché, ma non tardarono a scoprirne la ragione. Giunti al Drago Verde, l’ultimo edificio in direzione di Hobbiton, ora senza vita e con i vetri rotti, li infastidì vedere una mezza dozzina di grossi Uomini, brutti ceffi appoggiati contro il muro della locanda, dall’occhio strabico e il colorito terreo. “Come quell’amico di Bill Felcioso a Bree,” disse Sam. “Come molti che ho visto a Isengard,” mormorò Merry. Le canaglie avevano mazza in pugno e corno alla cintura ma, a prima vista, non avevano altre armi. All’arrivo dei viaggiatori a cavallo si staccarono dal muro e si misero di traverso sulla strada, bloccando il passaggio. “Dove credete di andare?” disse uno, il più grosso e il più minaccioso della banda. “Per voi la strada finisce qui. E dove sono quegli impagabili Sceriffi?” “L’hanno presa comoda,” disse Merry. “Magari hanno i piedi indolenziti. Abbiamo promesso di aspettarli qui.” “Bah, che vi dicevo?” disse la canaglia ai suoi compari. “Avevo avvertito Sharkey che non era il caso di fidarsi di quei buffoncelli. Dovevamo mandare qualcuno dei nostri.” “E che differenza avrebbe fatto, scusa?” disse Merry. “In questo paese non siamo abituati ai briganti, ma sappiamo come trattarli.” “Briganti, eh?” disse l’uomo. “La mettete su questo tono? Cambiatelo, o ve lo faremo cambiare noi. Non starete per caso alzando la cresta, voi piccoletti? Non contate troppo sul buon cuore del Capoccia. Ora è arrivato Sharkey, e lui farà quello che dice Sharkey.” “E sarebbe?” disse Frodo senza scomporsi. “Questo paese ha bisogno d’essere svegliato e messo a posto,” disse la canaglia, “e ci penserà Sharkey; e userà le maniere forti, se lo costringete. Vi ci vuole un Capoccia più grande. E prima della fine dell’anno ce l’avrete, se ci saranno altri incidenti. Allora imparerete due o tre cose, razza di piccoli topi.” “Come no. Mi fa piacere conoscere i vostri piani,” disse Frodo. “Sto andando a far visita al signor Lotho, e forse interesserà anche a lui conoscerli.” La canaglia rise. “Lotho! Non ti preoccupare. Lui è perfettamente al corrente. Farà quello che dice Sharkey. Perché se un Capoccia pianta grane, noi lo rimpiazziamo. Chiaro? E se dei piccoletti cercano d’entrare dove non sono benvenuti, sappiamo come metterli in condizione di non nuocere. Chiaro?” “Sì, chiarissimo,” disse Frodo. “Mi è chiaro anzitutto che non siete al passo con i tempi e le notizie da queste parti. Sono successe un mucchio di cose da quando avete lasciato il Sud. Avete le ore contate, voi e tutte le altre canaglie. La Torre Oscura è caduta, e a Gondor c’è un Re. E Isengard è stata distrutta e il vostro adorato padrone è ridotto a mendicare nel deserto. L’ho incontrato strada facendo. Ormai la Viaverde la risalgono i messaggeri del Re, non i bravacci d’Isengard.” L’uomo lo squadrò e sorrise. “Ridotto a mendicare nel deserto!” lo scimmiottò. “Non mi dire! Pavoneggiati, pavoneggiati pure, mio piccolo smargiasso. Ma questo non c’impedirà di vivere in questo piccolo grasso paese dove avete battuto la fiacca quanto basta. E” – schioccò le dita in faccia a Frodo – “i messaggeri del Re! Questo è per loro! Quando ne vedrò uno, lo prenderò in considerazione, forse.” Era troppo per Pippin. Tornò col pensiero al Campo di Cormallen, ed ecco che un farabutto dallo sguardo strabico chiamava il Portatore dell’Anello “piccolo smargiasso”. Gettò indietro il mantello, fece balenar la spada, e l’argento e il nero di Gondor rifulsero su di lui mentre si faceva avanti sulla cavalcatura. “Io sono un messaggero del Re,” disse. “Tu stai parlando all’amico del Re, uno dei più celebri in tutti i territori dell’Ovest. Tu sei una canaglia e uno sciocco. In ginocchio, qui sulla strada, e chiedi perdono, o ti caccio in corpo questo flagello dei troll!” La lama scintillò alla luce del sole calante. Merry e Sam sguainarono anch’essi le spade e avanzarono per dar manforte a Pippin; ma Frodo non si mosse. Le canaglie indietreggiarono. Spaventare i contadini di Bree e angariare hobbit disorientati, quello era il loro lavoro. Hobbit intrepidi con spade lucenti e visi implacabili erano una grossa sorpresa. E c’era una nota nella voce di questi nuovi arrivati che non avevano mai sentito prima e che faceva raggelare il sangue. “Andatevene!” disse Merry. “Se molestate di nuovo questo villaggio, ve ne pentirete.” I tre hobbit avanzarono, e allora le canaglie fecero dietro front e fuggirono, risalendo di corsa la Strada di Hobbiton; ma mentre correvano suonarono i corni. “Be’, non si può dire che siamo tornati troppo presto,” disse Merry. “Neppure di un giorno. Forse troppo tardi, almeno per salvare Lotho,” disse Frodo. “Povero idiota, ma lo compatisco.” “Salvare Lotho? Che cosa vuoi dire?” disse Pippin. “Distruggerlo, direi io.” “Credo che tu non abbia capito bene la situazione, Pippin,” disse Frodo. “Lotho non ha mai voluto che degenerasse a tal punto. È stato stupido e malvagio, ma adesso è in trappola. Le canaglie hanno preso il sopravvento e fanno man bassa, raccolgono e maltrattano, dirigono o distruggono le cose a piacimento, in suo nome. E neanche più in suo nome fra non molto. Ora lo tengono prigioniero a Casa Baggins, secondo me, e la paura lo attanaglia. Dovremmo cercare di salvarlo.” “Be’, io sono allibito!” disse Pippin. “Come conclusione del nostro viaggio questa è senz’altro l’ultima cosa che mi sarei aspettato: dover combattere contro mezzi orchi e canaglie nella stessa Contea… per salvare Lotho Pustola!” “Combattere?” disse Frodo. “Be’, prima o poi ci arriveremo. Ma ricordate: nessuno hobbit dev’essere ammazzato, neanche se è passato dall’altra parte. Passato sul serio, intendo; non soltanto costretto a obbedire agli ordini delle canaglie perché ha paura. Nessuno hobbit ne ha mai ucciso un altro di proposito nella Contea, e non cominceremo adesso. Anzi, se è possibile, non dev’essere ucciso proprio nessuno. Mantenete la calma e trattenete la mano fino all’ultimissimo istante!” “Ma se queste canaglie sono molte,” disse Merry, “si finirà per forza per combattere. Quell’aria sconvolta e triste non ti basterà a salvare né Lotho né la Contea, mio caro Frodo.” “No,” disse Pippin. “Non sarà tanto facile spaventarli una seconda volta. Li abbiamo colti di sorpresa. Hai sentito quei corni? È chiaro che ci sono altre canaglie nei paraggi. Saranno molto più arditi quando si saranno radunati. Dovremmo cercar riparo per la notte. In fondo siamo soltanto quattro, anche se armati.” “Io ho un’idea,” disse Sam. “Andiamo dal vecchio Tom Cotton in fondo al Viale Sud! È sempre stato un tipo risoluto. E ha un sacco di figli che erano tutti amici miei.” “No!” disse Merry. “Non serve ‘metterci al riparo’. È proprio ciò che ha fatto la gente, e proprio ciò che conviene a queste canaglie. Gli basterà attaccarci in forze, intrappolarci, e poi costringerci a uscire fuori o bruciarci dentro. No, dobbiamo fare qualcosa all’istante.” “Fare che cosa?” disse Pippin. “Sollevare la Contea!” disse Merry. “Subito! Svegliare tutta la nostra gente! Loro odiano tutto questo, si vede: tutti, a parte un paio di mascalzoni, e qualche scemo che vuole darsi importanza, ma non hanno la minima idea di quello che sta succedendo per davvero. Ma la gente della Contea è così abituata alla vita comoda da tanto di quel tempo che adesso non sa che cosa fare. Le basterà però una scintilla per accendersi. Questo gli Uomini del Capo devono saperlo. Cercheranno di calpestarci e spegnerci al più presto. Ci rimane pochissimo tempo. “Sam, tu puoi fare un salto alla fattoria di Tom, se vuoi. È la persona più importante da queste parti, e la più energica. Andiamo! Io suonerò il corno di Rohan, e offrirò a tutti una musica che non hanno mai sentito prima.” Tornarono al centro del villaggio. Sam partì al galoppo lungo il viale che menava a sud da Cotton. Non aveva fatto molta strada quando all’improvviso udì il chiaro richiamo di un corno salire squillando in cielo. Echeggiò per i campi e le colline; e sì imperioso era il richiamo che lo stesso Sam per poco non tornò indietro in tutta fretta. Il cavallino s’impennò e nitrì. “Su, bello! Su!” gridò. “Torneremo presto.” Poi sentì Merry cambiare nota, e alto si levò il Richiamo del Corno di Landaino, scotendo l’aria. Sveglia! Sveglia! Pericolo, Fuoco, Nemici! Sveglia! Fuoco, Nemici! Sveglia! Dietro di lui Sam udì un gran vociare e uno sbatter di porte. Davanti a lui si accesero luci nel crepuscolo; i cani abbaiavano; accorrevano passi. Prima di giungere in fondo al viale scorse il Fattore Cotton con tre dei suoi figli, il Giovane Tom, Jolly e Nick, corrergli incontro. Brandivano l’ascia, e gli sbarrarono la strada. “No! Non è una di quelle canaglie,” Sam sentì dire al fattore. “Dalla stazza si direbbe uno hobbit, ma vestito in modo strambo. Ehi!” gridò. “Chi sei, e cos’è tutto questo trambusto?” “Sono Sam, Sam Gamgee. Sono tornato.” Il Fattore Cotton si avvicinò e lo squadrò alla luce del crepuscolo. “Be’!” esclamò. “La voce è quella, e la faccia non è peggiorata, Sam. Ma per la strada non ti avrei riconosciuto, bardato così. A quanto pare sei stato in terra straniera. Avevamo paura che fossi morto.” “Non sia mai!” disse Sam. “E nemmeno il signor Frodo. È qui con i suoi amici. Per questo c’è trambusto. Fanno sollevare la Contea. Ci sbarazzeremo di queste canaglie, e anche del loro Capo. Abbiamo appena iniziato.” “Bene, bene!” gridò il Fattore Cotton. “Finalmente ci siamo! È da un anno a questa parte che mi prudono le mani, ma gli altri non volevano saperne. E io dovevo pensare a mia moglie e a Rosie. Queste canaglie non si fermano davanti a niente. Ma ora andiamo, ragazzi! Acquariva si risveglia! Dobbiamo essere della partita!” “E la signora Cotton e Rosie?” disse Sam. “È ancora rischioso lasciarle sole.” “C’è il mio Nibs con loro. Ma puoi andare ad aiutarlo, se ne hai voglia,” disse il Fattore Cotton con un sorrisetto. Poi s’avviò di corsa con i figli verso il villaggio. Sam si affrettò a raggiungere la casa. In cima alle scale che salivano dal vasto cortile la signora Cotton e Rosie stavano accanto alla grande porta rotonda e Nibs, davanti a loro, brandiva un forcone. “Sono io!” gridò Sam, arrivando al trotto. “Sam Gamgee! Perciò vedi di non infilzarmi, Nibs. In ogni caso, indosso una cotta di maglia.” Balzò giù di sella e salì le scale. Lo guardarono in silenzio. “Buona sera, signora Cotton!” disse. “Salve, Rosie!” “Salve, Sam!” disse Rosie. “Dove sei stato? Dicevano che eri morto; ma io ti aspetto dalla primavera. Non avevi molta fretta, vero?” “Forse no,” disse Sam imbarazzato. “Ora però ne avrei. Stiamo per attaccare le canaglie, e devo tornare dal signor Frodo. Ma ho pensato di venire a vedere come stava la signora Cotton, e anche tu, Rosie.” “Stiamo bene, grazie,” disse la signora Cotton. “O meglio, staremmo, se non fosse per questi ladroni di furfanti.” “E allora va’, che aspetti?” disse Rosie. “Ti occupi del signor Frodo da tutto questo tempo e lo molli proprio quando la situazione si fa pericolosa?” Era troppo per Sam. Ci sarebbe voluta una settimana per rispondere, perciò meglio tacere. Si girò e montò in sella. Ma stava già per avviarsi quando Rosie corse giù per le scale. “Ti trovo benissimo, Sam,” disse. “Ora va’! Ma fa’ attenzione, e torna non appena avrai sistemato le canaglie!” Al ritorno, Sam trovò l’intero villaggio in fermento. Oltre a molti ragazzi giovani, più di cento vigorosi hobbit erano già radunati con asce, pesanti martelli, lunghi coltelli e grossi bastoni; alcuni avevano l’arco da caccia. Altri continuavano ad arrivarne da fattorie lontane. Qualche abitante del villaggio aveva acceso un gran falò, tanto per ravvivare l’atmosfera, e perché era una delle cose proibite dal Capo. Nella notte calante ardeva luminoso. Altri, su ordine di Merry, costruivano barricate sulla strada alle due estremità del villaggio. Quando gli Sceriffi si trovarono davanti a quella più bassa rimasero di stucco; ma non appena si resero conto della piega che avevano preso le cose, la maggior parte di loro si tolse la piuma e si unì alla rivolta. Gli altri se la svignarono. Sam trovò Frodo e i suoi amici che parlavano vicino al falò con il vecchio Tom Cotton, circondati da una folla di Acquariva che li osservava con ammirazione. “Be’, qual è la prossima mossa?” disse il Fattore Cotton. “Per dirtelo,” disse Frodo, “devo saperne di più. Quante sono queste canaglie?” “Difficile a dirsi,” rispose Cotton. “Si spostano sempre, vanno e vengono. A volte ce ne sono una cinquantina nelle loro baracche sulla via di Hobbiton; ma da lì poi vanno in giro a rubare o a ‘raccogliere’, come dicono loro. Comunque, ce ne saranno sempre almeno una ventina intorno al Capoccia, come lo chiamano loro. Sta a Casa Baggins, o ci stava; ma adesso come adesso non esce dalla proprietà. Da un paio di settimane in qua, a dire il vero, nessuno l’ha più visto; ma gli Uomini non lasciano avvicinare nessuno.” “Hobbiton non è il loro unico covo, vero?” disse Pippin. “Purtroppo no,” disse Cotton. “Ce ne sono parecchi a Vallelunga e vicino a Guado Sarn, ho inteso; altri sono appostati a Fondo Boschivo; e hanno dei capannoni a Trebbio. E poi ci sono le Catorbie, come le chiamano quelli: le vecchie gallerie-deposito a Gran Sterro, che hanno trasformato in prigioni per chi gli tiene testa. Comunque, secondo me non sono più di trecento in tutto nella Contea, forse meno. Se siamo uniti, possiamo avere la meglio.” “Hanno armi?” domandò Merry. “Fruste, pugnali e mazze, quanto serve per il loro sporco lavoro; finora non hanno fatto vedere niente di più,” disse Cotton. “Ma mi sa che, se arriviamo alle mani, qualcos’altro salta fuori. Qualcuno, comunque, ha l’arco. Ci hanno infilzato un paio dei nostri.” “Hai visto, Frodo!” disse Merry. “Lo sapevo che avremmo dovuto combattere. E poi hanno cominciato loro a uccidere.” “Non proprio,” disse Cotton. “In ogni caso non con le frecce. Sono stati i Took a cominciare. Vedete, signor Peregrino, vostro padre non ha voluto mai saperne di questo Lotho, fin dall’inizio: diceva che, adesso come adesso, se qualcuno doveva mettersi a fare la parte del capo, toccava al vero Conte della Contea e non al primo villan rifatto. E quando Lotho ha mandato i suoi Uomini, da lui hanno ottenuto poco o niente. I Took sono fortunati, hanno quelle buche profonde sulle Verdi Colline, i Grandi Smial e tutto il resto, e i furfanti non c’arrivano fino a loro; e non lasciano entrare le canaglie sulla loro terra. Se ci provano, i Took gli danno la caccia. I Took ne hanno fatti fuori tre che si aggiravano e rubavano. Dopo di che le canaglie sono diventate più cattive. E tengono d’occhio la Terra di Took molto da vicino. Ormai da lì non entra né esce più nessuno.” “E bravi i Took!” gridò Pippin. “Ma ora qualcuno dovrà pur entrarci. Io vado agli Smial. Chi viene con me a Borgo Tuck?” Pippin partì con una mezza dozzina di ragazzi a cavallo. “A presto!” gridò. “Sono soltanto quattordici miglia attraverso i campi. Domattina vi riporterò un esercito di Took.” Merry suonò il corno mentre si allontanavano tra le acclamazioni della gente nella notte che sopraggiungeva. “Nondimeno,” disse Frodo a tutti quelli che erano vicino, “io non vorrei ammazzamenti; neppure di canaglie, a meno che non sia necessario, per impedirgli di fare del male a qualche hobbit.” “Va bene!” disse Merry. “Ma da un momento all’altro riceveremo una visita dalla banda di Hobbiton, credo. Non verranno qui soltanto per fare quattro chiacchiere. Cercheremo di controllarci, ma dobbiamo esser pronti al peggio. Ora, io avrei un piano.” “Ottimo,” disse Frodo. “Prendi le disposizioni necessarie.” In quel mentre alcuni hobbit, mandati verso Hobbiton, tornarono di corsa. “Arrivano!” dissero. “Una ventina o più. Ma due si sono diretti a ovest attraverso i campi.” “A Trebbio, senz’altro,” disse Cotton, “a cercare rinforzi. Saranno quindici miglia a andare e quindici a tornare. Non serve preoccuparsi di loro per ora.” Merry corse via a dare ordini. Il Fattore Cotton fece sgombrare la strada, rimandando tutti a casa, tranne gli hobbit più anziani dotati di un’arma qualsiasi. Non dovettero aspettare molto. Ben presto giunsero voci rumorose e il calpestio di passi pesanti. Di lì a poco ecco un’intera squadra di canaglie venir giù per la strada. Alla vista della barriera risero. Non immaginavano che in quel piccolo paese ci fosse alcunché in grado di tener testa a una ventina della loro genìa insieme. Gli hobbit aprirono la barriera e si scansarono. “Grazie!” li sbeffeggiarono gli Uomini. “Ora di corsa a letto se non volete assaggiare la frusta.” Poi marciarono lungo la strada sbraitando: “Spegnete quelle luci! Entrate in casa e restateci! Sennò cinquanta di voi finiranno nelle Catorbie per un anno. Rientrate! Il Capoccia comincia a perdere la pazienza.” Nessuno badò agli ordini delle canaglie ma, al loro passaggio, tutti si avvicinarono pian piano da dietro e li seguirono. Quando gli Uomini giunsero al falò, lì da solo c’era il Fattore Cotton che si riscaldava le mani. “Chi sei, e cosa credi di fare?” disse il capobanda. Il Fattore Cotton lo squadrò lentamente. “Stavo appunto per chiederti la stessa cosa,” disse. “Questo non è il vostro paese e nessuno vi vuole.” “Be’, noi vogliamo te in ogni caso,” disse il capo. “Vivo o morto. Prendetelo ragazzi! Alle Catorbie, e dategli qualcosa per farlo stare buono!” Gli Uomini fecero un passo avanti e si fermarono di colpo. Tutt’intorno a loro si levò un clamor di voci e a un tratto si accorsero che Cotton non era solo. Erano circondati. Al buio, ai bordi della luce del falò, un cerchio di hobbit era emerso dalle ombre. Erano quasi duecento, tutti armati. Merry si fece avanti. “Ci siamo già incontrati,” disse al capo, “e ti avevo avvertito di non tornare. Ti do un altro avvertimento: sei in piena luce e gli arcieri ti tengono sotto tiro. Se tocchi questo fattore o chiunque altro, sarai ucciso all’istante. Deponete tutte le armi in vostro possesso!” Il capo si guardò intorno. Era in trappola. Ma non aveva paura, non con venti dei suoi a spalleggiarlo. Conosceva troppo poco gli hobbit per rendersi conto del pericolo. Decise stupidamente di combattere. Aprirsi un varco sarebbe stato facile. “Addosso, ragazzi!” gridò. “Suonategliele!” Con un lungo pugnale nella mano sinistra e una mazza nella destra si avventò sul cerchio di hobbit, nel tentativo di sfondarlo e raggiungere Hobbiton. Provò a sferrare un colpo brutale a Merry che gli sbarrava la strada. Cadde morto con quattro frecce in corpo. Tanto bastò a convincere gli altri. Che si arresero. Vennero disarmati e legati assieme, e poi condotti in una baracca vuota costruita da loro stessi, e una volta là li vincolarono mani e piedi e li rinchiusero sotto sorveglianza. Il cadavere del capo fu trascinato via e sepolto. “In fin dei conti sembra quasi troppo facile, no?” disse Cotton. “Ho detto che potevamo avere la meglio. Ma avevamo bisogno di un richiamo. Siete tornati proprio al momento giusto, signor Merry.” “Rimane ancora molto da fare,” disse Merry. “Se i tuoi calcoli erano giusti, ne abbiamo affrontati meno di un decimo finora. Ma ormai fa buio. Credo che per il prossimo colpo dovremo aspettare il mattino. Allora bisognerà far visita al Capo.” “Perché non subito?” disse Sam. “Sono solo le sei. E io voglio vedere il mio veglio. Sapete che ne è di lui, signor Cotton?” “Non sta troppo bene, Sam, ma nemmeno troppo male,” disse il fattore. “Hanno sventrato vico Scarcasacco, e questo è stato un brutto colpo per lui. Abita in una di quelle case nuove che gli Uomini del Capo costruivano quando ancora facevano qualcosa di diverso dal rubare e incendiare: a non più di un miglio da Acquariva. Ma viene a trovarmi, quando ne ha l’occasione, e io faccio in modo che mangi meglio di quei poveretti. Tutto contro Il Regolamento, manco a dirlo. L’avrei preso con me, ma non era permesso.” “Grazie mille, signor Cotton, non lo dimenticherò mai,” disse Sam. “Ma io voglio vederlo. Quel Capoccia e quello Sharkey, di cui parlavano, potrebbero combinare qualche brutto tiro lassù prima di domattina.” “Va bene, Sam,” disse Cotton. “Scegli un paio di ragazzi, poi va’ a prenderlo e portalo a casa mia. Non dovrai passare vicino al vecchio villaggio di Hobbiton sull’Acqua. Il mio Jolly ti mostrerà la strada.” Sam se ne andò. Merry piazzò sentinelle intorno al villaggio e guardie alle barriere per la notte. Poi lui e Frodo andarono con il Fattore Cotton. Sedettero con la sua famiglia nella calda cucina, e i Cotton per educazione fecero qualche domanda sui loro viaggi, senza quasi ascoltar le risposte: li interessavano assai di più gli avvenimenti della Contea. “È cominciato tutto con Pustola, come lo chiamiamo noi,” disse il Fattore Cotton; “ed è cominciato non appena siete partito, signor Frodo. Aveva strane idee, quel Pustola. Sembrava che volesse possedere tutto lui, per poi comandare a bacchetta la gente. Si è scoperto presto che possedeva già molto più di quanto gli spettava; e continuava sempre ad arraffare, anche se da dove venivano quei soldi era un mistero: mulini, birrifici e locande, e fattorie, e piantagioni di erba piparina. A quanto pare, aveva già comprato il mulino di Sabbiaiolo prima di arrivare a Casa Baggins. “Naturalmente ha cominciato con un sacco di proprietà ereditate dal padre nel Quartiero Sud; e pare che da un anno o due vendeva un bel po’ dell’erba migliore, inviata chiotta chiotta lontano. Ma alla fine dell’anno scorso prese a mandar via carrettate di roba, non solo d’erba. Le cose cominciavano a scarseggiare e si avvicinava pure l’inverno. La gente si è arrabbiata, ma lui sapeva come rispondere. Sono arrivati un sacco di Uomini, per lo più canaglie, con grossi carri, certi per portare via le merci al sud, altri per restare. E ne arrivavano sempre di più. E prima di aver capito che aria tirava, eccoli installati qua e là per tutta la Contea, e abbattevano alberi, scavavano e si costruivano baracche e case a tutto spiano. Da principio Pustola pagava per le merci e i danni; ma ben presto quelli hanno cominciato a spadroneggiare e a caparrarsi quello che volevano. “Allora c’è stata un po’ di maretta, non abbastanza però. Il vecchio Will, il Sindaco, voleva andare a Casa Baggins a protestare, ma non c’è mai arrivato. Le canaglie lo hanno acciuffato e rinchiuso in un buco a Gran Sterro, e sta ancora lì. Dopo di che, era subito dopo l’inizio del Nuovo Anno, non abbiamo più avuto un Sindaco, e Pustola si è fatto chiamare Sceriffo in Capo, o solo Capo, e ha fatto il comodo suo; e se qualcuno provava a ‘alzare la cresta’, come dicevano loro, faceva la fine di Will. Così le cose sono andate di male in peggio. Nessuno aveva più da fumare, a parte gli Uomini; e il Capo che non approva la birra, se non per i suoi Uomini, ha chiuso tutte le locande; e tutto ha cominciato a scarseggiare, a parte le Regole, a meno che non riuscivi a nasconder qualcosina quando i furfanti andavano in giro a raccogliere la roba ‘per un’equa distribuzione’: che voleva dire tutto per loro e niente per noi, tranne gli avanzi disponibili nei corpi di guardia degli Sceriffi, sempre che riuscivi a digerirli. Un’infamità. Ma da che è arrivato Sharkey, è la catastrofe.” “Chi è questo Sharkey?” disse Merry. “Ho sentito fare il suo nome da una delle canaglie.” “La canaglia più grossa del branco, chi altri?” rispose Cotton. “Sarà stato all’ultimo raccolto, verso fine settembre, che abbiamo sentito parlare di lui. Non l’abbiamo mai visto, ma sta a Casa Baggins; e mi sa che adesso è lui il vero Capo. Le canaglie fanno tutte quello che dice lui, e lui non fa che dire: tagliate, bruciate, distruggete; e adesso siamo arrivati a uccidere. Non lo fanno più manco per cattiveria. Abbattono gli alberi e li lasciano per terra, bruciano le case e non ne costruiscono. “Prendete il mulino di Sabbiaiolo, per dire. Pustola lo ha demolito non appena installato a Casa Baggins. Poi ha fatto venire un branco di luridi Uomini per costruirne uno più grande pieno zeppo di ruote e di marchingegni strampalati. Solo quello stupido di Ted era contento, e adesso ci lavora e pulisce le ruote per conto degli Uomini, mentre il padre era il Mugnaio e il padrone. L’idea di Pustola era di macinare di più e più in fretta, almeno così diceva. E ne ha altri, di mulini così. Per macinare però ci vuole il grano; e per il mulino nuovo non ce n’era di più che per quello vecchio. Ma da quando è arrivato Sharkey hanno smesso completamente di macinare grano. Non fanno che martellare, affumicarci e appestarci, e a Hobbiton ormai non c’è più pace manco di notte. E scaricano lerciume di proposito; hanno inquinato tutto il corso inferiore dell’Acqua, e il liquame sta scendendo fino al Brandivino. Se vogliono trasformare la Contea in un deserto, hanno imboccato la strada giusta. Io non credo che dietro tutto questo c’è Pustola. Io dico che è Sharkey.” “Proprio così!” interloquì il Giovane Tom. “Tu pensa che hanno preso perfino la vecchia mamma di Pustola, quella Lobelia, e lui le voleva bene, anche se era l’unico. Certi di Hobbiton hanno visto tutto. Lei viene giù per il viale con la sua vecchia ombrella. Certi furfanti andavano su con un grosso carro. “‘Dov’è che andate?’ dice lei. “‘A Casa Baggins,’ dicono loro. “‘A fare che?’ dice lei. “‘A costruire baracche per Sharkey,’ dicono loro. “‘Chi vi ha detto che potevate farlo?’ dice lei. “‘Sharkey,’ dicono loro. ‘Perciò togliti di mezzo, vecchia megera!’ “‘Ve lo do io, Sharkey, sporchi ladroni di canaglie!’ dice lei, e brandita l’ombrella si avventa sul capo, quasi due volte più grosso di lei. Sicché l’hanno presa e trascinata di forza alle Catorbie, alla sua età. Ne hanno presi altri che ci mancano di più, ma tocca ammettere che ha mostrato più carattere lei di quasi tutti.” Nel mezzo di questa chiacchierata ecco spuntare Sam con il suo veglio. Il vecchio Gamgee non sembrava molto invecchiato, giusto un po’ più sordo. “Buona sera, signor Baggins!” disse. “Sono proprio contento di rivedervi sano e salvo. Ma ho conti in sospeso con voi, per così dire, se posso permettermi. Non avreste mai e poi mai dovuto vendere Casa Baggins, come ho sempre detto. Da lì è partita tutta la buriana. E intanto che voi scorribandavate in terre straniere, a caccia di Uomini Neri su per le montagne, a sentire Sam, anche se sul perché non si sbottona, quelli hanno sventrato vico Scarcasacco e rovinato le mie tate!” “Sono profondamente desolato, signor Gamgee,” disse Frodo. “Ma ora sono tornato e farò di tutto per rimediare.” “Be’, meglio di così non potevate parlare,” disse il Veglio. “Il signor Frodo Baggins è un vero gentilhobbit, l’ho sempre detto, qualsiasi cosa uno pensi di altri che portano lo stesso cognome, chiedo venia. E il mio Sam, spero che s’è comportato bene e che v’ha dato soddisfazione.” “Mi ha dato piena soddisfazione, signor Gamgee,” disse Frodo. “Anzi, se riuscite a crederlo, adesso è una delle persone più famose di tutti i paesi, e stanno scrivendo canzoni che cantano le sue imprese da qui al Mare e di là dal Grande Fiume.” Sam arrossì, ma guardò Frodo con gratitudine, perché gli occhi di Rosie brillavano e lei gli sorrideva. “Certo che ce ne vuole per crederci,” disse il Veglio, “anche se vedo che ha avuto strane frequentazioni. Che fine ha fatto il suo corpetto? Non approvo questa ferraglia, anche se uno sa portarla.” La famiglia del Fattore Cotton e tutti gli ospiti erano in piedi di prima mattina. Durante la notte non si era sentito nulla, ma ci sarebbero stati certamente altri guai prima che finisse la giornata. “Sembra che lassù a Casa Baggins non c’è rimasta manco una canaglia,” disse Cotton, “ma la banda di Trebbio spunterà da un momento all’altro.” Dopo colazione giunse un messaggero dalla Terra di Took. Era esultante. “Il Conte ha sollevato l’intero paese,” disse, “e la notizia si è sparsa dappertutto come il fuoco. Le canaglie che sorvegliavano la nostra terra sono fuggite verso sud, quelle sopravvissute. Il Conte le ha inseguite per contrastare la grossa banda che sta laggiù; ma ha rimandato indietro il signor Peregrino con tutti quelli di cui può fare a meno.” Le altre notizie erano meno buone. Merry, che era rimasto fuori tutta la notte, tornò al galoppo verso le dieci. “C’è una grossa banda a circa quattro miglia,” disse. “Vengono dalla strada di Trebbio, ma li ha raggiunti un gran numero di canaglie sbandate. Saranno quasi un centinaio; e lungo il cammino bruciano tutto. Maledetti!” “Ah! Questi non si fermeranno a chiacchierare, uccideranno se ne avranno modo,” disse il Fattore Cotton. “Se i Took non arrivano prima, ci conviene metterci al riparo e prenderli a frecciate senza discutere. Ci sarà da combattere prima di aver risolto la questione, signor Frodo.” I Took arrivarono prima. Di lì a poco entrarono nel villaggio, erano un centinaio, da Borgo Tuck e dalle Verdi Colline, con Pippin in testa. Ora Merry disponeva di una hobbiteria abbastanza numerosa e solida da affrontare le canaglie. Gli esploratori riferirono che avanzavano a ranghi serrati. Sapevano che la campagna si era sollevata contro di loro e intendevano chiaramente stroncare senza pietà la rivolta nel punto dove si concentrava, ad Acquariva. Ma per quanto determinati, non sembravano avere un capo esperto nella guerra. Avanzavano senza la minima precauzione. Merry fece rapidamente i suoi piani. Le canaglie arrivarono marciando dalla Strada Est e, senza fermarsi, presero la Via di Acquariva, che saliva per un tratto costeggiata da alte scarpate sormontate da basse siepi. Dietro una svolta, a un duecento metri dalla strada principale, incontrarono una solida barriera di vecchi carri rovesciati. Questo li fermò. In quello stesso istante si avvidero che sulle siepi ai lati, poco più su delle loro teste, era distribuita una schiera di hobbit. Alle spalle altri hobbit ora spingevano qualche carro rimasto celato in un campo e bloccavano così la ritirata. Una voce si rivolse a loro dall’alto. “Be’, siete caduti in trappola,” disse Merry. “I vostri compari di Hobbiton hanno fatto lo stesso, e uno è morto e gli altri sono prigionieri. Deponete le armi! Poi indietreggiate di venti passi e sedetevi. Chiunque tenti di fuggire verrà ucciso.” Ma le canaglie non erano tipi da farsi intimidire per così poco. Alcuni obbedirono, ma furono aggrediti dai compagni. Una ventina o più fece dietro front e si lanciò contro i carri. Sei vennero abbattuti, ma gli altri sfondarono la barricata, uccidendo due hobbit e sparpagliandosi poi per la campagna in direzione di Fondo Boschivo. Altri due caddero durante la fuga. Merry suonò il corno e da lungi altri risposero. “Non andranno lontano,” disse Pippin. “Tutta la campagna ora brulica di nostri cacciatori.” Dietro, gli Uomini intrappolati nel viale, ancora un’ottantina, cercarono di scavalcare la barricata e le scarpate, e gli hobbit furono costretti a ucciderne molti con le frecce e a colpi d’ascia. Ma molti dei più forti e dei più disperati sortirono dal lato occidentale e attaccarono selvaggiamente il nemico, ormai più propensi a uccidere che a scappare. Parecchi hobbit caddero e il resto esitava, quando Merry e Pippin, che si trovavano sul lato orientale, tornarono piombando sulle canaglie. Merry uccise personalmente il capo, un energumeno dall’occhio strabico simile a un grosso orco. Poi richiamò le sue forze, chiudendo gli ultimi Uomini superstiti in un ampio cerchio di arcieri. Finalmente lo scontro cessò. Quasi settanta canaglie giacevano morte sul campo di battaglia, e una dozzina erano prigioniere. Diciannove hobbit erano rimasti uccisi, e una trentina feriti. Le canaglie morte vennero caricate sui carri e trasportate fino a una vecchia sabbionaia, dove li seppellirono: nella Cava della Battaglia, come la chiamarono in seguito. Gli hobbit caduti furono deposti tutti assieme in una fossa sul fianco della collina, dove eressero poi una grande lapide circondata da un giardino. Così ebbe termine la Battaglia di Acquariva del 1419, l’ultima battaglia combattuta nella Contea, e l’unica dopo quella dei Campiverdi del 1147, su nel lontano Quartiero Nord. Ragion per cui, pur essendo per fortuna costata pochissime vite, le hanno consacrato un intero capitolo nel Libro Rosso, e i nomi di tutti i partecipanti furono consegnati a un Registro e imparati a memoria dagli storici della Contea. E l’ascesa invero rilevante in fatto di notorietà e ricchezza dei Cotton risale a quell’epoca; ma in testa al Registro di tutte le cronache figurano i nomi dei Capitani Meriadoc e Peregrino. Frodo aveva partecipato alla battaglia, ma senza sguainar la spada, e si era più che altro adoperato per impedire che gli hobbit, furibondi per le perdite subite, ammazzassero quei nemici che avevano deposto le armi. Al termine del combattimento, stabiliti i lavori da sbrigare, Merry, Pippin e Sam si unirono a lui e tutti assieme tornarono a cavallo con i Cotton. Pranzarono ben oltre mezzogiorno, e poi Frodo disse con un sospiro: “Be’, direi che è ora di occuparci del ‘Capo’.” “Eh sì; prima è meglio è,” disse Merry. “E non esser troppo indulgente! È responsabile di aver fatto venire queste canaglie, e di tutto il male che hanno causato.” Il Fattore Cotton radunò una scorta di un paio di dozzine di vigorosi hobbit. “Non siamo mica così sicuri che a Casa Baggins non ci sono più canaglie,” disse. “Non si può mai sapere.” Poi si avviarono a piedi. Frodo, Sam, Merry e Pippin in testa. Fu uno dei momenti più tristi della loro vita. La grande ciminiera si ergeva innanzi a loro e, man mano che si avvicinavano al vecchio villaggio sull’altra sponda dell’Acqua, in mezzo a file di oscene case nuove ai lati della strada, scorsero il nuovo mulino in tutta la sua sordida e lercia bruttezza: un grosso fabbricato di mattoni a cavallo del corso d’acqua, che inquinava con rigurgiti fumanti e nauseabondi. Lungo tutta la Via di Acquariva gli alberi erano stati abbattuti. Nell’attraversare il ponte guardarono verso la Collina e rimasero senza fiato. Perfino la visione di Sam nello Specchio non lo aveva preparato a quello spettacolo. La Vecchia Masseria sul lato occidentale era stata demolita e sostituita da schiere di baracche incatramate. Spariti tutti i castagni. Gli argini e le siepi erano distrutti. Grandi carri erano sparsi alla rinfusa su un campo calpestato fino a cancellare l’erba. Vico Scarcasacco era una cava di sabbia e di pietrisco a cielo aperto. Dietro, Casa Baggins era nascosta da un’accozzaglia di grosse capanne. “L’hanno abbattuto!” gridò Sam. “Hanno abbattuto l’Albero della Festa!” Indicò il punto dove si trovava l’albero sotto il quale Bilbo aveva pronunciato il Discorso d’Addio. Giaceva morto e a pezzi nel campo. Come se quella fosse la goccia che fa traboccare il vaso, Sam scoppiò in lacrime. Una risata vi pose fine. Uno hobbit dall’aria arcigna se ne stava in panciolle sul basso muretto nel cortile del mulino. Aveva la faccia sudicia e le mani nere. “Non ti piace, Sam?” sghignazzò. “Ma sei sempre stato un mollaccione. Io mi credevo che te n’eri andato su una di quelle barche di cui cianciavi tanto, navica, navica. Che sei tornato a fare? Qui adesso si lavora nella Contea.” “Lo vedo,” disse Sam. “Per lavarsi non c’è tempo, per reggere i muri invece sì. Ma sta’ a sentire, Sor Sabbiaiolo, io ho un conto in sospeso in questo villaggio, vedi di non prendere tanto per i fondelli o sarà troppo salato per le tue saccocce.” Ted Sabbiaiolo sputò oltre il muretto. “Ma va’!” disse. “Non puoi toccarmi. Sono un amico del Capoccia. Lui invece ti toccherà eccome se non ti tappi quella boccaccia.” “Non sprecare altro fiato con quell’idiota, Sam!” disse Frodo. “Spero che non siano molti gli hobbit diventati come lui. Sarebbe un guaio più grosso di tutti i danni fatti dagli Uomini.” “Tu sei sporco e insolente, Sabbiaiolo,” disse Merry. “Per giunta hai fatto male i tuoi calcoli. Noi stiamo semplicemente salendo alla Collina per destituire il tuo adorato Capoccia. Dei suoi Uomini ce ne siamo già occupati.” Ted rimase a bocca aperta perché in quell’istante notò la scorta che, a un segnale di Merry, ora attraversava il ponte. Schizzato dentro il mulino, ne sortì di corsa con un corno e lo suonò con quanto fiato aveva in gola. “Non ti spolmonare!” rise Merry. “Ho di meglio.” Poi sollevò il corno d’argento e lo fece squillare, e il limpido richiamo risuonò di là dalla Collina; e da buche, baracche e squallide case di Hobbiton gli hobbit risposero e si riversarono in strada, e con forti grida e acclamazioni seguirono la compagnia lungo la via che menava a Casa Baggins. In cima al viale la brigata si fermò, e Frodo e i suoi amici proseguirono; e finalmente giunsero nel luogo un tempo amato. Il giardino era pieno di capanne e baracche, certe così vicine alle vecchie finestre che affacciavano a ovest da ostruire il passaggio della luce. C’erano ovunque mucchi d’immondizia. La porta era sfregiata, il campanello, staccato, penzolava e non suonava più. Bussarono senza ottenere risposta. Alla fine spinsero e la porta cedette. Entrarono. L’ambiente puzzava ed era pieno di sporcizia e di disordine: sembrava disabitato da diverso tempo. “Dove si nasconde quel miserabile di Lotho?” disse Merry. Avevano cercato in ogni stanza e non avevano trovato anima viva, a parte topi e ratti. “Facciamo controllare le baracche agli altri?” “Qui è peggio che a Mordor!” disse Sam. “Molto peggio in un certo senso. Ti tocca dentro, come dicono; perché ci hai vissuto dentro e te lo ricordi com’era prima che andasse in malora.” “Sì, questo è Mordor,” disse Frodo. “Un’altra delle sue opere. Saruman lavorava per Mordor, anche quando credeva di lavorare per sé. E lo stesso vale per quelli che Saruman ha ingannato, come Lotho.” Merry si guardava intorno con sgomento e disgusto. “Usciamo!” disse. “Se avessi saputo tutto il male che Saruman aveva causato, gliel’avrei cacciato in gola, il mio sacchetto.” “Come no, come no! Ma non l’hai fatto, sicché posso darvi il benvenuto a casa.” Sulla soglia c’era Saruman in persona, l’aria satolla e compiaciuta; negli occhi gli brillavano la malignità e il divertimento. Nella testa di Frodo si accese di colpo una luce. “Sharkey!” gridò. Saruman rise. “Sicché hai sentito l’appellativo, vero? A Isengard tutti i miei sudditi mi chiamavano così, credo. Chissà, magari in segno d’affetto.3 Ma a quanto pare non vi aspettavate di trovarmi qui.” “Io no,” disse Frodo. “Ma avrei dovuto immaginarlo. Qualche scherzetto ignobile: Gandalf mi aveva avvertito che ne eri ancora capace.” “Capacissimo,” disse Saruman, “e brutto assai. Mi facevate ridere, voi signorotti hobbit, che cavalcavate con tutti quei grandi personaggi, così sicuri e così contenti delle vostre personcine. Credevate di esservela cavata benissimo, e che adesso potevate tornare con bell’agio e godervi zitti zitti la campagna. La casa di Saruman poteva venire distrutta e lui scacciato, ma nessuno doveva toccare la vostra. Oh no! Gandalf avrebbe curato i vostri interessi.” Saruman rise di nuovo. “Non lui! Quando i suoi strumenti hanno svolto il loro compito, li molla. Ma voi dovevate andargli appresso, chiacchierando e trastullandovi, e prendendo una strada lunga il doppio del necessario. ‘Eh be’,’ ho pensato; ‘se sono così stupidi, arriverò prima di loro e gli darò una lezione. Chi la fa l’aspetti.’ E sarebbe stata una lezione più severa, se solo mi aveste lasciato più tempo e più Uomini. Comunque ho già fatto molto che vi riuscirà difficile aggiustare o disfare durante la vita. E sarà piacevole pensarci e contrapporlo ai torti subiti.” “Be’, se è questo che ti dà piacere,” disse Frodo, “mi fai pena. Temo che sarà solo un piacevole ricordo. Vattene subito e non tornare mai più!” Gli hobbit dei villaggi avevano visto Saruman uscire da una delle baracche e si erano subito assembrati sulla porta di Casa Baggins. Quando sentirono l’ordine di Frodo, mormorarono furenti: “Non lo lasciate andare! Uccidetelo! È un mascalzone e un assassino. Uccidetelo!” Saruman posò lo sguardo su quei visi ostili e sorrise. “Uccidetelo!” li scimmiottò. “Uccidetelo, se credete di essere abbastanza numerosi, miei coraggiosi hobbit!” Si sollevò e li fissò torvo con i suoi occhi neri. “Ma non crediate che quando ho perso tutti i miei beni ho perso tutti i miei poteri! Chiunque mi colpirà sarà maledetto. E se il mio sangue macchierà la Contea, essa s’inaridirà e non si riprenderà mai più.” Gli hobbit arretrarono. Ma Frodo disse: “Non credetegli! Ha perso tutti i suoi poteri, a parte la voce, che può ancora intimidirvi e ingannarvi, se glielo permettete. Ma non voglio che lo ammazziate. È inutile rispondere alla vendetta con la vendetta: non risolverà nulla. Va’, Saruman, per la via più rapida!” “Rettile! Rettile!” chiamò Saruman; e da una baracca vicina uscì Rettilingua, a quattro zampe, quasi come un cane. “Di nuovo sulla strada, Rettile!” disse Saruman. “Questa brava gente e i suoi signorotti ci mettono di nuovo alla porta. Andiamo!” Saruman si girò, pronto a partire, e Rettilingua si trascinò appresso a lui. Ma mentre passava accanto a Frodo, un pugnale balenò in pugno a Saruman, che fulmineo affondò il colpo. La lama deviò sulla cotta di maglia nascosta e si ruppe. Una dozzina di hobbit, guidati da Sam, balzò in avanti con un urlo e sbatté in terra il farabutto. Sam sguainò la spada. “No, Sam!” disse Frodo. “Non ucciderlo, neanche adesso. Non mi ha ferito. E in ogni caso non voglio che sia ammazzato in questo stato d’animo malvagio. Un tempo era grande, di una nobile schiatta contro la quale non dovremmo levar la mano. È caduto, e non possiamo risanarlo; ma io vorrei lo stesso risparmiarlo, nella speranza che un giorno trovi il modo.” Saruman si alzò e guardò fisso Frodo. Aveva uno strano sguardo negli occhi, misto di meraviglia, rispetto e odio. “Sei cresciuto, Mezzomo,” disse. “Sì, sei cresciuto moltissimo. Sei saggio, e crudele. Hai tolto dolcezza alla mia vendetta, e ora devo perciò andarmene con amarezza, debitore della tua misericordia. La odio, e odio te! Ebbene, me ne vado e non ti tormenterò più. Ma non aspettarti che ti auguri salute e lunga vita. Non avrai né l’una né l’altra. Questo però non dipende da me. Mi limito a predirlo.” Si avviò, e gli hobbit aprirono un varco per farlo passare; ma le nocche delle dita sbiancarono serrate intorno all’arma. Rettilingua esitò, e poi seguì il padrone. “Rettilingua!” disse forte Frodo. “Non sei obbligato a seguirlo. Tu non mi hai fatto mai alcun male, ch’io sappia. Puoi restare qui per qualche tempo, riposare e mangiare, finché avrai ripreso le forze, e potrai andartene per la tua strada.” Rettilingua si fermò e si voltò a guardarlo, quasi pronto a rimanere. Saruman si girò. “Mai alcun male?” ghignò. “Oh no! Anche quando sguiscia fuori la notte è solo per guardar le stelle. Ma non ho sentito qualcuno chiedere dove si nasconde il povero Lotho? Tu lo sai, vero, Rettile? Vuoi dirglielo?” Rettilingua si rannicchiò e gemette: “No, no!” “Allora lo farò io,” disse Saruman. “Rettile ha ucciso il vostro Capo, poverino, il vostro caro piccolo Capoccia. Non è vero, Rettile? Pugnalato nel sonno, credo. E sotterrato, spero; anche se ultimamente Rettile è affamato. No, Rettile non è una brava personcina. Meglio lasciarlo a me.” Un lampo di odio feroce si accese negli occhi di Rettilingua. “Me l’hai ordinato tu: tu me l’hai fatto fare,” sibilò. Saruman rise. “Tu fai sempre quello che dice Sharkey, vero, Rettile? Be’, ora ti dice: seguimi!” Sferrò un calcio in faccia a Rettilingua, prono, che si girò e si mise in moto. Ma in quella qualcosa scattò: a un tratto Rettilingua si drizzò e, estratto un pugnale che teneva nascosto, si avventò ringhiando come un cane alla schiena di Saruman, gli tirò indietro la testa, gli tagliò la gola e con un urlo si lanciò lungo il viale. Prima che Frodo avesse modo di riprendersi o di dire una parola, tre archi hobbit vibrarono e Rettilingua cadde morto. Con sgomento dei presenti, intorno al cadavere di Saruman si formò una grigia foschia che a rilento salì sempre più in alto qual fumo da un fuoco e poi, come una pallida figura avvolta in un sudario, si profilò sulla Collina. Un istante esitò, volta a Occidente; ma da Occidente venne un vento freddo a trascinarla via e quella, piegandosi, con un sospiro si dissolse nel nulla. Frodo guardò il cadavere con pietà e orrore perché, guardandolo, gli parve che tutt’a un tratto rivelasse lunghi anni di morte entro di sé, e si rattrappì, e il viso incartapecorito si ridusse a lacerti di carne su un orripilante teschio. Sollevato lo sporco mantello aperto lì accanto, Frodo lo coprì e si allontanò. “E questa è la fine della storia,” disse Sam. “Una brutta fine, e me la sarei risparmiata; ma è una bella liberazione.” “E anche la fine definitiva della Guerra, spero,” disse Merry. “Lo spero,” disse Frodo e sospirò. “L’ultimissimo sussulto. E pensare che doveva capitare qui, proprio sulla soglia di Casa Baggins! Fra tutte le mie speranze e le mie paure, questo non me lo sarei mai aspettato.” “Per dire che è finita bisogna prima togliere di mezzo tutto questo macello,” disse Sam con aria cupa. “E richiederà molto tempo e molto lavoro.” CAPITOLO IX I GRIGI APPRODI Togliere di mezzo quel macello richiese senz’altro un gran lavoro, ma meno tempo di quanto temesse Sam. Il giorno dopo la battaglia Frodo si recò a Gran Sterro per liberare i prigionieri chiusi nelle Catorbie. Uno dei primi che trovarono fu il povero Fredegario Bolger, non più Ciccio. L’avevano beccato quando capitanava una banda di ribelli che le canaglie avevano snidato con il fumo dai nascondigli nei Tassoscàvoli di Scary. “In fin dei conti avresti fatto meglio a venire con noi, povero vecchio Fredegario!” disse Pippin mentre lo trasportavano fuori, troppo debole com’era per camminare. Aprì un occhio e cercò con baldanza di sorridere. “Chi è questo giovane gigante dalla voce sonora?” sussurrò. “Non il piccolo Pippin! Adesso che misura porti di cappello?” Poi fu la volta di Lobelia. La tapina era molto invecchiata e smagrita quando la tirarono fuori da una cella buia e stretta. Insistette per uscire claudicante con le proprie gambe; e fra applausi e acclamazioni ricevette un’accoglienza tale quando apparve, appoggiata al braccio di Frodo ma con l’ombrella ancora stretta in pugno, che ne rimase assai toccata e scoppiò in lacrime mentre la portavano via su un carro. Mai in tutta la sua vita era stata benvoluta. Ma la notizia dell’assassinio di Lotho la distrusse, e non volle tornare a Casa Baggins. La restituì a Frodo e andò a stare dai suoi, i Pancieri di Roccasa. Quando la povera creatura morì la primavera seguente – in fin dei conti aveva più di cento anni – Frodo fu sorpreso e molto commosso: gli aveva lasciato i soldi che le restavano, suoi e di Lotho, per venire in aiuto degli hobbit rimasti senza un tetto a causa dei disordini. Così ebbe termine la faida. Il vecchio Will Piedebianco era rimasto nelle Catorbie più a lungo di chiunque e, anche se forse aveva subito un trattamento meno duro di qualcuno, aveva bisogno di rimpinguarsi prima di rientrar nei panni del Sindaco; talché Frodo accettò di fargli da Vicesindaco fino a che il signor Piedebianco non fosse tornato in forma. La sola cosa che fece in veste di Vicesindaco fu ridurre numero e funzioni degli Sceriffi alla giusta misura. Il compito di stanare le ultime canaglie venne affidato a Merry e Pippin, che in breve tempo lo sbrigarono. Le bande in azione al sud, una volta saputo della Battaglia di Acquariva, fuggirono dal paese e offrirono poca resistenza al Conte. Prima della Fine dell’Anno i pochi superstiti si trovarono circondati nei boschi, e quelli che si arresero vennero condotti alla frontiera. Nel frattempo i lavori di riparazione avanzavano spediti, e Sam aveva il suo bel da fare. Punti da estro o da necessità, gli hobbit sanno esser laboriosi come api. Ora erano migliaia le mani volenterose d’ogni età, da quelle piccole ma svelte dei ragazzi e delle ragazze a quelle consunte e callose dei vecchi e delle vecchie. Prima del periodo di Yule non restava in piedi un mattone dei nuovi Corpi di guardia degli Sceriffi o di alcunché costruito dagli “Uomini di Sharkey”; ma i mattoni servirono a riparare più di una vecchia buca, a renderla più comoda e più asciutta. Si trovarono grosse scorte di merci, cibo e birra nascoste dalle canaglie in baracche, granai e buchi abbandonati, specie nelle gallerie di Gran Sterro e nelle vecchie cave di Scary; sicché le festività di Yule furono molto più allegre del previsto. Una delle prime cose fatte a Hobbiton, prima ancora dell’abbattimento del nuovo mulino, fu lo sgombero della Collina e di Casa Baggins, e il rifacimento di vico Scarcasacco. La parte anteriore della nuova sabbionaia fu interamente spianata e trasformata in un grande giardino coperto, e nuove buche vennero scavate nella parte meridionale, proprio dentro la Collina, e rivestite di mattoni. Il Veglio tornò a stare al Numero Tre; e ripeteva spesso, senza curarsi dell’interlocutore: “Non tutto il male mica vien per nuocere, come dico sempre. E tutto è Bene quel che finisce Meglio!” Discussero un po’ sul nome da dare al nuovo vico. Si era pensato a Giardini della Battaglia, o Smial Migliori. Ma dopo non molto tempo, con innato buon senso hobbit lo chiamarono semplicemente vico Nuovo. Definirlo Fondo Chiuso era una battuta squisitamente acquarivierasca. Il danno e la perdita peggiori erano quelli degli alberi perché, per ordine di Sharkey, li avevano abbattuti indiscriminatamente per tutta la Contea; e questo più di ogni altra cosa affliggeva Sam. Anzitutto, la ferita ci avrebbe messo tanto a guarire, e soltanto i suoi pronipoti, secondo lui, avrebbero visto la Contea nella sua veste acconcia. Poi un giorno all’improvviso, troppo indaffarato com’era da settimane per ripensare alle sue avventure, gli tornò in mente il dono di Galadriel. Tirò fuori la scatola e la mostrò agli altri Viaggiatori (ormai tutti li chiamavano così), chiedendo consiglio. “Mi domandavo quando ci avresti pensato,” disse Frodo. “Aprila!” Dentro era piena di una polvere grigia, soffice e sottile, e nel mezzo c’era un seme, come una noce dal mallo argenteo. “Che me ne faccio?” disse Sam. “Gettala in aria in una giornata di vento e lasciale fare il suo lavoro!” disse Pippin. “Su cosa?” disse Sam. “Scegli un posto come vivaio e guarda che cosa succede alle piante,” disse Merry. “Ma sono sicuro che alla Dama dispiacerebbe se tenessi tutto per il mio giardino, ora che tanta gente ha sofferto,” disse Sam. “Usa la testa, Sam, e l’esperienza che hai accumulato,” disse Frodo, “e poi usa il dono per aiutarti nel lavoro e migliorarlo. Usalo con parsimonia. I granelli non sono molti, e ho idea che ognuno abbia un valore.” Così Sam piantò virgulti in tutti i punti dove avevano distrutto alberi particolarmente belli o amati e alla radice di ognuno mise un granello della preziosa polvere. Per farlo andò su e giù per la Contea; ma se prestò un’attenzione particolare a Hobbiton e ad Acquariva nessuno glielo rinfacciò. E alla fine scoprì che gli restava ancora un po’ di polvere; perciò andò alla Pietra dei Tre Quartieri, che in pratica è il centro della Contea, e la gettò in aria con la sua benedizione. La piccola noce d’argento la piantò nel Campo della Festa dove un tempo c’era l’albero; e si chiese che cosa ne sarebbe venuto fuori. Per tutto l’inverno si sforzò di pazientare e di trattenersi dall’andare continuamente in giro a vedere se succedeva qualcosa. La primavera superò le sue più folli aspettative. Gli alberi iniziarono a germogliare e a crescere, come se il tempo avesse fretta e volesse concentrare in un anno l’opera di venti. Nel Campo della Festa spuntò un bellissimo virgulto: aveva la corteccia argentea e lunghe foglie, e in aprile si coprì di fiori dorati. Era in effetti un mallorn, e diventò la meraviglia del vicinato. Nel corso degli anni, cresciuto in grazia e in bellezza, la sua fama si diffuse dappertutto, e la gente faceva lunghi viaggi per venirlo a vedere: l’unico mallorn a ovest delle Montagne e a est del Mare, e uno dei più belli al mondo. Nel complesso il 1420 fu un anno meraviglioso per la Contea. Non solo ci fu un sole stupendo e una pioggia deliziosa, al momento giusto e di perfette proporzioni, ma sembrava esserci qualcosa in più: un’aria di ricchezza e di crescita, e il bagliore di una bellezza ben oltre quella delle estati mortali che tralucono e trapassano su questa Terra di Mezzo. Tutti i bambini nati o concepiti quell’anno, e furono molti, erano belli e forti, e per lo più avevano una ricca capigliatura dorata, rara fino ad allora tra gli hobbit. Tale fu l’abbondanza di frutta che i giovani hobbit nuotavano quasi nelle fragole con panna; dopo di che sedevano sui prati all’ombra dei susini e mangiavano fino a che i noccioli formavano piccole piramidi o mucchi di teschi accumulati da un conquistatore, e poi si spostavano. E nessuno si ammalò e tutti erano contenti, tranne quelli che dovevano falciare l’erba. Nel Quartiero Sud i vigneti erano carichi e il raccolto d’“erba” fu sbalorditivo; e il grano era così abbondante che alla Mietitura tutti i granai erano stracolmi. L’orzo del Quartiero Nord era così buono che la birra del 1420 rimase a lungo nel ricordo e divenne proverbiale. In verità, una generazione dopo potevi ancora sentire un vecchio alla locanda che, scolata una bella pinta di birra ben meritata, posava il boccale con un sospiro: “Ah! questa sì che era quella genuina del millequattrocentoventi!” Sam abitò prima dai Cotton con Frodo ma, terminato vico Nuovo, andò a stare con il Veglio. Oltre a tutte le sue altre attività, era impegnato a dirigere i lavori di ripulitura e restauro di Casa Baggins; ma era spesso in giro per la Contea per l’opera di rimboschimento. Perciò non era a casa ai primi di marzo e non seppe che Frodo era stato male. Il tredici del mese il Fattore Cotton trovò Frodo a letto; stringeva una pietra bianca appesa a una catena intorno al collo e sembrava in parte sognare. “È scomparso per sempre,” diceva, “e adesso tutto è nero e vuoto.” Ma la crisi passò e, quando Sam fu di ritorno, il venticinque, Frodo si era ripreso e non gliene fece parola. Nel frattempo Casa Baggins era tornata in ordine, e Merry e Pippin vennero da Criconca a riportare tutti i vecchi mobili e utensili; sicché la vecchia buca ben presto ritrovò la fisionomia di sempre. Quando finalmente tutto fu pronto, Frodo disse: “Quando verrai a stare da me, Sam?” Sam sembrò imbarazzato. “Non occorre che tu venga subito, se non vuoi,” disse Frodo. “Ma sai che il Veglio è qui a due passi e la Vedova Ròmboli saprà benissimo come badare a lui.” “Non è questo, signor Frodo,” disse Sam, e arrossì. “E allora che cos’è?” “È Rosie, Rosa Cotton,” disse Sam. “A quanto pare la mia partenza non gl’è andata proprio giù, povera ragazza; solo che, siccome io non mi ero pronunciato, non poteva mica dirlo. E io non mi ero pronunciato perché prima avevo un lavoretto da sbrigare. Ma adesso mi sono pronunciato, e lei dice: ‘Be’, hai già perso un anno, perché aspettare ancora?’ ‘Perso?’ dico io. ‘Non mi pare proprio.’ Però capisco cosa intende. Mi sento lacerato in due, diciamo così.” “Capisco,” disse Frodo: “ti vuoi sposare, ma vuoi anche vivere con me a Casa Baggins. Ma caro il mio Sam, niente di più facile! Sposati quanto prima, e poi trasferisciti qui con Rosie. A Casa Baggins c’è spazio a volontà per tutta la famiglia, grande quanto la desideri.” E così fu stabilito. Sam Gamgee sposò Rosa Cotton nella primavera del 1420 (famoso altresì per i matrimoni), e andarono ad abitare a Casa Baggins. E se Sam si riteneva fortunato, Frodo sapeva d’esserlo di più; non c’era hobbit nella Contea trattato con tante premure. Una volta pianificati e avviati i lavori di restauro, adottò un tenore di vita tranquillo, scriveva moltissimo e passava in rassegna tutti gli appunti. Alla Libera Fiera di Mezz’Estate si dimise dall’incarico di Vicesindaco, e il caro vecchio Will Piedebianco passò altri sette anni a presiedere Banchetti. Merry e Pippin vissero per qualche tempo insieme a Criconca, e ci fu un gran viavai tra Landaino e Casa Baggins. I due giovani Viaggiatori facevano un figurone in giro per la Contea con le loro canzoni, i loro racconti, le loro tenute e le loro feste favolose. La gente li definiva “principeschi”, in senso buono; rallegrava tutti i cuori vederli galoppare con la cotta di maglia sì fulgente e lo scudo così splendido, ridendo e cantando canzoni di paesi lontani; e se adesso erano grandi e magnifici, per il resto erano immutati, o magari soltanto più cortesi, più gioviali e pieni d’allegrezza che mai. Frodo e Sam invece rimisero i vestiti ordinari, tranne quando era necessario indossar lunghi mantelli grigi, finemente tessuti e chiusi alla gola da un bellissimo fermaglio; e il signor Frodo portava sempre una gemma bianca appesa a una catena che toccava spesso. Ora tutto andava bene, e c’era sempre speranza che migliorasse ancora; e Sam era impegnato e pieno di gioia anche per uno hobbit. Nulla gli guastò quell’anno, a parte una vaga apprensione per la salute del padrone. Frodo abbandonò pian piano tutte le attività della Contea, e Sam era addolorato dello scarso prestigio di cui godeva nel proprio paese. Pochi conoscevano o volevano conoscer le sue imprese e le sue avventure; l’ammirazione e il rispetto andavano soprattutto al signor Meriadoc e al signor Peregrino e (se lo avesse saputo) allo stesso Sam. Per giunta in autunno si ripresentò l’ombra delle vecchie angosce. Una sera Sam entrò nello studio e trovò il padrone quanto mai strano. Era pallidissimo e i suoi occhi sembravano veder cose lontane. “Che cosa c’è, signor Frodo?” disse Sam. “Sono ferito,” rispose lui, “ferito; non guarirò mai del tutto.” Ma poi si alzò e il disturbo sembrò passare, e il giorno dopo era tornato sé stesso. Solo in seguito Sam ricordò che la data era il sei ottobre. Due anni prima quel giorno faceva buio nella valletta ai piedi di Svettavento. Il tempo passava, e arrivò il 1421. Frodo si sentì di nuovo male in marzo ma, con grande sforzo, lo tenne nascosto, perché Sam aveva altro cui pensare. Il primo figlio di Sam e Rosie nacque il venticinque marzo, data che Sam si appuntò. “Be’, signor Frodo,” disse. “Sono nelle peste. Io e Rosa avevamo deciso di chiamarlo Frodo, col vostro permesso; ma non è un lui, è una lei. Anche se è la più bella bambina che si possa desiderare, visto che ha preso più da Rosa che da me, per fortuna. Sicché non sappiamo cosa fare.” “Be’, Sam,” disse Frodo, “cosa c’è che non va nelle vecchie usanze? Scegli il nome di un fiore, come Rosa. La metà delle bambine della Contea ha un nome così: che cosa si può chiedere di meglio?” “Mi sa che avete ragione, signor Frodo,” disse Sam. “Ho sentito nomi bellissimi nel corso dei viaggi, ma mi sa che sono un po’ troppo roboanti per l’uso quotidiano, diciamo così. Il Veglio mi dice: ‘Sceglilo corto, così non dovrai accorciarlo al momento di usarlo.’ Ma se dev’essere il nome di un fiore, allora la lunghezza non mi preoccupa: dev’essere un bel fiore perché, vedete, io trovo ch’è bellissima, e che diventerà più bellissima ancora.” Frodo rifletté un momento. “Be’, Sam, che ne dici di elanor, la stella-sole, ricordi, il piccolo fiore dorato nell’erba di Lothlórien?” “Avete di nuovo ragione voi, signor Frodo!” disse Sam, arcicontento. “È quello che volevo.” La piccola Elanor aveva quasi sei mesi, e il 1421 era entrato nell’autunno, quando Frodo convocò Sam nello studio. “Giovedì sarà il Compleanno di Bilbo, Sam,” disse. “E supererà il Vecchio Took. Farà centotrentun anni!” “Proprio così!” disse Sam. “È un portento!” “Be’, Sam,” disse Frodo, “dovresti andare da Rosa e vedere se può fare a meno di te, in modo che noi due possiamo partire assieme. Naturalmente adesso non puoi allontanarti per molto tempo,” disse con una certa qual mestizia. “No, non tanto, signor Frodo.” “No di certo. Ma non importa. Puoi fare con me un tratto di strada. Di’ a Rosa che non starai via per molto, non più di un paio di settimane; e che tornerai sano e salvo.” “Vorrei tanto venir con voi fino a Valforra, signor Frodo, e rivedere il signor Bilbo,” disse Sam. “Eppure l’unico posto dove voglio stare per davvero è qui. Così sono lacerato in due.” “Povero Sam! Per te dev’essere così, purtroppo,” disse Frodo. “Ma guarirai. Tu sei fatto per esser solido e intero, e lo sarai.” Nel corso dei due giorni seguenti Frodo passò in rassegna tutti i suoi scritti e documenti con l’aiuto di Sam, e gli affidò le chiavi. C’era un grosso libro rilegato in pelle rossa; ormai le lunghe pagine erano quasi tutte piene. All’inizio molti fogli erano coperti dalla calligrafia di Bilbo, sottile e erratica; ma la maggior parte era redatta nel corsivo fluente e fermo di Frodo. Era diviso in capitoli ma il Capitolo 80 era incompleto e, dopo, c’era qualche pagina bianca. Il frontespizio riportava molti titoli, cancellati uno dopo l’altro, così: Il Mio Diario. Il Mio Viaggio Inaspettato. Andata e Ritorno. E Ciò che Accadde dopo. Avventure di Cinque Hobbit. La Storia del Grande Anello, compilata da Bilbo Baggins in base alle sue osservazioni e alle relazioni degli amici. Che cosa abbiamo fatto nella Guerra dell’Anello. Qui finiva la calligrafia di Bilbo, e Frodo aveva scritto: LA CADUTA DEL SIGNORE DEGLI ANELLI E IL RITORNO DEL RE (visti dalla Gente Piccola; o memorie di Bilbo e Frodo della Contea, integrate dalle relazioni degli amici e dalla dottrina dei Saggi.) Con l’aggiunta di estratti dai Libri della Tradizione tradotti da Bilbo in Valforra. “Ma l’avete quasi finito, signor Frodo!” esclamò Sam. “Be’, ma devo dire che vi ci siete messo di buzzo buono.” “Io ho finito del tutto, Sam,” disse Frodo. “Le ultime pagine sono per te.” Il ventuno settembre partirono insieme, Frodo sul cavallino che lo aveva portato per tutta la strada da Minas Tirith, e che ora chiamava Passolungo; e Sam sull’amato Bill. Era un bel mattino dorato, e Sam chiese dov’erano diretti: credeva di aver indovinato. Presero la Strada di Magione, passando dalle colline, e puntarono verso Fondo Boschivo, lasciando i cavalli procedere con comodo. Si accamparono sulle Verdi Colline e il ventidue settembre, verso la fine del pomeriggio, scesero a rilento fino al limitar dei boschi. “Ma quello è proprio l’albero dietro il quale vi siete nascosto quando il Cavaliere Nero è apparso per la prima volta, signor Frodo!” disse Sam indicando a sinistra. “Adesso sembra un sogno.” Era sera e le stelle brillavano in cielo a oriente mentre loro passavano davanti alla quercia distrutta e scendevano la collina in mezzo ai noccioleti. Sam era silenzioso, immerso nei ricordi. Di lì a poco si accorse che Frodo canticchiava sottovoce, canticchiava la vecchia marcetta, le parole però non erano più le stesse. Forse ancora si trova alla svolta Strada nuova o recondita porta; E anche se superata l’ho spesso Verrà il giorno per me dell’ingresso: Un ascoso cammin correr suole A Ovest della Luna, a Est del Sole. E, quasi in risposta, ecco da giù in basso, dalla strada che montava dalla valle delle voci cantare: A! Elbereth Gilthoniel! silivren penna míriel o menel aglar elenath, Gilthoniel, A! Elbereth! Ricordiamo altresì, noi abitanti Sotto gli alberi in sì distante terra La tua luce stellar sui Mari d’Occidente. Frodo e Sam si fermarono e ristettero in silenzio in mezzo all’ombre soavi, finché scorsero un lucore: i viaggiatori che muovevano incontro a loro. Erano Gildor e molti altri del bel popolo Elfico; e, con sorpresa di Sam, insieme a loro cavalcavano Elrond e Galadriel. Elrond portava un manto grigio e aveva una stella in fronte, in mano un’arpa d’argento, e al dito un anello d’oro con una grande pietra azzurra, Vilya, il più potente dei Tre. Galadriel montava un bianco palafreno, ed era vestita tutta di bianco rifulgente, come nuvole attorno alla Luna; lei stessa sembrava emanare una morbida luce. Al dito aveva Nenya, l’anello di mithril, con una sola pietra bianca che luccicava come una stella di galaverna. Su un cavallino grigio li seguiva lentamente, e sembrava ciondolar la testa nel sonno, Bilbo in persona. Elrond li salutò con cortesia e gravità, e Galadriel sorrise. “Ebbene, Mastro Samplicio,” disse. “A quel che so e che vedo, hai fatto buon uso del mio dono. La Contea sarà ora più che mai amata e benedetta.” Sam s’inchinò, ma non trovò niente da dire. Aveva dimenticato quanto fosse bella Dama Galadriel. Poi Bilbo si svegliò e aprì gli occhi. “Salve, Frodo!” disse. “Be’, oggi ho superato il Vecchio Took! E questa è fatta. E adesso mi sento prontissimo a partire per un nuovo viaggio. Vieni con me?” “Sì, vengo,” disse Frodo. “I Portatori dell’Anello dovrebbero partire insieme.” “Dov’è che andate, Padrone?” gridò Sam, anche se finalmente capiva quello che stava succedendo. “Agli Approdi, Sam,” disse Frodo. “E io non posso venire.” “No, Sam. Non ancora, in ogni caso, non più in là degli Approdi. Anche se sei stato pure tu un Portatore dell’Anello, ancorché per poco tempo. Forse verrà la tua ora. Non esser troppo triste, Sam. Non puoi esser sempre lacerato in due. Tu dovrai essere uno e intero, per molti anni. Hai così tante cose da godere, da essere, da fare.” “Ma,” disse Sam, e le lacrime gli salirono agli occhi, “io credevo che vi sareste goduto la Contea, anche voi, per anni e anni, dopo tutto quel che avete fatto.” “Lo credevo anch’io, una volta. Ma troppo profonda è la ferita, Sam. Ho cercato di salvare la Contea, e salva lo è, ma non per me. Va spesso così, Sam, quando le cose sono in pericolo: qualcuno deve rinunciarvi, perderle, perché altri possano serbarle. Ma tu sei il mio erede: tutto quel che avevo e che avrei potuto avere lo lascio a te. E poi tu hai Rosa, e Elanor, e verrà il piccolo Frodo, e la piccola Rosie, e Merry, e Boccolidoro, e Pippin; e forse altri che non riesco a vedere. Le tue mani e il tuo giudizio saranno necessari dappertutto. Sarai Sindaco, naturalmente, finché vorrai, e il più famoso giardiniere della storia; e leggerai brani del Libro Rosso, e terrai vivo il ricordo dell’era che si è chiusa; così la gente ricorderà il Grande Pericolo e così amerà di più il paese amato. E questo ti terrà occupato e felice quanto si può esserlo, finché la tua parte della Storia avrà un seguito. “Ora andiamo, cavalca con me!” Allora Elrond e Galadriel proseguirono la cavalcata, la Terza Era era finita, e passati erano i Giorni degli Anelli, e si concludevano così la storia e il canto di quei tempi. Con loro se ne andavano molti Alti Elfi che non volevan più restare nella Terra di Mezzo; e fra di loro, pieni di una tristezza pur anco benedetta e senza amaritudine, cavalcavano Sam, e Frodo, e Bilbo, e gli Elfi felicissimi di rendergli onore. Anche se cavalcarono per la Contea tutta la sera e tutta la notte, nessuno li vide passare, se non gli animali selvaggi; o qua e là qualcuno che, girovagando al buio, scorgeva un guizzo acceso sotto gli alberi, o una luce e un’ombra trascorrere sull’erba mentre la Luna volgeva a occidente. E una volta lasciata la Contea, mentre seguivano le pendici meridionali dei Poggi Bianchi, giunsero ai Poggi Remoti e alle Torri, e contemplarono in lontananza il Mare; e calarono alfine a Mithlond, ai Grigi Approdi sul lungo estuario del Lune. Quando arrivarono alle porte, Círdan il Carpentiere andò ad accoglierli. Era molto alto, aveva la barba lunga, ed era grigio e vecchio, a parte gli occhi, acuti come stelle; e li guardò e s’inchinò, e disse: “Ora tutto è pronto.” Poi Círdan li condusse agli Approdi, e una nave bianca era alla fonda, e sul molo, accanto a un grande cavallo grigio, stava ad aspettarli una figura tutta di bianco mantata. Quando si girò per andar loro incontro, Frodo vide che Gandalf ora portava apertamente al dito il Terzo Anello, Narya il Grande, e la pietra che c’era sopra rutilava come fuoco. Allora quelli che dovevano partire furono felici, perché seppero che Gandalf avrebbe preso il mare assieme a loro. Ma ora Sam aveva il cuore pieno di tristezza, al pensiero che la separazione sarebbe stata amara, e più amara ancora la lunga strada del ritorno da solo. Ma mentre erano lì, e gli Elfi salivano a bordo, e fervevano i preparativi della partenza, ecco arrivare Merry e Pippin al gran galoppo. E fra le lacrime Pippin rideva. “Ci hai già provato una volta a svignartela di nascosto, Frodo, e non ci sei riuscito,” disse. “Stavolta stavi quasi per farcela, ma non ci sei riuscito neanche adesso. Però stavolta non è stato Sam a tradirti, ma Gandalf in persona!” “Sì,” disse Gandalf; “perché sarà meglio tornare in tre che da solo. Be’, qui alfine, cari amici, in riva al Mare ha termine la nostra compagnia nella Terra di Mezzo. Andate in pace! Non dirò: non piangete, perché non tutte le lacrime sono un male.” Allora Frodo baciò Merry e Pippin e, per ultimo, Sam, e salì a bordo; e issarono le vele, e soffiò il vento, e lentamente la nave defluì sul lungo estuario grigio; e la luce della fiala di Galadriel che portava Frodo luccicò e disparve. E la nave guadagnò l’Alto Mare e sottentrò a Occidente, finché in una notte di pioggia Frodo sentì alfine nell’aria una soave fragranza e udì il suono di canti portati dalle acque. E allora gli parve che, come nel sogno a casa di Bombadil, il grigio velario di pioggia si facesse tutto di vetro argentato e venisse ritratto, e contemplò bianche prode e, al di là, una verde terra lontana sotto un rapido sorgere del sole. Ma per Sam, fermo agli Approdi, la sera s’abbuiò in tenebra e, mentre guardava il grigio mare, scorse soltanto un’ombra sulle acque che ben presto disparve a Occidente. Lì rimase a lungo immobile fino a tarda notte, sentendo solo il murmure e il sospiro delle onde sui lidi della Terra di Mezzo, e quel rumore gli penetrò in fondo al cuore. Accanto a lui ristavano Merry e Pippin, in silenzio. Infine i tre compagni si allontanarono e, senza mai voltarsi, cavalcarono a rilento verso casa; e non scambiarono neanche una parola fino all’arrivo nella Contea, ma ognuno trovava gran conforto negli amici sulla lunga strada grigia. Alla fine superarono i poggi e presero la Strada Est, e poi Merry e Pippin proseguirono per Landaino e, cammin facendo, avevano già ricominciato a cantare. Invece Sam aveva preso la via per Acquariva, e così si ritrovò sulla Collina mentre il giorno volgeva di nuovo al termine. E proseguì, e c’era una luce gialla e, all’interno, un fuoco; e il pasto serale era pronto, e lo stavano aspettando. E Rosa lo fece entrare e accomodare sulla sua sedia, e gli mise la piccola Elanor sulle ginocchia. Sam fece un profondo sospiro. “Be’, sono tornato,” disse. 1 Vedi Appendice F, p. 692. 2 Il mese di marzo (o rethe) aveva trenta giorni nel calendario della Contea. 3 Probabilmente d’origine Orchesca: sharkû, “vecchio”. APPENDICI APPENDICE A ANNALI DEI RE E DEI GOVERNATORI Per quanto riguarda le fonti utilizzate per la maggior parte dei materiali contenuti nelle Appendici che seguono, specialmente da A a D, si veda la nota alla fine del Prologo. La sezione A III, Il Popolo di Durin, si deve probabilmente a Gimli il Nano, che mantenne l’amicizia con Peregrino e Meriadoc e li rivide più volte a Gondor e a Rohan. Le leggende, le storie e le tradizioni reperibili nelle fonti sono estremamente vaste. Qui presentiamo soltanto una scelta di passi, il più delle volte in versione alquanto abbreviata. Loro scopo precipuo è illustrare la Guerra dell’Anello e le sue origini, e colmare qualche lacuna del racconto centrale. Si evocano assai brevemente le antiche leggende della Prima Era, fonte primaria d’interesse per Bilbo, in quanto si riferiscono agli antenati di Elrond e ai re e ai capi Númenóreani. I brani tratti direttamente da annali e racconti più lunghi sono tra virgolette. Le note sono editoriali, dove non specificato altrimenti. Aggiunte successive sono tra parentesi.1 Le date usate sono quelle della Terza Era, a meno che non segua l’indicazione S.E. (Seconda Era) o Q.E. (Quarta Era). La Terza Era si ritiene conclusa quando i Tre Anelli scomparvero nel settembre del 3021 ma, ai fini degli archivi di Gondor, la I Q.E. cominciò il 25 marzo 3021. Sull’equivalenza tra la datazione di Gondor e il Computo Conteale vedi Compagnia, p. 21 e infra, pp. 654-655. Negli elenchi, le date che seguono i nomi di re e governatori sono quelle della loro morte, se ce n’è soltanto una. Il segno † indica una morte prematura, in battaglia o in altre circostanze, anche se non sempre è incluso un annale dell’evento. I I RE NÚMENÓREANI (i) NÚMENOR Fëanor era il più grande degli Eldar per magistero artistico e dottrina, ma anche il più fiero e il più caparbio. Fabbricò i Tre Gioielli, i Silmarilli, e v’infuse la radianza dei Due Alberi, Telperion e Laurelin,2 che davano luce alla terra dei Valar. Morgoth il Nemico concupì i Gioielli e li rubò e, dopo aver distrutto gli Alberi, li trasferì nella Terra di Mezzo, per poi custodirli nella sua grande fortezza di Thangorodrim.3 Contro il volere dei Valar, Fëanor lasciò il Reame Benedetto e andò in esilio nella Terra di Mezzo, portando con sé gran parte del suo popolo; orgoglioso qual era, si riproponeva di riprendere i Gioielli a Morgoth con la forza. Seguì allora la disperata guerra degli Eldar e degli Edain contro Thangorodrim, nella quale finirono per essere completamente sconfitti. Gli Edain (Atani) sono i tre popoli degli Uomini che, giunti per primi nella parte occidentale della Terra di Mezzo e sulle sponde del Grande Mare, divennero alleati degli Eldar contro il Nemico. Tre furono le unioni tra gli Eldar e gli Edain: Lúthien e Beren; Idril e Tuor; Arwen e Aragorn. Grazie a quest’ultima, i rami a lungo separati dei Mezzelfi si riunirono e il lignaggio fu ristabilito. Lúthien Tinúviel era la figlia di Re Thingol Cappagrigia del Doriath nella Prima Era, ma la madre era Melian del popolo dei Valar. Beren era figlio di Barahir del Primo Casato degli Edain. Insieme carpirono un silmaril dalla Corona di Ferro di Morgoth.4 Lúthien divenne mortale e gli Elfi la persero. Dior, suo figlio, ebbe una figlia, Elwing, che ricevette in custodia il silmaril. Idril Celebrindal era la figlia di Turgon, re della città nascosta di Gondolin.5 Tuor era il figlio di Huor del Casato di Hador, il Terzo Casato degli Edain e il più celebre nelle guerre contro Morgoth. Eärendil il Marinaio era figlio loro. Eärendil sposò Elwing e, con il potere del silmaril, superò le Ombre6 e giunse all’Estremo Ovest e, parlando in veste di ambasciatore sia degli Elfi sia degli Uomini, ottenne l’aiuto che permise di rovesciare Morgoth. A Eärendil non fu concesso di tornare nelle terre mortali e la sua nave, che portava il silmaril, salpò nei cieli come una stella e un segno di speranza per gli abitanti della Terra di Mezzo oppressi dal Grande Nemico o dai suoi servitori.7 Soltanto i silmarilli serbavano l’antica luce dei due Alberi di Valinor prima che Morgoth li avvelenasse; ma gli altri due vennero persi alla fine della Prima Era. Di questi avvenimenti la storia completa, e molto altro a proposito di Elfi e Uomini, si racconta nel Silmarillion. I figli di Eärendil erano Elros e Elrond, i Peredhil o Mezzelfi. Soltanto loro perpetuarono la stirpe degli eroici capitani degli Edain nella Prima Era; e dopo la caduta di Gil-galad8 i loro discendenti furono altresì gli unici rappresentanti del lignaggio dei re Alto-Elfici nella Terra di Mezzo. Alla fine della Prima Era i Valar imposero ai Mezzelfi una scelta irrevocabile circa la genìa di appartenenza. Elrond scelse la natura Elfica e divenne maestro di saggezza. Pertanto gli accordarono la stessa grazia concessa agli altri Alti Elfi che ancora permanevano nella Terra di Mezzo: quella di salpare dai Grigi Approdi e trasferirsi nell’Estremo Ovest, una volta stanchi delle terre mortali; una grazia ininterrotta pur dopo il mutamento del mondo. Ma una scelta s’impose anche ai figli di Elrond: o passare con lui oltre i cerchi del mondo; o, se restavano, diventare mortali e morire nella Terra di Mezzo. Per Elrond, pertanto, qualsiasi esito della Guerra dell’Anello era gravido di pena.9 Elros scelse la Razza Umana e restò con gli Edain; ma godette di una vita lunga molte volte quella di uomini inferiori. Come ricompensa per le sofferenze nella disputa contro Morgoth, i Valar, i Guardiani del Mondo, concessero agli Edain un territorio ove abitare, lontano dai pericoli della Terra di Mezzo. La maggior parte di loro prese pertanto il Mare e, guidata dalla Stella di Eärendil, giunse alla grande Isola di Elenna, la più a occidente delle terre Mortali. Ivi fondarono il regno di Númenor. Al centro del paese si ergeva un’alta montagna, il Meneltarma, e dalla cima i lungimiranti riuscivano a intravedere la bianca torre dell’Approdo degli Eldar a Eressëa. Da lì gli Eldar si recarono dagli Edain e li arricchirono con il loro sapere e con molti doni; ma i Númenóreani avevano ricevuto un ordine, il “Bando dei Valar”: era proibito far vela verso ovest, perdendo di vista la costiera, o tentar di sbarcare sulle Terre Immortali. Questo perché, pur godendo di una lunga vita, da principio tre volte quella di Uomini inferiori, dovevano restare mortali, giacché i Valar non erano autorizzati a privarli del Dono degli Uomini (o del Fato degli Uomini, come lo chiamarono in seguito). Elros fu il primo Re di Númenor, più tardi conosciuto con il nome Alto-elfico di Tar-Minyatur. I discendenti ebbero vita lunga ma mortale. Di poi, diventati potenti, rimpiansero la scelta del progenitore, desiderosi d’immortalità in seno alla vita del mondo, destino invece degli Eldar, ed ebbero da ridire contro il Bando. Iniziò così la loro ribellione che, alimentata dai cattivi insegnamenti di Sauron, provocò la Caduta di Númenor e la rovina del mondo antico, come si racconta nell’Akallabêth. Questi sono i nomi dei Re e delle Regine di Númenor: Elros Tar-Minyatur, Vardamir, Tar-Amandil, Tar-Elendil, Tar-Meneldur, Tar-Aldarion, Tar-Ancalimë (la prima Regina Regnante), Tar-Anárion, Tar-Súrion, Tar-Telperiën (la seconda Regina), Tar-Minastir, Tar-Ciryatan, Tar-Atanamir il Grande, Tar-Ancalimon, Tar-Telemmaitë, Tar-Vanimeldë (la terza Regina), Tar-Alcarin, Tar-Calmacil, Tar-Ardamin. Dopo Ardamin, i Re presero lo scettro con un nome in lingua Númenóreana (o Adûnaica): Ar-Adûnakhôr, Ar-Zimrathôn, Ar-Sakalthôr, Ar-Gimilzôr, Ar-Inziladûn. Inziladûn si pentì dei sistemi adottati dai Re e cambiò il nome in Tar-Palantir, “il Lungimirante”. La figlia avrebbe dovuto essere la quarta Regina, Tar-Míriel, ma il nipote del Re usurpò lo scettro e diventò Ar-Pharazôn il Dorato, ultimo Re dei Númenóreani. Ai tempi di Tar-Elendil le prime navi dei Númenóreani tornarono nella Terra di Mezzo. Il suo primogenito era una femmina, Silmariën, che ebbe un figlio, Valandil, primo dei Signori di Andúnië nella parte occidentale del paese, noti per l’amicizia con gli Eldar. Da lui discesero Amandil, l’ultimo sire, e suo figlio Elendil l’Alto. Il sesto Re lasciò solo una figlia, che divenne la prima Regina; poiché in quell’occasione la real casa statuì che il primogenito del Re, maschio o femmina, ricevesse lo scettro. Il regno di Númenor durò fino alla fine della Seconda Era senza mai smettere di crescere in potenza e in splendore; e, durante la prima metà dell’Era, i Númenóreani crebbero altresì in saggezza e in letizia. Il primo segno dell’ombra che sarebbe scesa su di loro si delineò all’epoca di Tar-Minastir, undicesimo Re. Fu lui a inviare un grosso contingente in aiuto di Gil-galad. Egli amava gli Eldar ma li invidiava. I Númenóreani erano nel frattempo diventati grandi navigatori e avevano esplorato tutti i mari a est, e adesso cominciavano a bramare l’Occidente e le acque proibite; e più la loro vita era lieta, più forte si faceva l’aspirazione all’immortalità degli Eldar. Per giunta, dopo Minastir, i Re divennero avidi di ricchezza e di potere. In un primo momento i Númenóreani erano venuti nella Terra di Mezzo da maestri e amici degli Uomini inferiori vessati da Sauron; ora invece i loro porti divennero fortezze che tenevano assoggettate vaste regioni costiere. Atanamir e i suoi successori riscotevano pesanti tributi, e le navi dei Númenóreani rientravano cariche di spoglie. Fu Tar-Atanamir il primo a pronunciarsi apertamente contro il Bando e a dichiarare che la vita degli Eldar era sua di diritto. Al che l’ombra s’addensò, e il pensiero della morte tenebrò il cuore della gente. Allora i Númenóreani si divisero: da un lato i Re e i loro seguaci, avversi agli Eldar e ai Valar; dall’altro i pochi che si chiamavano i Fedeli. Vivevano costoro per lo più a ovest del paese. I Re e i loro seguaci a poco a poco abbandonarono l’uso delle lingue Eldarin; e alla fine il ventesimo Re adottò il nome regale in forma Númenóreana, facendosi chiamare Ar-Adûnakhôr, “Signore dell’Ovest”. Questo parve di cattivo auspicio ai Fedeli perché, fino ad allora, avevano attribuito quel titolo soltanto a uno dei Valar, o all’Antico Re in persona.10 E in effetti Ar-Adûnakhôr iniziò a perseguitare i Fedeli e a punire quelli che usavano apertamente le lingue elfiche; e gli Eldar non vennero più a Númenor. Il potere e la ricchezza dei Númenóreani continuarono nondimeno a crescere; ma gli anni di vita si ridussero man mano che aumentava la paura della morte, e la gioia s’involò. Tar-Palantir tentò di riparare il danno; ma era troppo tardi, e a Númenor seguirono contese e rivolte. Alla sua morte, il nipote, a capo della rivolta, s’impadronì dello scettro e divenne il Re Ar-Pharazôn. Ar-Pharazôn il Dorato fu il più fiero e il più potente di tutti i Re, e non desiderava niente di meno che la sovranità del mondo. Decise di sfidare la supremazia di Sauron il Grande nella Terra di Mezzo e, a un certo punto, prese egli stesso il mare con una grande flotta e sbarcò a Umbar. Sì grandi erano la potenza e lo splendore dei Númenóreani che gli stessi servitori di Sauron lo abbandonarono; e Sauron si umiliò, rendendo omaggio e implorando perdono. Allora Ar-Pharazôn, nella follia del suo orgoglio, lo riportò prigioniero a Númenor. Sauron non ci mise molto a stregare il Re e a padroneggiare le sue decisioni; e ben presto aveva riportato il cuore di tutti i Númenóreani, tranne i pochi Fedeli rimasti, verso le tenebre. E Sauron mentì al Re, dichiarando che la vita eterna sarebbe andata a colui che possedeva le Terre Immortali, e che avevano imposto il Bando soltanto per impedire ai Re degli Uomini di superare i Valar. “Ma i grandi Re prendono quel che spetta loro di diritto,” disse. Alla fine Ar-Pharazôn, che sentiva i suoi giorni declinare ed era inebetito dalla paura della Morte, ascoltò i suoi consigli. Preparò allora il più grande armamento che il mondo avesse mai visto e, quando tutto fu pronto, fece squillar le trombe e salpò; e infranse il Bando dei Valar, partendo in guerra per strappar la vita eterna ai Signori dell’Ovest. Ma quando Ar-Pharazôn mise piede sui lidi di Aman la Benedetta, i Valar rinunciarono alla funzione di Guardiani e fecero ricorso all’Uno, e il mondo cambiò. Númenor fu travolta e inghiottita dal Mare, e le Terre Immortali furono tolte per sempre dai cerchi del mondo. Così finì la gloria di Númenor. Gli ultimi capi dei Fedeli, Elendil e i suoi figli, sfuggirono alla Caduta con nove navi, recando con sé un germoglio di Nimloth e le Sette Pietre Veggenti (dono degli Eldar al loro Casato);11 e un gran vento di tempesta li portò, gettandoli sulle rive della Terra di Mezzo. Ivi stabilirono nel Nord-Ovest i regni Númenóreani in esilio, Arnor e Gondor.12 Elendil fu l’Alto Re e visse nel Nord a Annúminas; mentre affidò il governo del Sud ai figli Isildur e Anárion. Lì fondarono Osgiliath, tra Minas Ithil e Minas Anor,13 non lontano dai confini di Mordor. Erano infatti convinti che la rovina avesse avuto almeno questo di buono: che anche Sauron era perito. Ma così non era. Sauron era sì finito nel disastro di Númenor, tanto da perdere la forma corporea che aveva a lungo rivestito; ma era tornato nella Terra di Mezzo, spirito d’odio portato da un vento oscuro. Non più in grado di riassumere una forma che sembrasse accetta agli uomini, divenne invece nero e ripugnante e, da allora in poi, esercitò il suo potere soltanto col terrore. Rientrò a Mordor e, per qualche tempo, lì si nascose in silenzio. Ma grande fu la sua collera allorché venne a sapere che Elendil, colui che più odiava, gli era sfuggito e che ora stava stabilendo un regno lungo le sue frontiere. Pertanto, dopo qualche tempo fece guerra agli Esuli prima che mettessero radici. L’Orodruin riprese a vomitare fuoco e a Gondor ricevette il nuovo nome di Amon Amarth, Monte Fato. Ma Sauron colpì troppo presto, prima di aver consolidato il suo potere, laddove il potere di Gil-galad s’era accresciuto in sua assenza; e nell’Ultima Alleanza stretta contro di lui Sauron venne sconfitto e gli sottrassero l’Anello Unico.14 Si concluse così la Seconda Era. (ii) I REGNI DELL’ESILIO La Linea Settentrionale Eredi d’Isildur Arnor. Elendil †S.E. 3441, Isildur †2, Valandil 249,15 Eldacar 339, Arantar 435, Tarcil 515, Tarondor 602, Valandur †652, Elendur 777, Eärendur 861. Arthedain. Amlaith di Fornost16 (figlio maggiore di Eärendur) 946, Beleg 1029, Mallor 1110, Celepharn 1191, Celebrindor 1272, Malvegil 1349,17 Argeleb I †1356, Arveleg I 1409, Araphor 1589, Argeleb II 1670, Arvegil 1743, Arveleg II 1813, Araval 1891, Araphant 1964, Arvedui Ultimo Re †1975. Fine del Regno del Nord. Capitani. Aranarth (il maggiore dei due figli di Arvedui) 2106, Arahael 2177, Aranuir 2247, Aravir 2319, Aragorn I †2327, Araglas 2455, Arahad I 2523, Aragost 2588, Aravorn 2654, Arahad II 2719, Arassuil 2784, Arathorn I †2848, Argonui 2912, Arador †2930, Arathorn II †2933, Aragorn II Q.E. 120. La Linea Meridionale Eredi di Anárion Re di Gondor. Elendil, (Isildur e) Anárion †S.E. 3440, Meneldil figlio di Anárion 158, Cemendur 238, Eärendil 324, Anardil 411, Ostoher 492, Rómendacil I (Tarostar) †541, Turambar 667, Atanar I 748, Siriondil 830. Vennero poi i quattro “Re Navigatori”: Tarannon Falastur 913. Fu il primo re senza eredi, e gli succedette il figlio del fratello Tarciryan. Eärnil I †936, Ciryandil †1015, Hyarmendacil I (Ciryaher) 1149. Gondor raggiunse allora l’apice della gloria. Atanatar II Alcarin “il Glorioso” 1226, Narmacil I 1294. Fu il secondo re senza eredi e gli succedette il fratello minore. Calmacil 1304, Minalcar (reggente 1240-1304), incoronato con il nome di Rómendacil II 1304, morto nel 1366, Valacar 1432. Durante il suo regno cominciò il primo disastro di Gondor, la Lotta Fratricida. Eldacar figlio di Valacar (dapprima chiamato Vinitharya) deposto nel 1437. Castamir l’Usurpatore †1447. Restaurazione di Eldacar, morto nel 1490. Aldamir (secondogenito d’Eldacar) †1540, Hyarmendacil II (Vinyarion) 1621, Minardil †1634, Telemnar †1636. Telemnar e tutti i suoi figli perirono durante la peste; gli succedette il nipote, figlio di Minastan, secondogenito di Minardil. Tarondor 1798, Telumehtar Umbardacil 1850, Narmacil II †1856, Calimehtar 1936, Ondoher †1944. Ondoher e i due figli morirono in battaglia. Dopo un anno, nel 1945, ricevette la corona il generale vittorioso Eärnil, un discendente di Telumehtar Umbardacil. Eärnil II 2043, Eärnur †2050. Qui ebbe termine la linea dei Re, fino alla restaurazione, nel 3019, a opera di Elessar Telcontar. A governare il regno furono allora i Castaldi. Castaldi di Gondor. Il Casato di Húrin: Pelendur 1998. Governò per un anno dopo la caduta di Ondoher, e consigliò a Gondor di respingere la pretesa di Arvedui alla corona. Vorondil il Cacciatore 2029.18 Mardil Voronwë “l’Affidabile”, primo dei Castaldi Reggenti. I successori smisero di usare nomi Alto-elfici. Castaldi Reggenti. Mardil 2080, Eradan 2116, Herion 2148, Belegorn 2204, Húrin I 2244, Túrin I 2278, Hador 2395, Barahir 2412, Dior 2435, Denethor I 2477, Boromir 2489, Cirion 2567. Alla sua epoca i Rohirrim giunsero nel Calenardhon. Hallas 2605, Húrin II 2628, Belecthor I 2655, Orodreth 2685, Ecthelion I 2698, Egalmoth 2743, Beren 2763, Beregond 2811, Belecthor II 2872, Thorondir 2882, Túrin II 2914, Turgon 2953, Ecthelion II 2984, Denethor II. Fu lui l’ultimo dei Castaldi Reggenti, seguito dal secondogenito Faramir, Signore degli Emyn Arnen, Castaldo di Re Elessar, Q.E. 82. (iii) ERIADOR, ARNOR E GLI EREDI D’ISILDUR “Eriador era in antico il nome di tutte le terre tra i Monti Brumosi e le Montagne Azzurre; a Sud lo delimitavano il Pienagrigia e il Glanduin, che vi affluisce a monte di Tharbad. “Al suo apogeo Arnor comprendeva tutto l’Eriador, tranne le regioni di là dal Lune e le terre a est del Pienagrigia e del Riorombante, dove si trovano Valforra e Agrifoglieto. Di là dal Lune era un paese di Elfi, verde e tranquillo, dove gli Uomini non andavano; ma i Nani abitavano, e abitano ancora, sul versante orientale delle Montagne Azzurre, specialmente in quelle zone a sud del Golfo del Lune, dove hanno miniere ancora in uso. Per questa ragione avevano l’abitudine di passare per la Grande Strada a est, come avevano fatto per lunghi anni prima del nostro arrivo nella Contea. Ai Grigi Approdi abitava Círdan il Carpentiere e, a dar retta a qualcuno, ci abita ancora, in attesa che l’Ultima Nave salpi verso l’Ovest. All’epoca dei Re la maggior parte degli Alti Elfi che ancora indugiavano nella Terra di Mezzo abitava con Círdan o nelle terre del Lindon prospicienti il mare. Se mai ne restano ancora, sono pochi.” Il Regno del Nord e i Dúnedain Dopo Elendil e Isildur ci furono otto Alti Re di Arnor. Dopo Eärendur, a causa dei dissidi tra i figli, il reame fu diviso in tre parti: Arthedain, Rhudaur e Cardolan. Arthedain era nel Nord-Ovest e comprendeva il territorio tra il Brandivino e il Lune, oltre a quello a nord della Grande Strada fino alle Colline del Vento. Rhudaur era nel Nord-Est e si stendeva tra le brughiere di Etten, le Colline del Vento e i Monti Brumosi, ma includeva altresì l’Angolo tra il Pollagrigia e il Riorombante. Cardolan era a Sud e aveva come confini il Brandivino, il Pienagrigia e la Grande Strada. Ad Arthedain la linea d’Isildur si mantenne e sussistette, mentre si estinse ben presto a Cardolan e a Rhudaur. I regni furono spesso in conflitto, e questo accelerò il declino dei Dúnedain. Il contenzioso verteva principalmente sul possesso delle Colline del Vento e del territorio a ovest in direzione di Bree. Sia Rhudaur sia Cardolan desideravano possedere Amon Sûl (Svettavento), posto alla frontiera dei due reami; questo perché la Torre di Amon Sûl aveva il principale Palantír del Nord, mentre gli altri due erano custoditi ad Arthedain. “Fu all’inizio del regno di Malvegil di Arthedain che il male fece ingresso ad Arnor. All’epoca nel Nord, oltre le brughiere di Etten, s’impose il regno di Angmar. Il suo territorio si stendeva sui due lati dei Monti, e ci si erano adunati molti uomini malvagi, Orchi e altre fere creature. [Il signore di quel paese era noto come il Re Stregone, ma soltanto in seguito si venne a sapere che era il capo degli Spettri dell’Anello, giunto al nord con l’intento di distruggere i Dúnedain ad Arnor, confidando nella loro discordia, mentre Gondor era forte.]” Ai tempi di Argeleb figlio di Malvegil, dato che negli altri regni non c’erano discendenti d’Isildur, i re di Arthedain tornarono a reclamare la sovranità su tutto Arnor. Rhudaur si oppose. Lì i Dúnedain erano pochi, e un malvagio capo dei Montanari, segretamente in combutta con Angmar, si era impadronito del potere. Pertanto Argeleb fortificò le Colline del Vento;19 ma fu ucciso in battaglia contro Rhudaur e Angmar. Arveleg figlio di Argeleb, con l’aiuto di Cardolan e Lindon, respinse i nemici dalle Colline; e per molti anni Arthedain e Cardolan difesero una frontiera lungo le Colline del Vento, la Grande Strada e il basso corso del Pollagrigia. Si dice che all’epoca Valforra finì sotto assedio. Nel 1409 un grande esercito uscì da Angmar e, attraversato il fiume, entrò a Cardolan e circondò Svettavento. I Dúnedain furono sconfitti e Arveleg ammazzato. Bruciarono e rasero al suolo la Torre di Amon Sûl; ma il palantír fu tratto in salvo e portato via nella ritirata verso Fornost. Uomini malvagi, sudditi di Angmar,20 occuparono Rhudaur, e i Dúnedain rimasti furono ammazzati o fuggirono a ovest. Cardolan fu devastato. Araphor figlio di Arveleg non era ancora adulto ma era intrepido e, con l’aiuto di Círdan, respinse il nemico da Fornost e dai Poggi Settentrionali. Anche un resto di fedeli Dúnedain di Cardolan tenne duro a Tyrn Gorthad (i Poggitumuli) o cercò rifugio nella Foresta retrostante. Si dice che Angmar sia stato per un periodo assoggettato dagli Elfi provenienti dal Lindon; e da Valforra, giacché Elrond portò rinforzi da Lórien passando per i Monti. A quel tempo i Nerbuti, che si erano stabiliti nell’Angolo (tra il Pollagrigia e il Riorombante), fuggirono a ovest e a sud, a causa delle guerre, e per tema di Angmar, e anche perché il suolo e il clima dell’Eriador, specialmente a est, erano peggiorati, diventando ostili. Alcuni tornarono nella Selvalanda e s’installarono presso il Fiume Iridato, diventando una popolazione rivierasca di pescatori. Ai tempi di Argeleb II la peste arrivò nell’Eriador dal Sud-Est, decimando la popolazione di Cardolan, specialmente nel Minhiriath. Gli Hobbit e tutti gli altri popoli soffrirono enormemente, ma la peste diminuì spostandosi verso nord, e le zone settentrionali dell’Arthedain non subirono gravi perdite. Quest’epoca segnò la fine dei Dúnedain di Cardolan, e spiriti maligni provenienti da Angmar e Rhudaur s’introdussero nei tumuli abbandonati e ci si stabilirono. “Si dice che i tumuli di Tyrn Gorthad, come una volta chiamavano i Poggitumuli, siano antichissimi; molti li avrebbero costruiti ai tempi del vecchio mondo, nella Prima Era, gli antenati degli Edain, prima che valicassero le Montagne Azzurre per recarsi nel Beleriand, di cui ora il Lindon è tutto quel che rimane. Perciò al loro ritorno i Dúnedain venerarono quei rilievi; e vi seppellirono molti dei loro re e signori. [Secondo alcuni, il tumulo dove imprigionarono il Portatore dell’Anello era la tomba dell’ultimo principe di Cardolan, caduto durante la guerra del 1409.]” “Nel 1974 tornò a imporsi il potere di Angmar, e il Re Stregone calò su Arthedain anzi la fine dell’inverno. S’impadronì di Fornost e cacciò quasi tutti i Dúnedain superstiti di là dal Lune; tra questi anche i figli del re. Ma Re Arvedui tenne duro fino all’ultimo sui Poggi Settentrionali e poi fuggì a nord con qualche uomo della guardia; questo grazie alla velocità delle cavalcature. “Arvedui si nascose per qualche tempo nelle gallerie delle vecchie miniere nanesche vicino all’estremità dei Monti, ma alla fine la fame lo costrinse a chiedere aiuto ai Lossoth, gli Uomini delle Nevi di Forochel.21 Ne incontrò che bivaccavano in riva al mare; ma non lo aiutarono volentieri, perché non aveva niente da offrire, a parte pochi gioielli privi di valore ai loro occhi; e poi temevano il Re Stregone, capace (secondo loro) di provocare il gelo o il disgelo a piacimento. Ma vuoi per pietà dello sparuto re e dei suoi uomini, vuoi per tema delle loro armi, gli offrirono qualcosa da mangiare e costruirono delle capanne di neve per ospitarli. Lì Arvedui fu costretto ad aspettare, nella speranza di aiuti dal sud, perché i cavalli erano deceduti. “Quando Círdan venne a sapere da Aranarth, figlio di Arvedui, della fuga del re al nord, inviò subito una nave a Forochel per cercarlo. Dopo parecchi giorni, a causa dei venti contrari, la nave giunse finalmente a destinazione, e i marinai scorsero in lontananza il fuocherello di legname trasportato dalla corrente che gli uomini smarriti si sforzavano di tenere acceso. Ma quell’anno l’inverno sembrava deciso a non mollar la presa e, anche se ormai era marzo, il ghiaccio aveva appena incominciato a rompersi e si stendeva assai lontano dalla riva. “Quando gli Uomini delle Nevi videro la nave rimasero stupiti e spaventati perché, a memoria d’uomo, non avevano mai visto una nave del genere sul mare; ma a questo punto erano diventati più amichevoli e a bordo dei carri scorrevoli trasportarono il re e i superstiti della scorta sulla banchisa fin dove osarono. Così una scialuppa della nave ebbe modo di raggiungerli. “Ma gli Uomini delle Nevi erano inquieti: dicevano di fiutare il pericolo nel vento. E il capo dei Lossoth disse a Arvedui: ‘Non salire su questo mostro marino! Fa’ portare viveri e altre cose che ci servono dagli uomini di mare, se ne hanno, e potrai restare qui finché il Re Stregone non avrà ripreso la via di casa. D’estate il suo potere diminuisce; ora invece il suo fiato è mortale, e lungo il suo freddo braccio.’ “Ma Arvedui non seguì il consiglio. Lo ringraziò e, nell’accomiatarsi, gli diede il suo anello, dicendo: ‘Quest’oggetto ha un valore per te inconcepibile. Già solo per la vetustà. Non ha potere, tranne la stima di cui gode presso coloro che amano il mio casato. Non ti aiuterà ma, se dovessi trovarti in difficoltà, i miei lo riscatteranno con gran copia di tutto quello che desideri.’22 “Peraltro il consiglio dei Lossoth, per caso o per lungimiranza, era buono, perché la nave non fece in tempo a prendere il largo che si alzò una grande tempesta di vento, accompagnata da una tormenta accecante dal Nord; e riportò sulla banchisa la nave, circondandola di cumuli di ghiaccio. Perfino i marinai di Círdan erano impotenti e, durante la notte, il ghiaccio sfondò lo scafo e la nave affondò. Perì così Arvedui Ultimo Re, e con lui i palantíri finirono sepolti in mare.23 Soltanto molto tempo dopo gli Uomini delle Nevi diedero notizia del naufragio di Forochel.” La popolazione della Contea sopravvisse, ancorché travolta dalla guerra, e molti corsero a nascondersi. In aiuto del re inviarono arcieri che non fecero ritorno; mentre altri parteciparono alla battaglia che decretò la sconfitta di Angmar (ne parlano più diffusamente gli annali del Sud). Poi, nella pace che seguì, la popolazione della Contea si autogovernò e prosperò. Scelsero un Conte che prendesse il posto del Re, e furono soddisfatti; anche se molti continuarono a lungo ad aspettare il ritorno del Re. Ma questa speranza finì per cadere nell’oblio, e si perpetuò soltanto nel detto Quando tornerà il Re, usato per indicare una cosa buona ma irraggiungibile, o una cattiva che non aveva rimedio. Il primo Conte fu un certo Bucca della Marcita, del quale i Vecchiodaino si pretendevano i discendenti. Costui divenne Conte nel 379, secondo il nostro computo (1979). Dopo Arvedui ebbe fine il Regno del Nord, ormai i Dúnedain erano pochi e i popoli dell’Eriador sempre meno. Nondimeno la linea dei re proseguì grazie ai Capitani dei Dúnedain, primo dei quali fu Aranarth figlio di Arvedui. Suo figlio Arahael crebbe a Valforra, come tutti i figli dei capitani dopo di lui; ivi tenevano altresì i cimeli di famiglia del casato: l’anello di Barahir, i frammenti di Narsil, la stella di Elendil e lo scettro di Annúminas.24 “Quando il regno ebbe fine, i Dúnedain s’inoltrarono nell’ombre e divennero un popolo errante e segreto, e di rado si cantavano o registravano le loro imprese e le loro fatiche. Poco ormai di loro si ricorda dopo la partenza di Elrond. Anche se, ancor prima che finisse la Pace Vigile, malefiche creature ripresero ad attaccare l’Eriador o a invaderlo in segreto, i Capitani godettero quasi tutti di una lunga vita. Aragorn I, si dice, fu ucciso dai lupi, che da quel momento non smisero di rappresentare una minaccia nell’Eriador, e lo sono tuttora. All’epoca di Arahad I gli Orchi che, come si scoprì in seguito, occupavano da tempo in gran segreto roccaforti sui Monti Brumosi, in modo da bloccare tutti i valichi dell’Eriador, a un tratto si manifestarono. Nel 2509 Celebrían, moglie di Elrond in viaggio per Lórien, cadde in un’imboscata al Valico di Cornorosso e gli Orchi, dispersa con un improvviso assalto la scorta, la catturarono e la rapirono. Elladan e Elrohir si lanciarono all’inseguimento e la trassero in salvo, non prima tuttavia che subisse vessazioni e una ferita avvelenata.25 La riportarono a Imladris e, pur se Elrond guarì il corpo, ella perse ogni gioia nella Terra di Mezzo, e l’anno successivo si recò agli Approdi e traversò il Mare. E in seguito, ai tempi di Arassuil, gli Orchi, che proliferavano di nuovo sui Monti Brumosi, si misero a devastar le terre, e i Dúnedain e i figli di Elrond lottarono contro di loro. Fu a quell’epoca che una grossa banda si spinse così a ovest da penetrare nella Contea, e Bandobras Took la ricacciò.”26 Furono quindici i Capitani, prima che nascesse il sedicesimo e ultimo, Aragorn II, che divenne nuovamente Re sia di Gondor sia di Arnor. “Il nostro Re, lo chiamiamo; e quando viene a nord nella sua dimora restaurata di Annúminas e si trattiene per qualche tempo vicino al Lago Evendim, nella Contea sono tutti contenti. Ma in questo paese non entra e sottostà alla legge da lui stabilita, secondo la quale nessuno della Grossa Gente deve varcarne la frontiera. Ma va spesso a cavallo in compagnia di molta bella gente fino al Grande Ponte, dove saluta gli amici e chiunque altro desideri vederlo; e qualcuno si accompagna a lui e va a stare a casa sua finché ne ha voglia. Il Conte Peregrino c’è stato tante volte; come pure Mastro Samplicio il Sindaco. Sua figlia Elanor la Bella è una delle damigelle della Regina Stella Vespertina.” Fu motivo d’orgoglio e di stupore per la Linea Settentrionale che, malgrado la dipartita del potere e il calo della popolazione, la successione di padre in figlio si mantenesse ininterrotta lungo tutte le innumerevoli generazioni. Peraltro, pur se la durata della vita dei Dúnedain si accorciava sempre di più nella Terra di Mezzo, una volta venuti meno i re, a Gondor la riduzione fu più rapida; e molti dei Capitani del Nord vivevano pur sempre il doppio degli Uomini, e ben oltre i giorni concessi anche a quello di noi più longevo. Non per niente Aragorn visse fino a duecentodieci anni, più a lungo di chiunque altro della sua stirpe dopo Re Arvegil; ma in Aragorn Elessar si rinnovò la dignità dei re di un tempo. (iv) GONDOR E GLI EREDI DI ANÁRION Trentuno re si succedettero a Gondor dopo Anárion, ucciso davanti a Barad-dûr. Anche se la guerra alle frontiere non cessò mai, per più di mille anni i Dúnedain del Sud acquisirono ricchezza e potere per terra e per mare fino al regno di Atanatar II, detto Alcarin, il Glorioso. Eppure all’epoca i segni del declino già avevano iniziato a manifestarsi: gli alti uomini del Sud si sposavano tardi e avevano pochi figli. Il primo re senza discendenti fu Falastur, e il secondo Narmacil I, figlio di Atanatar Alcarin. Fu Ostoher, il settimo re, a ricostruire Minas Anor, dove in seguito i re, anziché restare a Osgiliath, soggiornavano d’estate. Ai suoi tempi Gondor subì il primo attacco da parte degli uomini selvaggi provenienti dall’Est. Ma Tarostar, suo figlio, li sconfisse e li respinse, e prese il nome di Rómendacil “Vincitore dell’Est”. Fu però ucciso in seguito combattendo contro rinnovate orde di Easterling. Lo vendicò Turambar suo figlio e conquistò un vasto territorio a est. Con Tarannon, il dodicesimo re, cominciò la stirpe dei Re Navigatori, che costruirono flotte ed estesero il dominio di Gondor lungo le coste a sud e a ovest delle Foci dell’Anduin. Per commemorare le vittorie quale Capitano degli Eserciti, Tarannon cinse la corona con il nome di Falastur “Signore delle Coste”. Eärnil I, il nipote, che gli succedette, riparò l’antico approdo di Pelargir e costruì una grande flotta. Assediò Umbar per mare e per terra e la conquistò, facendola diventare un grande porto e una fortezza del potere di Gondor.27 Ma Eärnil non sopravvisse a lungo al suo trionfo. Perì con molte navi e molti uomini in una grande tempesta al largo di Umbar. Suo figlio Ciryandil continuò a costruire navi; ma gli Uomini di Harad, capeggiati dai signori sbanditi da Umbar, marciarono in forze contro quella roccaforte, e Ciryandil cadde in battaglia nello Haradwaith. Per molti anni Umbar fu cinta d’assedio, ma la potenza navale di Gondor rese impossibile conquistarla. Ciryaher figlio di Ciryandil aspettò la sua ora e, alla fine, radunate ch’ebbe forze sufficienti, calò dal nord per mare e per terra e, attraversato il Fiume Harnen, le sue armate schiacciarono definitivamente gli Uomini di Harad e costrinsero i loro re a riconoscere l’egemonia di Gondor (1050). Ciryaher prese allora il nome di Hyarmendacil “Vincitore del Sud”. Nessun nemico osò più contestare la potestà di Hyarmendacil per il resto del suo lungo regno, che durò centotrentaquattro anni, il secondo per lunghezza di tutta la Stirpe di Anárion. Ai suoi tempi la potenza di Gondor toccò l’apice. All’epoca il reame si stendeva a nord fino al campo del Celebrant e alle propaggini meridionali di Boscuro; a ovest fino al Pienagrigia; a est fino al Mare interno di Rhûn; a sud fino al Fiume Harnen, e da lì lungo la costa fino alla penisola e all’approdo di Umbar. Gli Uomini delle Valli dell’Anduin ne riconoscevano la primazia; e i re di Harad rendevano omaggio a Gondor, e i loro figli vivevano come ostaggi alla corte del suo Re. Mordor era una desolazione, ma lo sorvegliavano grandi fortezze che presidiavano i valichi. Così si estinse la stirpe dei Re Navigatori. Atanatar Alcarin figlio di Hyarmendacil visse nello sfarzo, tanto che la gente diceva A Gondor i bambini usano le pietre preziose come sassolini per giocare. Ma Atanatar amava gli agi e nulla fece per mantenere il potere che aveva ereditato, e i suoi due figli non erano per indole diversi. Il declino di Gondor era già iniziato prima che morisse, e non passò inosservato agli occhi dei nemici. Si finì per trascurar la sorveglianza su Mordor. Nondimanco fu soltanto ai tempi di Valacar che la prima grande calamità si abbatté su Gondor: la guerra civile della Lotta Fratricida, che grandi lutti e danni provocò, mai più completamente riparati. Minalcar, figlio di Calmacil, era uomo di gran vigoria e nel 1240 Narmacil, per liberarsi d’ogni responsabilità, lo nominò Reggente del reame. Da quel momento assunse il governo di Gondor in nome dei re fintanto che non succedette al padre. La sua preoccupazione principale erano gli Uomini del Nord. Si erano costoro moltiplicati assai con la pace apportata dalla potestà di Gondor. Incontravano il favore dei re, giacché fra gli Uomini inferiori erano i parenti più prossimi dei Dúnedain (discendendo per lo più da quei popoli all’origine degli Edain di un tempo); e ricevettero in concessione vasti territori di là dall’Anduin a sud di Boscoverde il Grande, onde funger da difesa contro gli uomini dell’Est. In passato gli attacchi degli Easterling erano venuti per lo più dalla pianura tra il Mare Interno e i Monti Cinerei. Ai tempi di Narmacil I i loro attacchi, ancorché con poca efficacia sulle prime, ricominciarono; ma il reggente venne a sapere che gli Uomini del Nord non sempre erano rimasti fedeli a Gondor e alcuni s’erano alleati agli Easterling, vuoi perché avidi di bottino, vuoi perché interessati a fomentare le faide fra i loro principi. Perciò nel 1248 Minalcar, a capo di una grande armata, sconfisse, tra il Rhovanion e il Mare Interno, un vasto esercito di Easterling e ne distrusse tutti gli accampamenti e gli insediamenti a est del Mare. E poi prese il nome di Rómendacil. Al ritorno, Rómendacil fortificò la riva occidentale dell’Anduin fino alla confluenza col Limlindo e proibì a ogni straniero di scendere il Fiume oltre gli Emyn Muil. Fu lui a costruire le colonne degli Argonath all’ingresso di Nen Hithoel. Ma siccome abbisognava d’uomini e desiderava rafforzare il vincolo tra Gondor e gli Uomini del Nord, molti ne prese al suo servizio e a taluni conferì alti gradi nelle sue milizie. Rómendacil favorì in particolare Vidugavia, che lo aveva assistito in guerra. Si faceva costui chiamare Re del Rhovanion ed era in verità il più potente dei principi del Nord, anche se il suo reame era chiuso tra Boscoverde e il Fiume Celduin.28 Nel 1250 Rómendacil mandò per qualche tempo il figlio Valacar in veste di ambasciatore presso Vidugavia per prendere dimestichezza con la lingua, i costumi e i protocolli degli Uomini del Nord. Senonché Valacar andò molto oltre le intenzioni del genitore. Finì per amare terre e genti del Nord e sposò Vidumavi, figlia di Vidugavia. Tornò soltanto dopo qualche anno. Il matrimonio avrebbe dato in seguito origine alla Lotta Fratricida. “Gli alti uomini di Gondor già guardavano con sospetto gli Uomini del Nord che vivevano in mezzo a loro; ed era una cosa inaudita che l’erede al trono, o un qualsivoglia figlio del Re, sposasse una donna di razza straniera e inferiore. Verso la fine del regno di Re Valacar la rivolta già covava nelle province meridionali. La regina era stata una dama bella e nobile epperò, com’era sorte degli Uomini inferiori, dalla vita breve, e i Dúnedain temevano che i discendenti fossero afflitti dalla stessa tara, perdendo la maestà dei Re degli Uomini. Per giunta non erano disposti a riconoscerne come sovrano il figlio che, pur avendo ora assunto il nome di Eldacar, era nato in un paese straniero e in gioventù si chiamava Vinitharya, nome tipico del popolo materno. “Pertanto, quando Eldacar succedette al padre, a Gondor scoppiò la guerra. Ma Eldacar non si lasciò spodestare tanto facilmente. Al lignaggio di Gondor si univa in lui lo spirito intrepido degli Uomini del Nord. Era bello e coraggioso e non dava segno d’invecchiare più rapidamente del padre. Allorché i confederati, con a capo discendenti dei re, si sollevarono contro di lui, vi si oppose fino all’estremo delle forze. Da ultimo, assediato a Osgiliath, resistette a lungo, fino a che la fame e le forze superiori dei ribelli lo costrinsero a venir fuori, lasciando la città in fiamme. Durante l’assedio e nell’incendio, la Torre della Pietra di Osgiliath venne distrutta, e il palantír andò perso nelle acque. “Ma Eldacar sfuggì ai nemici e si rifugiò al Nord, presso i parenti del Rhovanion. Molti a lui s’unirono, sia Uomini del Nord al servizio di Gondor, sia Dúnedain delle zone settentrionali del reame. Molti di questi ultimi avevano imparato ad apprezzarlo, e molti di più finirono per odiar l’usurpatore. Era costui Castamir, nipote di Calimehtar, fratello cadetto di Rómendacil II. Non solo risultava per estrazione uno dei pretendenti al trono più prossimi, ma fra i ribelli era quello che godeva del seguito più vasto; era il Capitano delle Navi e dalla sua aveva la popolazione costiera e quella dei grandi approdi di Pelargir e Umbar. “Salito da poco sul trono, Castamir si rivelò protervo e ingeneroso. Era un uomo crudele, come aveva già mostrato al momento della presa di Osgiliath. Ornendil, figlio di Eldacar, una volta catturato fu messo a morte dietro suo preciso ordine; e il massacro e la distruzione perpetrati sempre in nome suo nella città superarono di gran lunga il tributo da pagare alla guerra. A Minas Anor e in Ithilien non lo dimenticarono; e lì l’amore per Castamir diminuì ulteriormente quando divenne chiaro che gl’importava poco della terra: pensava solo alle flotte e si riproponeva di spostare la sede del re a Pelargir. “Regnava da non più di dieci anni quando Eldacar, vedendo che era giunta la sua ora, calò dal nord alla testa di un grande esercito e la popolazione di Calenardhon, Anórien e Ithilien affluì in massa sotto la sua bandiera. Nel Lebennin, ai Guadi dell’Erui, si svolse una grande battaglia dove fu versato molto del sangue migliore di Gondor. Eldacar stesso uccise Castamir in singolar tenzone, vendicando così Ornendil; ma i figli di Castamir fuggirono e, assieme ad altri parenti e a molti uomini delle flotte, difesero a lungo Pelargir. “Una volta radunate tutte le forze disponibili (giacché Eldacar non aveva navi per assalirli dal mare), essi salparono e andarono a stabilirsi a Umbar, dove crearono un rifugio per tutti i nemici del re e una signoria indipendente dalla sua corona. Umbar rimase in guerra con Gondor per molte vite d’uomini, una minaccia per le sue coste e per tutto il traffico marittimo. Per sottometterla di nuovo completamente, bisognò arrivare all’epoca di Elessar; e la regione del Gondor Meridionale diventò una terra contesa tra i Corsari e i Re.” “La perdita di Umbar fu dolorosa per Gondor, non solo perché il reame ne usciva ridimensionato a sud e faceva meno presa sugli Uomini di Harad, ma perché era lì che Ar-Pharazôn il Dorato, ultimo Re di Númenor, era sbarcato e aveva umiliato la potenza di Sauron. Anche se aveva provocato molti mali, perfino i seguaci di Elendil ricordavano con orgoglio l’arrivo del grande esercito di Ar-Pharazôn, giunto dai confini del Mare; e sulla collina più alta del promontorio sovrastante l’Approdo avevano eretto una grande colonna bianca come monumento. Era coronata da un globo di cristallo che assorbiva i raggi del Sole e della Luna e brillava come una stella luminosa, visibile col tempo sereno perfino dai lidi di Gondor o al largo sul mare occidentale. Ivi restò finché, dopo il secondo insorgere di Sauron, ormai imminente, Umbar cadde sotto la dominazione dei suoi servitori, che abbatterono la stele in memoria della sua umiliazione. Dopo il ritorno di Eldacar, il sangue della casa reale e delle altre case dei Dúnedain si mescolò ancora con quello degli Uomini inferiori. Molti dei grandi erano rimasti uccisi nella Lotta Fratricida; mentre Eldacar favoriva gli Uomini del Nord, che lo avevano aiutato a riprender la corona e che, provenienti dal Rhovanion, andarono in gran numero a integrare la popolazione di Gondor. Sulle prime la mescolanza non accelerò, come temuto, il declino dei Dúnedain; nonpertanto il declino proseguiva, a poco a poco, come in precedenza. Senza dubbio era dovuto alla stessa Terra di Mezzo, nonché alla lenta perdita dei doni dei Númenóreani dopo la caduta della Terra della Stella. Eldacar visse fino a duecentotrentacinque anni e regnò per cinquantotto, dieci dei quali trascorsi in esilio. Il secondo e il peggiore dei mali si abbatté su Gondor durante il regno di Telemnar, il ventiseiesimo re, il cui padre Minardil, figlio di Eldacar, fu ucciso a Pelargir dai Corsari di Umbar. (A capitanarli erano Angamaitë e Sangahyando, pronipoti di Castamir.) Subito dopo sopraggiunse un’epidemia mortale, portata da venti oscuri dell’Est. Il Re e tutti i suoi figli morirono e larghi strati della popolazione di Gondor, specialmente coloro che vivevano a Osgiliath. Allora, per stanchezza e scarsità di uomini cessò la sorveglianza alle frontiere di Mordor e le fortezze che custodivano i valichi rimasero senza guarnigione. Come notarono in seguito, queste cose succedevano proprio mentre l’Ombra s’addensava nel Boscoverde e riapparivano molte cose brutte, segno del risorgere di Sauron. È anche vero che ne soffrirono i nemici di Gondor, che altrimenti, debole qual era, avrebbero avuto modo di sopraffarlo; ma Sauron poteva aspettare, e può ben darsi che non desiderasse altro che l’apertura di Mordor. Quando morì Re Telemnar, anche l’Albero Bianco di Minas Anor inaridì e morì. Ma Tarondor, suo nipote e successore, ripiantò un germoglio nella cittadella. Fu lui a trasferire definitivamente la sede reale a Minas Anor, dato che Osgiliath era ormai almeno in parte abbandonata e cominciava a cadere in rovina. Pochi di quelli fuggiti dall’epidemia in Ithilien o nelle valli a ovest erano disposti a tornare. Tarondor, salito al trono giovane, conobbe il regno più lungo di tutti i Re di Gondor; ma riuscì soltanto a riordinare all’interno il reame e a curarne lentamente la ripresa. Suo figlio Telumehtar invece, memore della morte di Minardil, e preoccupato per l’insolenza dei Corsari, che razziavano le coste fino all’Anfalas, radunò le forze e nel 1810 prese d’assalto Umbar. In quella guerra perirono gli ultimi discendenti di Castamir, e Umbar tornò per qualche tempo in possesso dei re. Telumehtar aggiunse al proprio nome il titolo di Umbardacil. Ma i nuovi mali che ben presto afflissero Gondor gli strapparono di nuovo Umbar, che cadde in mano agli Uomini di Harad. Il terzo male fu l’invasione dei Carradori, che minò la forza declinante di Gondor in guerre che durarono quasi cent’anni. I Carradori erano un popolo, o una confederazione di molti popoli, venuti dall’Est; ma erano più forti e meglio armati di quelli incontrati in precedenza. Viaggiavano su grandi carri e i comandanti combattevano su bighe. Sobillati, come si venne a sapere in seguito, dagli emissari di Sauron, assalirono all’improvviso Gondor, e Re Narmacil II perì combattendo contro di loro di là dall’Anduin nel 1856. La popolazione del Rhovanion orientale e meridionale fu ridotta in schiavitù; e in quel periodo le frontiere di Gondor arretrarono fino all’Anduin e agli Emyn Muil. [Si ritiene che all’epoca gli Spettri dell’Anello rientrassero a Mordor.] Calimehtar, figlio di Narmacil II, favorito da una rivolta nel Rhovanion, vendicò il genitore con una grande vittoria contro gli Easterling a Dagorlad nel 1899, scongiurando per qualche tempo il pericolo. Fu durante il regno di Araphant al Nord e di Ondoher figlio di Calimehtar al Sud che i due reami, dopo un lungo periodo di silenzio e di estraneità, ripresero a consultarsi. Alla fine si erano resi conto che un potere e una volontà unici dirigevano l’offensiva proveniente da molte parti contro i superstiti di Númenor. Fu allora che Arvedui, erede di Araphant, sposò Fíriel figlia di Ondoher (1940). Ma nessuno dei due regni poté inviar soccorsi all’altro; perché Angmar rinnovò l’attacco contro Arthedain contemporaneamente alla ricomparsa in forze dei Carradori. Molti Carradori si spostarono stavolta a sud di Mordor e si allearono con gli uomini del Khand e del Vicino Harad; e preso così d’assalto da nord come da sud Gondor rischiò d’essere distrutto. Nel 1944 Re Ondoher e i suoi due figli, Artamir e Faramir, caddero in combattimento a nord del Morannon, e il nemico si riversò in Ithilien. Ma Eärnil, Capitano dell’Esercito del Sud, riportò una grande vittoria nell’Ithilien del Sud e distrusse l’armata di Harad che aveva traversato il Fiume Poros. Tornato in fretta a nord, radunò tutto quel che restava dell’Esercito del Nord in ritirata e piombò sull’accampamento principale dei Carradori che, convinti di aver sconfitto Gondor e di non dover fare altro che spartirsi il bottino, si erano dati ai festeggiamenti e ai bagordi. Eärnil prese d’assalto l’accampamento e appiccò il fuoco ai carri e ricacciò il nemico in rotta da Ithilien. Gran parte dei fuggiaschi perì nelle Paludi Morte. “Alla morte di Ondoher e dei suoi figli, Arvedui del Regno del Nord rivendicò la corona di Gondor, in quanto discendente diretto d’Isildur, nonché sposo di Fíriel, unica sopravvissuta dei figli di Ondoher. La rivendicazione fu respinta. Di questo Pelendur, il Castaldo di Re Ondoher, fu il principale artefice. “Il Consiglio di Gondor rispose: ‘La corona e la regalità di Gondor spettano unicamente agli eredi di Meneldil, figlio di Anárion, al quale Isildur concesse questo regno. A Gondor questo retaggio è riconosciuto ai figli maschi; e non ci risulta che la legge sia diversa ad Arnor.’ “A questo Arvedui replicò: ‘Elendil aveva due figli, e Isildur era il primogenito nonché l’erede del padre. Abbiamo saputo che il nome di Elendil figura a tutt’oggi in testa alla linea dei Re di Gondor, dacché era ritenuto l’alto re di tutte le terre dei Dúnedain. Mentre era ancora in vita, Elendil affidò il governo congiunto del Sud ai figli; ma allorché Elendil cadde, Isildur partì per assumere l’autorità suprema del padre, affidando a sua volta il governo del Sud al figlio del fratello. Non cedette la regalità di Gondor, né volle che il regno di Elendil venisse per sempre diviso. “‘Peraltro, in antico a Númenor lo scettro passava al primogenito del re, maschio o femmina. È vero che la legge non è stata osservata nelle terre d’esilio sempre in preda alla guerra; nondimanco tale era la legge della nostra gente, che noi ora invochiamo, visto che i figli di Ondoher sono periti senza lasciare eredi.’29 “A questo Gondor non rispose. A rivendicare la corona fu Eärnil, il capitano vittorioso; e gli venne concessa con l’approvazione di tutti i Dúnedain di Gondor, dato che apparteneva alla casa reale. Era figlio di Siriondil, figlio di Calimmacil, figlio di Arciryas fratello di Narmacil II. Arvedui non insistette, non avendo né il potere né la volontà di opporsi alla scelta dei Dúnedain di Gondor; i suoi discendenti, tuttavia, non dimenticarono mai quella rivendicazione, neanche dopo la scomparsa del loro regno. Perché ormai sempre più vicina era la fine del Regno del Nord. “Arvedui fu l’ultimo re, come indica il suo nome. Si dice che abbia ricevuto questo nome alla nascita da Malbeth il Veggente, che disse al padre: ‘Lo chiamerai Arvedui, perché sarà l’ultimo ad Arthedain. Ma i Dúnedain saranno posti davanti a una scelta, e se sceglieranno quella che sembra meno promettente, allora tuo figlio prenderà un nuovo nome e sarà re di un grande regno. Altrimenti, molti patimenti e molte vite d’uomini si succederanno anzi che i Dúnedain risollevino il capo e tornino uniti.’ “Anche a Gondor ci fu un solo re dopo Eärnil. Forse l’unione di corona e scettro avrebbe mantenuto il regno ed evitato molti mali. Ma Eärnil era saggio, e tutt’altro che arrogante, anche se, come alla maggior parte degli uomini di Gondor, gli sembrava che il reame di Arthedain fosse una piccola cosa, malgrado il gran lignaggio dei sovrani. “Inviò messaggi ad Arvedui annunciando che aveva ricevuto la corona di Gondor, secondo le leggi e le necessità del Regno del Sud, ‘ma non dimentico la regalità di Arnor, né rinnego la nostra parentela, né desidero che i reami di Elendil diventino estranei. Qualora ne abbiate bisogno, v’invierò soccorsi, nei limiti delle mie possibilità.’ “Ci volle però molto tempo prima che Eärnil si sentisse sufficientemente sicuro da mantenere la promessa. Re Araphant, sempre più debole, continuò a respingere gli assalti di Angmar, lo stesso fece Arvedui allorché gli succedette; ma alla fine, nell’autunno del 1973, ecco giungere a Gondor notizia che Arthedain era in grandi difficoltà e che il Re Stregone s’apprestava a dare l’ultimo colpo. Allora Eärnil mandò a nord il più rapidamente possibile suo figlio Eärnur con una flotta e con tutte le forze di cui poteva fare a meno. Troppo tardi. Prima che Eärnur raggiungesse gli approdi del Lindon, il Re Stregone aveva conquistato l’Arthedain e Arvedui era morto. “Ma quando Eärnur giunse ai Grigi Approdi grande fu la gioia e lo stupore tra gli Elfi e gli Uomini. Così grandi le navi e così numerose che non fu facile metterle alla fonda, pur dopo aver riempito sia lo Harlond sia il Forlond; e ne sbarcò un esercito possente, con armi e provviste per una guerra degna di grandi re. O così parve alla popolazione del Nord, anche se era soltanto un piccolo distaccamento rispetto all’insieme delle forze di Gondor. Lodarono soprattutto i cavalli, perché molti venivano dalle Valli dell’Anduin e li montavano cavalieri alti e belli, e fieri principi del Rhovanion. “Allora Círdan convocò tutti coloro che intendevano seguirlo, dal Lindon o da Arnor, e quando tutto fu pronto, l’esercito attraversò il Lune e marciò verso nord per affrontare il Re Stregone di Angmar. Costui ora dimorava, si dice, a Fornost, che aveva riempito di gente malvagia, usurpando la casa e l’autorità dei re. Vittima dell’orgoglio, non aspettò l’assalto nella sua roccaforte, ma mosse incontro ai nemici, convinto di spazzarli via, come altri prima di loro, gettandoli nel Lune. “Ma l’Esercito dell’Ovest piombò su di lui dalle Colline dell’Evendim e, nella pianura tra il Nenuial e i Poggi Settentrionali, si svolse una grande battaglia. Le forze di Angmar stavano ormai per cedere e battere in ritirata verso Fornost quando il grosso della cavalleria che aveva aggirato le colline calò dal nord e le mise in rotta. Allora il Re Stregone, chiamati a raccolta tutti gli scampati allo sfacelo, fuggì a nord, cercando di riportarsi nella sua terra di Angmar. Prima di trovar riparo a Carn Dûm, la cavalleria di Gondor capeggiata da Eärnur lo raggiunse. Al tempo stesso ecco arrivare da Valforra una schiera al comando di Glorfindel, il signore Elfico. La sconfitta di Angmar fu allora così drastica che di quel reame non rimase più né un orco né un uomo a ovest delle Montagne. “Ma si dice che quando tutto era perduto, all’improvviso apparve il Re Stregone in persona, nera la maschera e nero il mantello, nero il cavallo che montava. Tutti coloro che lo videro furono presi da paura; ma egli convogliò tutto il suo odio sul Capitano di Gondor e, con un tremendo grido, si lanciò al galoppo contro di lui. Eärnur aveva tutta l’intenzione di affrontarlo; ma il suo cavallo non resse a quell’attacco e scartò, trascinandolo via prima che potesse trattenerlo. “Allora il Re Stregone scoppiò a ridere e, chiunque lo sentì, più non scordò l’orrore di quel grido. Ma in quel mentre ecco arrivare Glorfindel sul suo cavallo bianco e, nel bel mezzo della sua risata, il Re Stregone si diede alla fuga affondando nelle ombre. La notte scese sul campo di battaglia, e lui scomparve, e nessuno vide dove era andato. “Eärnur tornò al galoppo ma Glorfindel, scrutando l’oscurità che s’addensava, disse: ‘Non inseguirlo! Non tornerà in questa terra. Ancora assai lontana è la sua fine, e non per mano d’uomo egli cadrà.’ Queste parole molti ricordarono; ma Eärnur era furioso, e desiderava soltanto vendicarsi dell’onta subita. “Così ebbe fine il malvagio regno di Angmar; e così Eärnur, Capitano di Gondor, si guadagnò l’odio supremo del Re Stregone; ma molti anni dovevano passare prima che questo si manifestasse.” Pertanto fu durante il regno di Re Eärnil, come ci si rese conto in seguito, che il Re Stregone, in fuga dal Nord, pervenne a Mordor, dove radunò gli altri Spettri dell’Anello, dei quali egli era il capo. Ma soltanto nel 2000 essi uscirono da Mordor attraverso il Passo di Cirith Ungol e assediarono Minas Ithil, che presero nel 2002, impadronendosi del palantír della torre. Nessuno li cacciò di lì per tutta la durata della Terza Era; e Minas Ithil diventò un luogo di paura e prese il nome di Minas Morgul. Molti di quelli che ancora abitavano in Ithilien l’abbandonarono. “Eärnur era simile al padre per valore, ma non per saggezza. Era uomo di stazza robusta e d’indole focosa; ma non voleva prender moglie, perché trovava piacere solo nella lotta o nell’esercizio delle armi. La sua prodezza era tale che nessuno a Gondor poteva rivaleggiar con lui nei certami che prediligeva, e aveva tutta l’aria di un campione più che di un capitano o un re, e conservò vigore e destrezza fino a un’età più avanzata rispetto alla media di allora.” Quando Eärnur ricevette la corona nel 2043, il Re di Minas Morgul lo sfidò a singolar tenzone, schernendolo per non aver osato affrontarlo in battaglia su al Nord. Quella volta Mardil il Castaldo contenne la collera del re. Minas Anor, diventata la principale città del reame dai tempi di Re Telemnar, nonché la residenza dei re, prese ora il nome di Minas Tirith, in quanto città sempre in guardia contro il male di Morgul. Eärnur deteneva la corona soltanto da sette anni quando il Signore di Morgul rinnovò la sfida, schernendo il re perché allo scarso coraggio mostrato in gioventù ora aggiungeva la debolezza dell’età. Allora Mardil non riuscì più a contenerlo e, accompagnato da una piccola scorta di cavalieri, Eärnur si recò fino alle porte di Minas Morgul. Di nessuno dei partecipanti alla spedizione s’ebbe più notizia. A Gondor credettero che il nemico infido avesse teso una trappola al re e che questi fosse morto sotto tortura a Minas Morgul; ma siccome non c’erano testimoni della sua morte, Mardil il Buon Castaldo governò Gondor in sua vece per molti anni. I discendenti dei re erano ormai diventati sempre meno. A ridurne enormemente il numero ci aveva pensato la Lotta Fratricida; e poi, da allora, i re erano diventati gelosi e guardinghi. Spesso quelli che avevano attirato i loro sospetti eran fuggiti a Umbar e si erano uniti ai ribelli; mentre altri avevano rinunciato al lignaggio e preso moglie che non era di sangue Númenóreano. Fu così che non si trovò un pretendente alla corona che fosse di sangue puro, o la cui rivendicazione avrebbe trovato tutti consenzienti; e poi tutti spaurivano al ricordo della Lotta Fratricida, consapevoli che, se fosse rinata una discordia simile, per Gondor avrebbe significato la fine. Pertanto, pur col protrarsi degli anni, il Castaldo continuò a governare a Gondor, e la corona di Elendil restava in grembo a Re Eärnil nelle Case dei Morti, dove l’aveva lasciata Eärnur. I Castaldi La Casa dei Castaldi era chiamata la Casa di Húrin, perché essi discendevano dal Castaldo di Re Minardil (1621-1634), Húrin degli Emyn Arnen, uomo di alta razza Númenóreana. Dopo di lui i re avevano sempre scelto i castaldi dai suoi discendenti; e, dopo Pelendur, la Castaldia divenne ereditaria come la regalità, di padre in figlio o assegnata al parente più prossimo. Nell’assumere l’incarico ogni nuovo Castaldo giurava di “tenere lo scettro e governare in nome del re, fino al suo ritorno”. Ma queste divennero ben presto parole rituali tenute in poco conto, giacché i Castaldi esercitavano di fatto tutti i poteri dei re. Nondimeno molti a Gondor continuavano a credere che un re sarebbe davvero tornato nei tempi a venire; e taluni ricordavano l’antica linea del Nord che, si vociferava, viveva ancora nell’ombra. Ma i Castaldi Reggenti non si lasciavano suggestionare da certe idee. Tuttavia i Castaldi non sedettero mai sull’antico trono; e non portavano corona né impugnavano scettro. Quale unica insegna della loro dignità avevano un bastone bianco; e la bandiera era bianca, senza carico araldico; laddove la bandiera regale era nera e sfoggiava un albero bianco in fiore sotto sette stelle. Dopo Mardil Voronwë, considerato il primo della linea, a Gondor seguirono ventiquattro Castaldi Reggenti, fino all’epoca di Denethor II, il ventiseiesimo e ultimo. All’iniziò regnò la quiete, perché erano i giorni della Pace Vigile, durante i quali Sauron indietreggiò davanti al potere del Bianco Consiglio e gli Spettri dell’Anello rimasero nascosti nella Valle di Morgul. Ma dall’epoca di Denethor I non ci fu più una vera e propria pace, e anche quando Gondor non era apertamente o seriamente in guerra, le frontiere erano costantemente minacciate. Negli ultimi anni di Denethor I la razza degli uruk, orchi neri dalla grande forza provenienti da Mordor, fece la sua comparsa per la prima volta nel 2475, piombando su Ithilien e conquistando Osgiliath. Boromir figlio di Denethor (da cui prese in seguito nome Boromir dei Nove Camminatori) li sconfisse e riconquistò Ithilien; ma Osgiliath era definitivamente distrutta e il suo ponte di pietra era crollato. Da allora non ci abitò più nessuno. Boromir era un grande capitano e perfino il Re Stregone lo temeva. Nobile e bello, era forte nel fisico e nella volontà, ma in quella guerra ricevette una ferita di Morgul che abbreviò i suoi giorni e, consumato dal dolore, morì dodici anni dopo il padre. Dopo di lui iniziò il lungo regno di Cirion, uomo circospetto e vigile, ma l’ascendente di Gondor si era ridotto e lui non poté far altro che difender le frontiere, mentre i nemici (o il potere che li manovrava) preparavano colpi contro di lui che non era in grado d’impedire. I Corsari saccheggiavano le coste, ma il pericolo più grave si trovava a nord. Nei vasti territori del Rhovanion, tra Boscuro e il Fiume Fluente, viveva adesso un popolo feroce, completamente all’ombra di Dol Guldur. Spesso faceva scorrerie attraverso la foresta, tanto che la valle dell’Anduin a sud del Fiume Iridato finì quasi per svuotarsi. Ad accrescere il numero di questi Balchoth giungevano in continuo altri della loro genìa dall’est, mentre il Calenardhon si era spopolato. Cirion aveva il suo bel da fare per tenere il fronte dell’Anduin. “In previsione della tempesta, Cirion chiese aiuto al nord, troppo tardi però; perché quell’anno (2510) i Balchoth, costruite molte grandi imbarcazioni e zattere sulle sponde orientali dell’Anduin, attraversarono il Fiume in massa e sbaragliarono i difensori. Un’armata giunta dal sud rimase tagliata fuori e venne spinta a nord oltre il Limlindo, dove a un tratto l’attaccò un’orda di Orchi calati dalle Montagne, e ricacciata verso l’Anduin. Allora ecco giungere dal Nord un aiuto insperato e per la prima volta a Gondor si udirono i corni dei Rohirrim. Eorl il Giovane arrivò coi suoi cavalleggeri e sgominò il nemico, e diede la caccia a morte ai Balchoth sui campi del Calenardhon. Cirion concesse a Eorl quel territorio ove insediarsi, e questi prestò a Cirion il Giuramento di Eorl, promettendo amicizia ai Signori di Gondor in caso di necessità o di sollecitazione.” Ai tempi di Beren, diciannovesimo Castaldo, un pericolo ancor più grande minacciò Gondor. Tre grosse flotte, preparate da tempo, risalirono da Umbar e da Harad, e assalirono in forze le coste di Gondor; e il nemico sbarcò in molti punti, spingendosi a nord fino alla foce dell’Isen. Al tempo stesso i Rohirrim vennero presi d’assalto da ovest e da est, il paese fu invaso, e loro si videro costretti a rifugiarsi nelle valli delle Montagne Bianche. In quell’anno (2758) ebbe inizio il Lungo Inverno con gelo e grandi nevicate dal Nord e dall’Est che durarono quasi cinque mesi. Helm di Rohan e i suoi due figli perirono in quella guerra; e miseria e morte imperversarono nell’Eriador e a Rohan. Ma a Gondor, a sud delle montagne, le cose non andavano così male e, prima dell’arrivo della primavera, Beregond figlio di Beren aveva sgominato gli invasori. Mandò subito aiuti a Rohan. Era il più grande capitano emerso da Gondor dopo Boromir; e quando succedette al padre (2763) Gondor cominciò a recuperar le forze. Rohan invece fu più lento a guarire dalle ferite ricevute. Ecco perché Beren accolse Saruman e gli consegnò le chiavi di Orthanc; e da quell’anno (2759) Saruman risiedette a Isengard. Ai tempi di Beregond si svolse, nei Monti Brumosi, la Guerra dei Nani e degli Orchi (2793-2799), di cui a sud giunsero solo vaghe notizie, finché gli Orchi in fuga da Nanduhirion non tentarono di attraversare Rohan e stabilirsi sulle Montagne Bianche. Per porre fine a quella minaccia si combatté per molti anni nelle valli. Quando Belecthor II, il ventunesimo Castaldo, morì, l’Albero Bianco di Minas Tirith morì a sua volta; ma lo lasciarono lì “fino al ritorno del Re”, perché non si trovava più un virgulto. Ai tempi di Túrin II i nemici di Gondor ripresero ad agitarsi; perché Sauron aveva ritrovato la sua potenza e il giorno della sua rinascita si stava avvicinando. Tutti gli abitanti d’Ithilien, a parte i più impavidi, erano scappati e si erano trasferiti a ovest, di là dall’Anduin, perché il paese era infestato dagli Orchi di Mordor. Fu Túrin a costruire rifugi segreti per i suoi soldati in Ithilien, di cui Henneth Annûn fu quello più a lungo mantenuto e presidiato. Fortificò anche di nuovo l’isola di Cair Andros30 per difender l’Anórien. Ma il pericolo principale per lui stava a sud, dove gli Haradrim avevano occupato Gondor meridionale e si combatteva di continuo lungo il Poros. Quando Ithilien fu invaso in forze, Re Folcwine di Rohan mantenne il Giuramento di Eorl e ripagò il debito per l’aiuto ricevuto da Beregond, inviando a Gondor molti uomini. Col loro aiuto Túrin riportò una vittoria ai guadi del Poros; ma i due figli di Folcwine caddero in battaglia. I Cavalieri li seppellirono secondo le usanze del loro popolo e li deposero in un unico tumulo, perché erano gemelli. A lungo restò lì, Haudh in Gwanûr, alto sulla sponda del fiume, e i nemici di Gondor avevano paura di passarci davanti. Turgon succedette a Túrin, ma di quel periodo si ricorda soprattutto che due anni prima della sua morte, Sauron risorse, e si dichiarò apertamente; e rientrò a Mordor, da molto predisposto in vista del suo ritorno. Allora Barad-dûr venne ancora una volta costruita, e il Monte Fato divampò, e gli ultimi abitanti d’Ithilien fuggirono lontano. Quando Turgon morì, Saruman s’impadronì di Isengard e la fortificò. “Ecthelion II, figlio di Turgon, era persona saggia. Con il potere che gli rimaneva iniziò a rafforzare il suo reame contro l’assalto di Mordor. Incoraggiò tutti gli uomini di vaglia vicini e lontani a entrare al suo servizio e, a coloro che si mostravano degni di fiducia, conferì titoli e premi. In quasi tutto quello che faceva, beneficiò dell’aiuto e dei consigli di un grande capitano, che amava più di chiunque altro. Thorongil lo chiamavano a Gondor, l’Aquila della Stella, perché era veloce e aveva l’occhio acuto, e sul mantello recava una stella d’argento; ma nessuno ne conosceva il vero nome né il paese d’origine. Era giunto a Ecthelion da Rohan, dove aveva servito Re Thengel, ma non era uno dei Rohirrim. Era un grande condottiero, per terra e per mare, ma disparve nelle ombre donde era venuto anzi che il regno di Ecthelion avesse fine. “Thorongil ripeteva sovente a Ecthelion che la forza dei ribelli di Umbar costituiva un gran pericolo per Gondor, e una minaccia per i feudi del sud, che si sarebbe rivelata fatale qualora Sauron avesse deciso di dichiarare guerra. Alla fine ottenne dal Castaldo il permesso di radunare una piccola flotta e, giunto di notte a Umbar, lo colse alla sprovvista e incendiò gran parte delle navi dei Corsari. Uccise di persona il Capitano del Porto in battaglia sui moli e poi ritirò la flotta con poche perdite. Ma di ritorno a Pelargir, con stupore e dispiacere degli uomini, non volle rientrare a Minas Tirith, dove grandi onori l’aspettavano. “Mandò un messaggio d’addio a Ecthelion, dicendo: ‘Altri compiti ora mi chiamano, signore, e molto tempo e molti pericoli dovranno passare anzi ch’io torni a Gondor, se così vuole il mio destino.’ E anche se nessuno riusciva a capire quali fossero quei compiti, né quale chiamata avesse ricevuto, la destinazione era nota. Perché, dopo essersi imbarcato, attraversò l’Anduin, e lì disse addio ai compagni e proseguì da solo; e l’ultima volta che lo videro aveva il viso rivolto verso le Montagne dell’Ombra. “La partenza di Thorongil gettò nello sgomento la Città e parve a tutti una grande perdita, tranne forse a Denethor, figlio di Ecthelion, ormai maturo per la Castaldia, che assunse quattro anni dopo, alla morte del padre. “Denethor II era un uomo orgoglioso, alto, prode e più regale di chiunque altro mai visto a Gondor da molte vite d’uomini; era altresì saggio, e lungimirante, e versato nella tradizione. Di fatto somigliava a Thorongil come uno strettissimo parente, eppure veniva sempre secondo dopo lo straniero nel cuore degli uomini e nella stima del genitore. All’epoca molti avevano pensato che Thorongil fosse partito prima che il rivale diventasse suo padrone; pur se Thorongil non aveva mai rivaleggiato con Denethor, né avuto altra ambizione se non servire il padre. E su un unico punto i loro consigli al Castaldo divergevano: Thorongil metteva sovente in guardia Denethor: non doveva fidarsi di Saruman il Bianco che stava a Isengard, bensì favorire Gandalf il Grigio. Ma tra Denethor e Gandalf c’era scarsa simpatia; e, dopo il regno di Ecthelion, il Grigio Pellegrino era meno bene accetto a Minas Tirith. Talché in seguito, una volta chiarito tutto, molti credettero che Denethor, sagace qual era, e in grado di guardare più lontano e più a fondo dei contemporanei, avesse scoperto la vera identità di quello straniero, Thorongil, e sospettasse che lui e Mithrandir tramassero per soppiantarlo. “Quando Denethor diventò Castaldo (2984), si dimostrò un signore autoritario, che teneva tutto il potere in pugno. Parlava poco. Ascoltava i consigli, e poi faceva di testa sua. Si era sposato tardi (2976), prendendo in moglie Finduilas, figlia di Adrahil di Dol Amroth. Era costei una dama di grande bellezza e di cuor gentile ma, prima che fossero passati dodici anni, morì. Denethor l’amava, a modo suo, più di chiunque altro, a parte forse il primo dei due figli che gli aveva dato. Ma agli occhi della gente lei sembrava appassire nella città difesa, come un fiore delle valli costiere su una nuda roccia. L’ombra a oriente la riempiva d’orrore, e lei portava lo sguardo sempre a sud, verso quel mare che le mancava tanto. “Dopo la sua morte Denethor diventò più arcigno e silenzioso di prima, e sedeva a lungo da solo nella torre, immerso nei pensieri, con il presentimento che l’assalto di Mordor sarebbe avvenuto durante la sua reggenza. In seguito si arrivò anche a credere che, avendo bisogno di sapere, ma essendo orgoglioso e confidando nella propria forza di volontà, avesse osato guardare nel palantír della Torre Bianca. Nessuno dei Castaldi aveva mai osato farlo, neppure i re Eärnil e Eärnur, dopo la caduta di Minas Ithil, quando il palantír d’Isildur finì in mano al Nemico; perché la Pietra di Minas Tirith era il palantír di Anárion, il più strettamente in accordo con quello posseduto da Sauron. “A questo modo Denethor ottenne la grande conoscenza delle cose che accadevano nel suo reame e molto al di là delle frontiere, il che lasciava tutti stupiti; ma pagò cara quella conoscenza, invecchiando anzitempo a forza di lottare contro la volontà di Sauron. Talché crebbe l’orgoglio in Denethor e, con quello, la disperazione, tanto che in tutti gli avvenimenti del tempo finì per vedere soltanto una singolar tenzone tra il Signore della Bianca Torre e il Signore di Barad-dûr, e diffidava di tutti gli altri che opponevano resistenza a Sauron, a meno che non li avesse esclusivamente al proprio servizio. “Così trascorse il tempo fino alla Guerra dell’Anello, e i figli di Denethor divennero uomini. Boromir, il maggiore di cinque anni, prediletto del padre, gli somigliava nel viso e nell’orgoglio, ma in poco altro. Era invece un tipo simile al Re Eärnur di un tempo, non intenzionato a prender moglie e appassionato soprattutto di armi; intrepido e forte, poco interessato alla tradizione, racconti di battaglie antiche a parte. Faramir, il cadetto, gli somigliava d’aspetto ma non di mentalità. Al pari del padre leggeva nel cuore degli uomini, ma quel che ci leggeva lo induceva alla pietà più che allo sprezzo. D’indole gentile, amava la tradizione e la musica, e pertanto era considerato da molti contemporanei meno coraggioso del fratello. Ma così non era, a parte il fatto che non cercava la gloria nel pericolo senza motivo. Era lui ad accogliere Gandalf quando costui veniva nella Città e, nei limiti del possibile, attingeva alla sua dottrina; in questa, come in molte altre faccende, scontentava il padre. “C’era tuttavia tra i due fratelli un grande amore, sin dall’infanzia, quando Boromir aiutava e proteggeva Faramir. Da allora nessuna gelosia o rivalità era sorta fra loro per il favore del padre o per la lode degli uomini. A Faramir non sembrava possibile che qualcuno a Gondor potesse rivaleggiare con Boromir, erede di Denethor, Capitano della Torre Bianca; e dello stesso parere era Boromir. Alla prova dei fatti, tuttavia, non andò così. Ma di tutto quel che accadde a questi tre durante la Guerra dell’Anello si parla a lungo altrove. E, dopo la Guerra, ebbero fine i giorni dei Castaldi Reggenti; giacché tornò l’erede d’Isildur e di Anárion e si ristabilì la regalità, e lo stendardo dell’Albero Bianco riprese a garrire dalla Torre di Ecthelion.” (v) QUI SEGUE UNA PARTE DELLA STORIA DI ARAGORN E DI ARWEN “Arador era il nonno del Re. Suo figlio Arathorn chiese in sposa Gilraen la Bella, figlia di Dírhael, il quale era a sua volta un discendente di Aranarth. Dírhael si oppose a questo matrimonio; Gilraen era giovane e non aveva ancora raggiunto l’età in cui le donne dei Dúnedain erano solite sposarsi. “‘Per giunta,’ diceva, ‘Arathorn è un uomo severo e già maturo, e diventerà comandante prima di quanto ci si aspetti; però il cuore mi dice che avrà vita breve.’ “Ma Ivorwen, la moglie, dotata anch’essa di lungimiranza, replicò: ‘A maggior ragione bisognerà far presto! I giorni si rabbuiano prima della tempesta, e grandi cose stanno per succedere. Se questi due si sposano subito, forse una speranza nascerà per il nostro popolo; ma se indugiano, non ci sarà speranza per tutta la durata di quest’era.’ “E accadde che, quando Arathorn e Gilraen erano sposati solo da un anno, Arador fu catturato dai troll delle colline nelle Landefredde a nord di Valforra e trucidato; e Arathorn divenne Capitano dei Dúnedain. L’anno dopo Gilraen gli diede un figlio, che chiamarono Aragorn. Ma Aragorn aveva solo due anni quando Arathorn partì con i figli di Elrond per combattere contro gli Orchi e rimase ucciso da una freccia d’orco che gli trafisse l’occhio; sicché ebbe davvero vita breve per uno della sua razza, dato che quando cadde aveva solamente sessant’anni. “Allora Aragorn, divenuto ora l’Erede d’Isildur, andò a viver con la madre nella casa di Elrond; e Elrond prese il posto del padre e finì per amarlo come un figlio. Ma lo chiamarono Estel, cioè ‘Speranza’, e per ordine di Elrond tennero nascosti il suo vero nome e lignaggio; poiché i Saggi sapevano che il Nemico cercava di scoprire l’Erede d’Isildur, se ne restava qualcuno al mondo. “Ma quando Estel aveva solo vent’anni, avvenne che tornasse a Valforra dopo aver compiuto grandi gesta in compagnia dei figli di Elrond; e Elrond lo guardò e si compiacque, giacché vide che era bello e nobile e già maturo, anche se sarebbe diventato ancor più grande nel corpo e nella mente. Perciò quel giorno Elrond lo chiamò con il suo vero nome e gli svelò la sua identità e quella del genitore; e gli consegnò l’eredità del suo casato. “‘Ecco l’anello di Barahir,’ disse, ‘simbolo della nostra lontana parentela; ed ecco anche i frammenti di Narsil. Con questi potrai ancora compier grandi gesta; giacché prevedo che la durata della tua vita sarà più lunga di quella concessa agli Uomini, sempre che non ti capiti una disgrazia o non superi la prova. Ma dura sarà la prova, e lunga. Lo Scettro di Annúminas lo terrò io, perché devi ancora meritartelo.’ “Il giorno dopo, al tramonto, Aragorn passeggiava da solo nei boschi, con l’euforia nel cuore; e cantava, perché era pieno di speranza e il mondo era bello. E all’improvviso, mentre cantava, scorse una fanciulla che camminava su un tappeto erboso in mezzo ai bianchi fusti delle betulle; e si fermò stupito, credendo di essersi smarrito dentro un sogno, o allora di aver ricevuto il dono dei menestrelli Elfici, capaci di far apparire le cose che cantano davanti agli occhi di chi li ascolta. “Aragorn stava infatti cantando un brano del Lai di Lúthien che narra dell’incontro di Lúthien e Beren nella foresta di Neldoreth. Ed ecco Lúthien incedere sotto i suoi occhi a Valforra, vestita d’un mantello argento e azzurro, bella come il crepuscolo nell’Elfica Dimora; la scura chioma scarmigliata a un improvviso vento, la fronte cinta di gemme simili a stelle. “Per un attimo Aragorn la rimirò in silenzio ma, col timore di vederla andar via e sparire per sempre, la chiamò, gridando: Tinúviel, Tinúviel! proprio come aveva fatto Beren tanto tempo addietro, nei Giorni Antichi. “Allora la fanciulla si girò verso di lui e sorrise, e poi disse: ‘Chi sei? E perché mi chiami con quel nome?’ “E lui rispose: ‘Perché ho creduto davvero che tu fossi Lúthien Tinúviel, di cui cantavo. Ma se non sei lei, sei fatta a sua immagine.’ “‘L’han detto in molti,’ rispose lei seriamente. ‘Ma non porto il suo nome. Anche se forse avrò un destino simile al suo. Ma tu chi sei?’ “‘Estel mi chiamavano,’ disse lui; ‘ma sono Aragorn, figlio di Arathorn, Erede d’Isildur, Signore dei Dúnedain’; ma già nel dirlo sentì che l’alto lignaggio, che tanto aveva allietato il suo cuore, ormai era poca cosa e, in confronto all’elevatezza e alla beltà di lei, contava meno di niente. “Ma lei rise allegramente e disse: ‘Allora siamo lontani parenti. Perché io sono Arwen, figlia di Elrond, e mi chiamo anche Undómiel.’ “‘Capita spesso,’ disse Aragorn, ‘che in tempi pericolosi gli uomini nascondano il tesoro più prezioso. Eppure mi meraviglio di Elrond e dei tuoi fratelli perché, pur avendo abitato in questa casa dall’infanzia, non ho mai sentito parlare di te. Com’è che non ci siamo mai incontrati prima? Tuo padre non ti avrà certo tenuta chiusa a chiave con il resto dei suoi beni?’ “‘No,’ disse lei, e guardò le Montagne che si ergevano a oriente. ‘Per un periodo ho vissuto presso i parenti di mia madre, nella lontana Lothlórien. Sono tornata solo di recente per riveder mio padre. Erano molti anni che non passeggiavo a Imladris.’ “Al che Aragorn si stupì, perché non sembrava più grande di lui, che non aveva ancor vissuto più di vent’anni nella Terra di Mezzo. Ma Arwen lo guardò negli occhi e disse: ‘Non ti stupire! I figli di Elrond hanno la vita degli Eldar.’ “Allora Aragorn rimase sconcertato, perché vide la luce elfica nei suoi occhi e la saggezza di molti giorni; epperò da quel momento amò Arwen Undómiel figlia di Elrond. “Nei giorni che seguirono Aragorn si chiuse nel silenzio, e la madre capì che gli era successo qualcosa di strano; e alla fine il figlio cedette alle sue domande e le raccontò dell’incontro fra gli alberi al crepuscolo. “‘Figlio mio,’ disse Gilraen, ‘tu miri in alto, anche per un discendente di molti re. Questa dama è la più nobile e la più bella che oggi calpesti la terra. E a mortale non s’addice stringer matrimonio con la genìa Elfica.’ “‘Eppure apparteniamo anche noi a quella famiglia,’ disse Aragorn, ‘se la storia dei miei avi, quale io l’ho appresa, è vera.’ “‘È vera,’ disse Gilraen, ‘ma questo risale a tanto tempo fa e in un’altra era del mondo, anzi il declino della nostra razza. Perciò ho paura; perché senza la benevolenza del Signore Elrond gli Eredi d’Isildur ben presto si estingueranno. Ma non credo che in questo frangente godrai della benevolenza di Elrond.’ “‘Amari saranno allora i giorni miei, e vagherò da solo nelle terre selvagge,’ disse Aragorn. “‘Quello sarà in verità il tuo fato,’ disse Gilraen; ma pur possedendo in certa qual misura la lungimiranza del suo popolo, non gli parlò più del suo presentimento, né riferì ad alcuno quanto il figlio le aveva confidato. “Ma Elrond vedeva molte cose e leggeva in molti cuori. Talché un giorno, prima dell’autunno, fece andare Aragorn in camera sua e gli disse: ‘Aragorn, figlio di Arathorn, Signore dei Dúnedain, ascoltami! Un grave destino ti aspetta, o di elevarti al di sopra di tutti i tuoi avi dai tempi di Elendil, o di piombare nelle tenebre con tutto quel che resta della tua famiglia. Davanti a te hai molti anni di triboli. Non avrai moglie né legherai a te una donna col fidanzamento anzi che venga la tua ora e te ne sia dimostrato degno.’ “Allora Aragorn restò turbato, e disse: ‘Non sarà che mia madre ne ha parlato?’ “‘Niente affatto,’ disse Elrond. ‘Sono stati i tuoi stessi occhi a tradirti. Ma non mi riferisco soltanto a mia figlia. Per il momento non ti fidanzerai con la figlia di nessuno. Quanto poi ad Arwen la Bella, Dama d’Imladris e di Lórien, Stella Vespertina del suo popolo, è di lignaggio più alto del tuo ed è già al mondo da tanto di quel tempo che per lei sei soltanto un virgulto di un anno accanto a una giovane betulla di molte estati. È troppo in alto per te. E lo stesso, secondo me, dovrebbe sembrare a lei. Ma anche se così non fosse e se il suo cuore propendesse per te, io nondimeno me ne dorrei, a causa del destino che grava su di noi.’ “‘Quale destino?’ disse Aragorn. “‘Fin quando io dimorerò qui, lei godrà della giovinezza degli Eldar,’ rispose Elrond, ‘e quando partirò, lei verrà con me, se così deciderà di fare.’ “‘Mi rendo conto,’ disse Aragorn, ‘di aver posato gli occhi su un tesoro non meno prezioso del tesoro di Thingol, che un tempo Beren desiderava. Questo è il mio fato.’ Poi all’improvviso la preveggenza della sua genìa si destò in lui, e disse: ‘Ecco però, Signore Elrond, che gli anni del tuo soggiorno volgono ormai al termine, e fra non molto spetterà ai tuoi figli decidere se separarsi da te o dalla Terra di Mezzo.’ “‘È vero,’ disse Elrond. ‘Fra non molto, secondo il nostro metro, anche se dovranno trascorrere ancora molti anni degli Uomini. Ma Arwen, la mia beneamata, non dovrà prender certe decisioni, a meno che tu, Aragorn, figlio di Arathorn, non ti metta fra noi e costringa uno di noi due, te o me, a un’amara separazione oltre la fine del mondo. Tu non sai ancora che cosa desideri da me.’ Sospirò e, dopo un po’, guardando con aria grave il giovane, aggiunse: ‘Gli anni porteranno quel che porteranno. Non parleremo più di questo prima che ne sian trascorsi molti. I giorni si rabbuiano e grande è il male in arrivo.’ “Poi Aragorn si congedò affettuosamente da Elrond; e il giorno dopo disse addio alla madre, alla casa di Elrond e ad Arwen, e si avviò nelle terre selvagge. Per quasi trent’anni si consacrò alla lotta contro Sauron; e divenne amico di Gandalf il Saggio, dal quale ricavò molta saggezza. Fece con lui molti viaggi pericolosi ma, col passar degli anni, andò più sovente da solo. Impervio e lungo il suo vagabondare, ed egli assunse aspetto un poco truce, tranne quando gli capitava di sorridere; eppure agli occhi degli Uomini sembrava degno d’onore, come un re in esilio, quando non nascondeva il suo vero sembiante. Perché viaggiava sotto molte vesti, e salì in fama sotto molti nomi. Cavalcò nell’oste dei Rohirrim, e combatté per il Signore di Gondor per terra e per mare; e poi, nell’ora della vittoria, sparì dalla faccia della terra, almeno per gli Uomini dell’Ovest, e se ne andò da solo nel lontano Est e nel profondo Sud, esplorando il cuore degli Uomini, buoni o malvagi, e smascherando trame e sotterfugi dei servitori di Sauron. “Finì così per diventare il più ardito degli Uomini del tempo, versato nelle loro arti e nelle loro tradizioni, ma aveva alcunché in più di loro: la saggezza elfica, e negli occhi era una luce che, quando s’accendeva, pochi erano in grado di sostenere. Triste e severo il volto, a causa del destino che gravava su di lui, eppure la speranza albergava ognora in fondo al cuore, donde, siccome polla dalla roccia, a volte scaturiva l’allegrezza. “Avvenne così che all’età di quarantanove anni Aragorn tornò dai pericoli agli oscuri confini di Mordor, dove adesso Sauron si era nuovamente stabilito ed era alle prese con i suoi malefici. Aragorn era stanco e desiderava recarsi a Valforra per riposare un po’ prima d’intraprendere un viaggio per le lontane contrade; e lungo la via giunse alle frontiere di Lórien e venne accolto nel paese nascosto da Dama Galadriel. “Lui lo ignorava ma anche Arwen Undómiel si trovava lì, a soggiornar di nuovo per qualche tempo presso i parenti della madre. Non era cambiata molto, perché gli anni mortali eran passati senza sfiorarla; il suo volto però era più grave e ora la sua risata di rado risuonava. Aragorn invece aveva raggiunto la sua piena statura, di corpo e di mente, e Galadriel lo pregò di buttare i malridotti abiti da viaggio e lo vestì d’argento e di bianco, con un mantello grigio elfico e una gemma luminosa sulla fronte. Parve egli allora superiore a qualsivoglia re degli Uomini, più simile a un Signore Elfico delle Isole dell’Ovest. E fu così che Arwen lo rivide per la prima volta dopo la lunga separazione; e quando le venne incontro sotto gli alberi di Caras Galadhon carchi di fiori d’oro, la sua scelta era fatta e il suo destino segnato. “Allora, nell’arco di una stagione, vagarono assieme nelle radure di Lothlórien, finché non venne l’ora per lui di ripartire. E la sera del Solstizio d’Estate Aragorn, figlio di Arathorn, e Arwen figlia di Elrond si recarono in cima alla bella collina, il Cerin Amroth, al centro del paese, e camminarono scalzi sull’erba immortale, con elanor e niphredil intorno ai piedi. E lì su quella collina guardarono a oriente verso l’Ombra e a occidente verso il Crepuscolo, e si scambiarono la promessa di matrimonio e furono felici. “E Arwen disse: ‘Oscura è l’Ombra, eppure il mio cuore gioisce; dacché tu, Estel, sarai fra i grandi che, col loro valore, la distruggeranno.’ “Ma Aragorn rispose: ‘Ahimè! Io non sono in grado di prevederlo, e come ciò avverrà mi è tenuto nascosto. Ma con la tua speranza spererò. E l’Ombra io respingo assolutamente. Ma neanche il Crepuscolo, signora, è per me; perché io son mortale e, se a me ti legherai, Stella Vespertina, dovrai rinunciare anche tu al Crepuscolo.’ “E lei rimase allora immobile come un albero bianco, con lo sguardo volto a Ovest, e alla fine disse: ‘A te mi legherò, Dúnadan, e mi strapperò al Crepuscolo. Eppure lì è il paese del mio popolo e la dimora ultima di tutta la mia genìa.’ Lei amava teneramente il padre. “Quando venne a sapere della scelta della figlia, Elrond rimase in silenzio, pur se in cuor suo era afflitto, e scoprì che il destino a lungo temuto non era meno ingrato da sopportare. Ma quando Aragorn tornò a Valforra lo convocò e gli disse: “‘Figlio mio, ecco giungere anni in cui la speranza sfumerà, e oltre non mi è dato veder chiaro. E adesso un’ombra è scesa tra di noi. Forse è stabilito che con la mia perdita venga restaurata la regalità degli Uomini. Pertanto, pur amandoti, ti dico: Arwen Undómiel non vedrà la grazia di sua vita ridotta per causa indegna. Non sposerà Uomo che non sia almeno Re di Gondor e di Arnor. Allora perfino la nostra vittoria a me arrecherà solo dolore e separazione, mentre a voi speranza di gioia temporanea. Ahimè, figlio mio! Temo che a Arwen il Fato degli Uomini arduo parrà alla fine.’ “Le cose restarono così tra Elrond e Aragorn, che in seguito non parlarono più della questione; ma Aragorn ripartì incontro a pericoli e fatiche. E mentre il mondo s’abbuiava e la paura scendeva sulla Terra di Mezzo, via via che aumentava il potere di Sauron e Barad-dûr si ergeva sempre più alto e più forte, Arwen rimase a Valforra e, quando Aragorn s’assentava, vegliava su di lui con il pensiero; e, speranzosa, fece per lui un grande stendardo regale, che soltanto chi avesse rivendicato la signoria dei Númenóreani e l’eredità di Elendil avrebbe potuto sfoggiare. “Qualche anno dopo, Gilraen si congedò da Elrond e tornò dalla sua gente nell’Eriador, dove visse in solitudine; e di rado vide ancora il figlio, che trascorse molti anni in paesi lontani. Ma una volta, quando Aragorn, ritornato al Nord, andò a trovarla, prima che ripartisse gli aveva detto: “‘Estel, figlio mio, questo è il nostro ultimo commiato. Le preoccupazioni mi hanno invecchiata, come capita agli Uomini inferiori; e, ora che si avvicina, non posso affrontare l’oscurità dei nostri tempi che s’addensa sulla Terra di Mezzo. Presto la lascerò.’ “Aragorn cercò di confortarla, dicendo: ‘Forse c’è una luce oltre l’oscurità; e, se è così, vorrei tu la vedessi e fossi felice.’ “Ma lei rispose soltanto con questo linnod: Ónen í-Estel Edain, ú-chebin estel anim,31 e Aragorn partì col cuore oppresso. Gilraen morì prima della successiva primavera. “Passarono così gli anni fino alla Guerra dell’Anello; di cui si narra più a fondo altrove: come si scoprì il mezzo imprevisto che rendeva possibile battere Sauron e come la speranza trionfò contro ogni speranza. E avvenne che, nell’ora della sconfitta, Aragorn giungesse dal mare spiegando lo stendardo di Arwen nella battaglia dei Campi del Pelennor e che, quel giorno, fosse acclamato re per la prima volta. E quando alfine tutto terminò, entrò in possesso dell’eredità degli avi e ricevette la corona di Gondor e lo scettro di Arnor; e l’anno della Caduta di Sauron, al Solstizio d’Estate, prese la mano di Arwen Undómiel e si sposarono nella città dei Re. “La Terza Era si chiuse così, con la vittoria e la speranza; e tuttavia sofferta tra i dolori di quell’Era fu la separazione di Elrond e Arwen, perché a dividerli era il Mare e un fato al di là della fine del mondo. Quando venne distrutto il Grande Anello e i Tre vennero privati del loro potere, Elrond si sentì alfine stanco e abbandonò la Terra di Mezzo, per non tornarci mai più. Arwen invece diventò una donna mortale, eppure non sarebbe morta prima di aver perduto tutto ciò che aveva guadagnato. “Come Regina degli Elfi e degli Uomini rimase al fianco di Aragorn per centoventi anni di gloria e di felicità; da ultimo però egli sentì arrivare la vecchiaia e capì che la durata dei suoi giorni, ancorché lunga, stava per finire. Allora Aragorn disse a Arwen: “‘Dama Stella Vespertina, la più bella di questo mondo e la più amata, il mio mondo alfine sta svanendo. Abbiamo raccolto, abbiamo speso, ed ecco che si avvicina il momento di pagare.’ “Arwen capì bene a cosa alludeva, e lo aveva previsto da tempo; tuttavia fu sopraffatta dal dolore. ‘Vorresti dunque, sire, lasciare anzitempo il tuo popolo, che vive della tua parola?’ disse. “‘Non anzitempo,’ rispose lui. ‘Se non parto adesso, presto dovrò partire giocoforza. E Eldarion nostro figlio è pienamente maturo per la regalità.’ “Poi, recatosi alla Casa dei Re nella Strada Silenziosa, Aragorn si stese sul lungo letto che gli avevano preparato. Là disse addio a Eldarion e gli porse la corona alata di Gondor e lo scettro di Arnor; e poi tutti lo lasciarono, tranne Arwen, che rimase sola al capezzale. E malgrado la saggezza e il lignaggio non seppe trattenersi dal supplicarlo di restare ancora un po’. Non era ancora stanca dei suoi giorni, perciò sentì l’amarezza della mortalità che si era sobbarcata. “‘Dama Undómiel,’ disse Aragorn, ‘ingrata invero è l’ora, però fu decisa il giorno in cui c’incontrammo sotto le bianche betulle nel giardino di Elrond, dove ora nessuno più passeggia. E sulla collina del Cerin Amroth, quando rinunciammo sia all’Ombra sia al Crepuscolo, accettammo questo fato. Rifletti, beneamata, e domandati se preferiresti davvero che io aspettassi di languire e cadere dal mio alto scranno impotente e imbecillito. No, signora, io sono l’ultimo dei Númenóreani e il postremo Re dei Giorni Antichi; e a me è stata concessa non soltanto una vita tre volte più lunga di quella degli Uomini della Terra di Mezzo, ma altresì la grazia di andarmene di mia volontà e di restituire il dono. Ora, pertanto, dormirò. “‘Non ti consolerò: non c’è conforto per un tal dolore entro i cerchi del mondo. Davanti a te hai la scelta suprema: pentirti, scendere agli Approdi e portare con te all’Ovest il ricordo dei giorni trascorsi assieme, che sarà semprevivo laggiù, ma pur sempre soltanto un ricordo; oppure accettare il Fato degli Uomini.’ “‘No, amato sire,’ disse lei, ‘quella scelta è fatta ormai da tempo. Nave non c’è che possa portarmi via da qui e, volente o nolente, io dovrò accettare il Fato degli Uomini: la perdita e il silenzio. Ma io ti dico, Re dei Númenóreani, che finora non avevo capito la storia del tuo popolo e della sua caduta. Li disprezzavo in quanto sciocchi e malvagi, ma ora, finalmente, li compiango. Perché se questo è in verità, come dicono gli Eldar, il dono dell’Uno agli Uomini, è amaro da ricevere.’ “‘Così pare,’ disse lui. ‘Non cediamo però di fronte alla prova finale, noi che un tempo rinunciammo all’Ombra e all’Anello. Dobbiamo lasciarci con tristezza, ma non con disperazione. Guarda! noi non siamo eternamente confinati entro i cerchi del mondo e, al di là, c’è più che il ricordo. Addio!’ “‘Estel, Estel!’ gridò lei e, a questo punto, proprio mentre le prendeva la mano e la baciava, si addormentò. Allora una grande bellezza si rivelò in lui, talché tutti coloro che poi accorsero, lo guardarono strabiliati; perché fuse in uno videro la grazia della giovinezza, la fortezza della maturità e la saggezza e la maestà della vecchiaia. E a lungo ivi restò, immagine dello splendore dei Re degli Uomini nella loro gloria inoffuscata anzi che il mondo si rompesse. “Ma Arwen lasciò la Casa, e la luce dei suoi occhi era spenta, e al suo popolo sembrava che fosse divenuta fredda e grigia come notte d’inverno senza stelle. Poi disse addio a Eldarion, alle figlie, e a tutti coloro che aveva amato; e uscì dalla città di Minas Tirith e si recò nel paese di Lórien, e sola restò sotto le piante che sfiorivano fino all’arrivo dell’inverno. Galadriel si era dipartita, e anche Celeborn se n’era andato, e il paese era silente. “Lì alla fine, quando cadevano le foglie di mallorn ma la primavera non era ancora giunta,32 si stese per riposare sul Cerin Amroth; e quella sarà la sua verde tomba finché il mondo non cambierà, e tutti i giorni della sua vita non saranno completamente dimenticati dagli uomini che verranno dopo, e elanor e niphredil non fioriranno più a est del Mare. “Qui finisce questa storia, come è pervenuta a noi dal Sud; e con la dipartita di Stella Vespertina non si dirà più nulla in questo libro dei tempi passati.” II LA CASA DI EORL “Eorl il Giovane era signore degli Uomini dell’Éothéod. Quel paese si trovava vicino alle fonti dell’Anduin, tra le catene più lontane dei Monti Brumosi e le zone più a nord di Boscuro. Gli Éothéod si erano trasferiti in quelle regioni ai tempi di Re Eärnil II dalle terre nelle valli dell’Anduin, tra la Rupetra e il Fiume Iridato, e in origine erano parenti stretti dei Beorniani e degli uomini delle propaggini occidentali della foresta. Gli antenati di Eorl si vantavano di discendere dai re del Rhovanion, il cui reame si stendeva oltre Boscuro prima dell’invasione dei Carradori, e perciò si ritenevano imparentati con i re di Gondor discendenti da Eldacar. Prediligevano le pianure e avevano la passione per i cavalli e per ogni prodezza ippica, ma a quei tempi le valli centrali dell’Anduin erano molto popolate, e per di più l’ombra di Dol Guldur si allungava; sicché quando vennero a sapere della disfatta del Re Stregone, salirono al Nord in cerca di spazio e cacciarono quel che restava delle genti di Angmar sul versante orientale dei Monti. Ma ai tempi di Léod, padre di Eorl, erano diventati una popolazione numerosa e si sentivano di nuovo un po’ sacrificati nel loro territorio. “Nell’anno duemilacinquecentodieci della Terza Era un nuovo pericolo minacciò Gondor. Uno stuolo di uomini selvaggi del Nord-Est invase il Rhovanion e, scendendo dalle Terre Brune, attraversò l’Anduin a bordo di zattere. In quello stesso momento, per caso o per calcolo, gli Orchi (che all’epoca, prima della guerra contro i Nani, erano assai numerosi) calarono dai Monti. Gli invasori occuparono il Calenardhon, e Cirion, Castaldo di Gondor, mandò a chiedere aiuti al nord; perché gli Uomini della Valle dell’Anduin e il popolo di Gondor vantavano una lunga amicizia. Ma ormai nella valle del Fiume gli uomini erano scarsi e sparpagliati, e lenti a prodigare quell’aiuto che era alla loro portata. Quando infine Eorl ebbe notizia della richiesta di Gondor, per quanto tardi potesse sembrare, partì alla testa di una grande schiera di cavalieri. “Giunse così alla battaglia del Campo di Celebrant, perché era quello il nome dello spazio verde tra il Roggiargento e il Limlindo. Lì l’esercito settentrionale di Gondor era in pericolo. Sconfitto nella Landa e tagliato fuori dal sud, era stato ricacciato di là dal Limlindo e poi assalito all’improvviso da uno stuolo d’Orchi che lo aveva spinto verso l’Anduin. Avevano ormai perso ogni speranza quando, inaspettatamente, giunsero dal Nord i Cavalieri, piombando sulla retroguardia del nemico. Allora le sorti della battaglia si rovesciarono, e il nemico venne massacrato e ricacciato di là dal Limlindo. Eorl guidò i suoi uomini all’inseguimento e tale era la paura che precedeva gli uomini a cavallo del Nord che anche gli invasori della Landa furono presi dal panico e i Cavalieri li inseguirono attraverso le pianure del Calenardhon. “La regione si era spopolata in seguito alla Peste e la maggior parte di coloro che erano rimasti erano stati massacrati dai selvaggi Easterling. Allora Cirion, in premio per l’aiuto offerto, concesse a Eorl e ai suoi uomini il Calenardhon tra l’Anduin e l’Isen; e quelli fecero venire dal nord le mogli, i figli e i beni e s’insediarono in quel paese. Gli diedero un nuovo nome: la Marca dei Cavalieri, e cambiarono il proprio nome in Eorlingas; ma a Gondor chiamavano Rohan il loro paese e gli abitanti Rohirrim (cioè i Signori dei Cavalli). Così Eorl divenne il primo Re della Marca e elesse domicilio su una verde collina ai piedi delle Montagne Bianche, che costituivano la barriera a sud del paese. Lì i Rohirrim vissero da allora come uomini liberi, con re e leggi proprie, ma in alleanza perpetua con Gondor. “Molti signori e guerrieri, e molte donne belle e intrepide, figurano nelle canzoni di Rohan che ancora ricordano il Nord. Frumgar, dicono, era il nome del comandante che aveva guidato la sua gente all’Éothéod. Del figlio, Fram, raccontano che uccise Scatha, il grande drago degli Ered Mithrin, e in seguito i lunghi serpi non turbarono più la pace del paese. Fram fece così incetta di grandi ricchezze, ma aveva un conto aperto con i Nani, che rivendicavano il tesoro di Scatha. Fram non intendeva però sganciare un soldo, e inviò per contro i denti di Scatha montati a collana, dicendo: ‘Non troverete simili gioielli tra i vostri tesori, perché sono difficili da ottenere.’ C’è chi dice che i Nani uccisero Fram per questo insulto. Tra l’Éothéod e i Nani non regnava grande amore. “Léod era il nome del padre di Eorl. Era un domatore di cavalli selvaggi, all’epoca presenti in gran numero nel paese. Catturò un puledro bianco, che presto diventò un bel cavallo, forte e fiero. Nessuno riusciva a domarlo. Quando Léod osò montarlo, lo trascinò via e alla fine lo disarcionò, la testa di Léod urtò contro una roccia e lui morì. Allora aveva solo quarantadue anni, e il figlio era un ragazzo sedicenne. “Eorl giurò di vendicare il padre. A lungo diede la caccia al cavallo e, finalmente, lo scorse; i suoi compagni si aspettavano che cercasse di portarsi a tiro per ucciderlo con l’arco. Ma quando si avvicinarono, Eorl si alzò e lo chiamò a gran voce: ‘Vieni qui, Flagello d’Uomo, e ricevi un nuovo nome!’ Con stupore di tutti il cavallo si girò verso Eorl, si accostò e si fermò davanti a lui, e Eorl gli disse: ‘Ti chiamerò Felaróf. Amavi la tua libertà, e non te ne faccio una colpa. Ma ora tu mi devi un grosso guidrigildo, e cederai a me la tua libertà vita natural durante.’ “Poi Eorl gli montò in groppa, e Felaróf si sottomise; e Eorl lo condusse a casa senza morso né briglie; e così lo cavalcò anche in seguito. Il cavallo capiva tutto ciò che dicevano gli uomini, anche se permetteva solamente a Eorl di montarlo. Fu in groppa a Felaróf che Eorl si recò al Campo di Celebrant; perché quel cavallo si rivelò dotato di una longevità pari a quella degli Uomini, come del resto i suoi discendenti. Erano i mearas, che non fecero montare mai nessuno in groppa all’infuori del Re della Marca e dei suoi figli, fino all’epoca di Mantombroso. Gli Uomini dicevano che a portarli dall’Ovest oltremare era stato Béma (chiamato dagli Eldar Oromë). “Dei Re della Marca tra Eorl e Théoden il più noto è Helm Manodimaglio. Era un tipo arcigno di gran vigoria. Viveva all’epoca un uomo di nome Freca, che si vantava di discendere da Re Fréawine, anche se aveva, si vociferava, molto sangue Landumbriano e i capelli scuri. Divenne ricco e potente, proprietario di vaste tenute sulle due sponde dell’Adorn.33 Si costruì una roccaforte nei pressi della sorgente senza molto curarsi del re. Helm non si fidava di lui, ma lo invitava alle sedute del consiglio, e lui ci andava quando ne aveva voglia. “A una di queste sedute Freca giunse accompagnato da molti uomini, e chiese la mano della figlia di Helm per suo figlio Wulf. Ma Helm disse: ‘Sei diventato grosso dall’ultima volta che sei stato qui ma, secondo me, è quasi tutto grasso’; e gli uomini scoppiarono a ridere, perché Freca aveva messo su un bel buzzo. “Allora Freca, preso dalla rabbia, insultò il re e così concluse: ‘I vecchi re che rifiutano il bastone offerto rischiano di cadere in ginocchio.’ E Helm replicò: ‘E andiamo! Il matrimonio di tuo figlio è una bazzecola. Helm e Freca ne discuteranno dopo. Per l’intanto il re e il suo consiglio devono occuparsi di questioni importanti.’ “Al termine della seduta Helm si alzò e posò la grande mano sulla spalla di Freca, dicendo: ‘Il re non permette alterchi nella sua dimora, ma all’esterno si è più liberi’; e costrinse Freca a precederlo fuori da Edoras nei campi. Agli uomini di Freca che sopraggiungevano disse: ‘Andatevene! Non abbiamo bisogno di ascoltatori. Dobbiamo discutere tra noi di una faccenda privata. Andate a parlare coi miei uomini!” E quelli, vedendo che gli uomini del re e i suoi amici erano assai più numerosi, si fecero indietro. “‘Ora, Landumbriano,’ disse il re, ‘devi fare i conti unicamente con Helm, solo e disarmato. Ma hai già detto molto, e tocca a me parlare. Freca, la tua follia è cresciuta assieme alla tua pancia. Parlavi di un bastone! Se a Helm non piace un bastone storto che gli viene tirato addosso, lo spezza. Così!’ E sferrò a Freca un pugno tale che l’altro cadde all’indietro tramortito e poco dopo morì. “Poi Helm dichiarò il figlio di Freca e i parenti prossimi nemici del re; ed essi fuggirono, perché Helm mandò subito molti cavalieri nelle marche occidentali.” Quattro anni dopo (2758) Rohan incorse in grossi disordini, e Gondor non poté inviare aiuti, perché preso d’assalto da tre flotte di Corsari, con la guerra lungo tutte le coste. In quello stesso momento Rohan era nuovamente invaso dall’Est: i Landumbriani avevano colto l’occasione e, attraversato l’Isen, erano calati da Isengard. Si venne presto a sapere che a capitanarli era Wulf. Avanzavano in forze, perché a loro si erano uniti altri nemici di Gondor, sbarcati alle foci del Lefnui e dell’Isen. I Rohirrim furono sconfitti e il loro paese occupato; e quelli che non erano stati uccisi o ridotti in schiavitù fuggirono nelle valli montane. Helm dovette battere in ritirata dai Guadi dell’Isen, subendo grosse perdite, e riparò a Borgocorno e nel canalone retrostante (che prese poi il nome di Fosso di Helm). Lì lo strinsero d’assedio. Wulf conquistò Edoras, s’insediò a Meduseld e si proclamò re. Lì, difendendo le porte, cadde per ultimo Haleth, figlio di Helm. “Poco tempo dopo ebbe inizio il Lungo Inverno, e Rohan rimase sotto la neve per quasi cinque mesi (dal novembre del 2758 al marzo del 2759). Sia i Rohirrim sia i nemici soffrirono atrocemente il freddo e la carestia, che durò ancora più a lungo. Dopo il solstizio d’inverno la fame si fece sentire nel Fosso di Helm; e allora, in preda alla disperazione, Háma, figlio cadetto del re, ignorando il monito paterno, nel tentativo di fare una razzia guidò un pugno d’uomini in una sortita, ma finirono dispersi nella neve. La fame e il dolore avevano scarnito e incrudelito Helm; e il terrore che ispirava valeva più di molti uomini per difendere il Borgo. Helm usciva da solo, vestito di bianco, e come un troll delle nevi piombava sugli accampamenti dei nemici e trucidava molti uomini con le proprie mani. La credenza voleva che, se non portava armi, nessun’arma l’avrebbe colpito. I Landumbriani dicevano che, se non trovava cibo, divorava gli uomini. La storia a lungo perdurò in Landumbria. Helm aveva un grande corno, e ben presto ci si accorse che, prima di una sortita, lanciava uno squillo che riecheggiava nel Fosso; e allora i nemici erano presi da una così gran paura che, anziché radunarsi per catturarlo o ucciderlo, si davano alla fuga lungo la Comba. “Una notte udirono suonare il corno, ma Helm non fece ritorno. Al mattino spuntò un raggio di sole, il primo dopo tanti giorni, e tutti videro una figura bianca, in piedi sulla Diga, sola, giacché nessun Landumbriano osava avvicinarsi. Lì stava Helm, morto stecchito, ma senza piegar le ginocchia. Epperò gli uomini dicevano che a volte il corno risuonava ancora nel Fosso e lo spettro di Helm vagava tra i nemici di Rohan uccidendoli con la paura. “Poco tempo dopo l’inverno s’interruppe. Allora Fréaláf, figlio di Hild, sorella di Helm, calò da Fanclivo, dove molti si erano rifugiati; e con una piccola schiera di disperati sorprese Wulf a Meduseld e lo uccise, riconquistando Edoras. Dopo le nevi ci furono grandi inondazioni, e la valle dell’Entorrente diventò un vasto pantano. Gli invasori dall’Est perirono o si ritirarono; e finalmente, lungo le strade a est e a ovest dei monti, giunsero i soccorsi da Gondor. Prima della fine dell’anno (2759) i Landumbriani furono cacciati, perfino da Isengard; e allora Fréaláf divenne re. “Riportarono Helm da Borgocorno e lo seppellirono nel nono tumulo. Ivi crebbero poi costantemente i simbelmynë bianchi, a tal segno fitti da far sembrare il tumulo innevato. Alla morte di Fréaláf s’iniziò una nuova linea di tumuli.” I Rohirrim erano stati decimati dalla guerra, dalla carestia e dalla perdita di mandrie e di cavalli; e per fortuna nessun grave pericolo tornò a minacciarli per molti anni perché, per ritrovar la vigoria di un tempo, bisognò arrivare all’epoca di Re Folcwine. Fu all’incoronazione di Fréaláf che Saruman comparve, recando doni e facendo grandi elogi al valore dei Rohirrim. Lo trovarono tutti un ospite gradito. Poco tempo dopo elesse a domicilio Isengard. Fu Beren, Castaldo di Gondor, a permetterglielo, giacché Gondor considerava comunque Isengard una fortezza del suo reame, e non parte di Rohan. Beren inoltre consegnò nelle mani di Saruman le chiavi di Orthanc. Torre che nessun nemico era mai riuscito a danneggiare né a penetrare. A questo modo Saruman imprese a comportarsi come un sovrano degli Uomini; giacché in un primo momento s’insediò a Isengard in qualità di luogotenente del Castaldo e guardiano della torre. Ma Fréaláf era contento quanto Beren che fosse così, sapendo che Isengard era nelle mani di un valente amico. E un amico a lungo egli sembrò, e forse all’inizio lo era davvero. In seguito però nessuno ebbe più dubbio che Saruman si fosse recato a Isengard con la speranza di trovar la Pietra ancora lì, e con lo scopo di mettere in piedi un dominio tutto suo. Quel che è certo è che dopo l’ultimo Bianco Consiglio (2953) le sue mire su Rohan, ancorché celate, erano malvagie. Prese allora possesso di Isengard e cominciò a farne un luogo di paura e di forza riposta, come per rivaleggiare con Barad-dûr. Reclutò poi amici e servitori fra tutti coloro che odiavano Gondor e Rohan, vuoi Uomini vuoi altre creature più malefiche. I RE DELLA MARCA Linea Primogenita Anno34 2485-2545 1. Eorl il Giovane. Così chiamato perché succedette al padre da giovane e rimase biondo e rubicondo fino alla fine dei suoi giorni, troncati da un rinnovato attacco degli Easterling. Eorl cadde in battaglia nella Landa e così eressero il primo tumulo. Anche Felaróf fu seppellito lì. 2512-2570 2. Brego. Cacciò il nemico dalla Landa e Rohan non subì più attacchi per molti anni. Nel 2569 completò il gran palazzo di Meduseld. Durante i festeggiamenti il figlio Baldor giurò di percorrere “i Sentieri dei Morti” e non fece più ritorno.35 Brego morì di dolore l’anno dopo. 2544-2645 3. Aldor il Vecchio. Era il secondogenito di Brego. Conosciuto come il Vecchio, perché visse fino a tarda età e regnò per 75 anni. Durante il suo regno i Rohirrim si moltiplicarono e cacciarono o sottomisero gli ultimi Landumbriani che ancora risiedevano a est dell’Isen. Colonizzarono Valfano e altre valli montane. Dei tre re successivi si sa poco, perché durante il loro regno Rohan conobbe la pace e la prosperità. 2570-2659 4. Fréa. Primo maschio ma quarto figlio di Aldor; era già anziano quando divenne re. 2594-2680 5. Fréawine. 2619-2699 6. Goldwine. 2644-2718 7. Déor. Durante il suo regno i Landumbriani fecero spesso scorrerie oltre l’Isen. Nel 2710 occuparono il cerchio disertato di Isengard e non fu possibile scacciarli. 2668-2741 8. Gram. 2691-2759 9. Helm Manodimaglio. Alla fine del suo regno Rohan subì grosse perdite a causa dell’invasione e del Lungo Inverno. Helm e i suoi figli Haleth e Háma perirono. Fréaláf, figlio della sorella di Helm, divenne re. Linea Secondogenita 2726-2798 10. Fréaláf Hildeson. Durante il suo regno, Saruman andò a Isengard, dalla quale erano stati cacciati i Landumbriani. Da principio i Rohirrim beneficiarono della sua amicizia nei giorni di carestia e languore che seguirono. 2752-2842 11. Brytta. Il suo popolo lo chiamava Léofa, perché tutti lo amavano; era generoso e aiutava chiunque fosse bisognoso. Il suo regno conobbe una guerra contro gli Orchi che, respinti dal Nord, cercavano rifugio nelle Montagne Bianche.36 Alla sua morte si pensava che fossero stati cacciati via tutti; ma così non era. 2780-2851 12. Walda. Regnò soltanto per nove anni. Fu ucciso con tutti i suoi compagni in un’imboscata degli Orchi sui sentieri di montagna che partivano da Fanclivo. 2804-2864 13. Folca. Era un grande cacciatore, ma giurò di non cacciare più animali selvaggi finché a Rohan restava anche un sol Orco. Una volta trovato e distrutto l’ultimo forte degli Orchi, andò a caccia del grande cinghiale di Everholt nel bosco Firien. Uccise il cinghiale ma morì per le ferite infertegli dalle zanne. 2830-2903 14. Folcwine. Quando cinse la corona, i Rohirrim avevano ripreso vigoria. Riconquistò la marca occidentale (tra l’Adorn e l’Isen) occupata dai Landumbriani. Rohan aveva ricevuto grande aiuto da Gondor nei giorni funesti. Pertanto, quando venne a sapere che gli Haradrim avevano assalito Gondor con un grosso contingente, inviò molti uomini in soccorso del Castaldo. Avrebbe voluto capitanarli di persona, ma lo dissuasero, e al posto suo andarono i suoi figli gemelli Folcred e Fastred (nati nel 2858). Caddero fianco a fianco nella battaglia in Ithilien (2885). Túrin II di Gondor mandò a Folcwine un ricco guidrigildo in oro. 2870-2953 15. Fengel. Era il terzo maschio e il quarto figlio di Folcwine. Non si onora la sua memoria. Era avido di cibo e d’oro, e in conflitto con i suoi marescialli e i suoi figli. Thengel, il terzo figlio e unico maschio, lasciò Rohan appena maggiorenne e visse a lungo a Gondor, e si fece onore al servizio di Turgon. 2905-2980 16. Thengel. Non si sposò fino a tarda età, ma nel 2943 prese in moglie Morwen di Lossarnach a Gondor, anche se aveva diciassette anni meno di lui. Lei gli diede tre figli a Gondor, dei quali Théoden, il secondo, era l’unico maschio. Alla morte di Fengel i Rohirrim lo richiamarono e lui, pur controvoglia, tornò. Ma si dimostrò un re buono e saggio; anche se in casa sua si parlava l’idioma di Gondor, e non tutti lo approvavano. Morwen gli diede altre due figlie a Rohan; e l’ultima, Théodwyn, era la più bella, benché nata tardi (2963), la figlia della sua vecchiaia. Suo fratello l’amava teneramente. Fu poco dopo il ritorno di Thengel che Saruman si proclamò Signore d’Isengard e cominciò a disturbare Rohan, violando le frontiere e spalleggiando i suoi nemici. 2948-3019 17. Théoden. La tradizione di Rohan lo ricorda con il nome di Théoden Ednew perché, ammaliato da Saruman, degenerò, ma fu guarito da Gandalf e, nell’ultimo anno di vita, si risollevò e guidò i suoi uomini alla vittoria a Borgocorno e, subito dopo, sui Campi del Pelennor, la più grande battaglia dell’Era. Cadde davanti alle porte di Mundburg. Riposò per qualche tempo nella terra natìa, tra i defunti Re di Gondor, ma poi venne riportato a Edoras e seppellito nell’ottavo tumulo della sua linea. Allora iniziò una nuova linea. Linea terzogenita Nel 2989 Théodwyn sposò Éomund dell’Eastfold, primo Maresciallo della Marca. Il figlio Éomer nacque nel 2991, e la figlia Éowyn nel 2995. All’epoca Sauron si era già risollevato, e l’ombra di Mordor si stendeva fino a Rohan. Gli Orchi cominciarono a fare scorrerie nelle regioni orientali e a uccidere o rubare cavalli. Altri calarono dai Monti Brumosi, spesso grossi uruk al servizio di Saruman, anche se i sospetti nacquero molto dopo. Éomund aveva principalmente il controllo delle marche orientali; aveva una grande passione per i cavalli e nutriva un odio per gli Orchi. Se gli giungeva notizia di un’incursione, preso dalla furia spesso si scagliava avventatamente contro di loro con pochi uomini. Fu così che venne ucciso nel 3002: inseguiva una piccola banda fino ai bordi degli Emyn Muil, dove lo sorprese un grosso contingente in agguato tra le rocce. Non molto tempo dopo Théodwyn si ammalò e morì, con gran dolore del re, che prese i figli della sorella in casa sua, e li trattò come figlio e figlia. Lui aveva un solo figlio, Théodred, all’epoca ventiquattrenne; perché la regina Elfhild era morta di parto e Théoden non si era risposato. Éomer e Éowyn crebbero a Edoras e videro l’ombra buia allungarsi sulle sale di Théoden. Éomer somigliava ai suoi antenati; Éowyn invece era alta e snella, con una grazia e una fierezza che le venivano dal Sud, da Morwen di Lossarnach, che i Rohirrim chiamavano Lustracciaro. 2991-Q.E. 63 (3084) Éomer Éadig. Divenne, ancora giovane, Maresciallo della Marca (3017) ed ereditò l’incarico paterno sulle marche orientali. Durante la Guerra dell’Anello Théodred cadde in battaglia contro Saruman ai Guadi dell’Isen. Sicché, prima di morire sui Campi del Pelennor, Théoden nominò Éomer suo erede e lo proclamò re. Quel giorno anche Éowyn assurse a fama, giacché combatté in quella battaglia sotto mentite spoglie; e da allora nella Marca la chiamarono la Dama dal Braccio a Scudo.37 Éomer divenne un grande re e, dato che era giovane quando succedette a Théoden, regnò per sessantacinque anni, più a lungo di tutti i re che lo avevano preceduto, eccezion fatta per Aldor il Vecchio. Durante la Guerra dell’Anello strinse amicizia con Re Elessar e con Imrahil di Dol Amroth, e si recò sovente a Gondor. Nell’ultimo anno della Terza Era sposò Lothíriel, figlia di Imrahil. Il figlio Elfwine il Bello regnò dopo di lui. Nella Marca, al tempo di Éomer, chi la desiderava ottenne la pace, e la popolazione crebbe sia nelle valli sia in pianura, e i cavalli si moltiplicarono. Adesso Re Elessar regnava su Gondor, e anche su Arnor. In tutte le terre di quei reami d’una volta egli regnava, tranne che a Rohan; perché rinnovò a Éomer il dono di Cirion, e Éomer ripeté il Giuramento di Eorl. E spesso lo mantenne. Perché, anche se Sauron era trapassato, gli odi e i mali che aveva seminati non erano morti, e il Re dell’Ovest aveva molti nemici da sottomettere prima che l’Albero Bianco potesse crescere in pace. E ovunque andasse in guerra Re Elessar, Re Éomer andava con lui; e di là dal Mare di Rhûn e sui lontani campi del Sud si udì il tuono della cavalleria della Marca, e il Cavallo Bianco in Campo Verde garrì a molti venti anzi che Éomer diventasse vecchio. III IL POPOLO DI DURIN A proposito dell’origine dei Nani circolano strane storie degli Eldar e degli stessi Nani; ma trattandosi di cose lontanissime da noi, qui ci limiteremo a qualche accenno. Durin è il nome usato dai Nani per il più anziano dei Sette Padri della loro razza, nonché l’antenato di tutti i re dei Longobarbi.38 Dormiva solo finché, negli abissi del tempo e al risveglio del suo popolo, pervenne a Azanulbizar e, nelle caverne sopra Kheled-zâram a est dei Monti Brumosi, elesse domicilio, là dove in seguito le canzoni celebrarono le Miniere di Moria. Lì visse così a lungo che divenne noto dappertutto come Durin il Senzamorte. Tuttavia da ultimo morì prima della fine dei Giorni Antichi, e fu sepolto a Khazad-dûm; ma la sua linea non si estinse mai e per cinque volte nacque nella sua Casa un erede così simile all’Antenato da ricevere il nome di Durin. In verità i Nani lo ritenevano il Senzamorte che tornava; poiché hanno molte storie e credenze su sé stessi e sul loro destino nel mondo. Al termine della Prima Era la potenza e la ricchezza di Khazad-dûm crebbero alquanto grazie all’apporto di tradizioni e competenze di molti allorché, al momento del crollo di Thangorodrim, le antiche città di Nogrod e Belegost sulle Montagne Azzurre furono distrutte. La potenza di Moria si protrasse durante gli Anni Oscuri e il dominio di Sauron perché, anche se Eregion venne distrutta e le porte di Moria furono chiuse, le sale di Khazad-dûm erano troppo profonde e solide, e piene di una popolazione troppo numerosa e intrepida, perché Sauron riuscisse a conquistarle dall’esterno. Talché le sue ricchezze rimasero a lungo inviolate, pur se la popolazione iniziava a diminuire. Accadde che intorno alla metà della Terza Era Durin, il sesto con quel nome, fosse nuovamente re. Il potere di Sauron, servitore di Morgoth, ricominciava a crescere nel mondo, benché l’Ombra nella Foresta che fronteggiava Moria non fosse stata ancora riconosciuta per quel che era. Tutte le cose malefiche erano in agitazione. A quel tempo i Nani scavavano in profondità sotto il Barazinbar, in cerca di mithril, il metallo dal valore inestimabile che di anno in anno diventava sempre più difficile ottenere.39 Così facendo risvegliarono40 una cosa terrifica che, fuggita da Thangorodrim, era rimasta nascosta nelle fondamenta della terra dall’arrivo dell’Esercito dell’Ovest: un Balrog di Morgoth, che uccise Durin, e l’anno dopo Náin I, il figlio; e allora la gloria di Moria sparve, e i suoi abitanti furono decimati o fuggirono lontano. La maggior parte dei fuggiaschi si fece strada verso il Nord, e Thráin I, figlio di Náin, giunse a Erebor, la Montagna Solitaria, vicino alle propaggini orientali di Boscuro, e lì avviò nuovi lavori, e divenne Re sotto la Montagna. A Erebor trovò il grande gioiello, l’Arkenpetra, Cuore della Montagna.41 Ma suo figlio Thorin I si spostò nel lontano Nord verso le Montagne Grigie dove, dato che quelle montagne erano ricche e poco esplorate, andava allora convergendo gran parte del popolo di Durin. Ma nelle lande che si stendevano al di là c’erano i draghi; e dopo molti anni tornarono in forze e si moltiplicarono e fecero guerra ai Nani e li depredarono. Alla fine Dáin I, e con lui Frór il secondogenito, furono uccisi alle porte del suo palazzo da un grande dragongelo. Non molto tempo dopo quasi tutto il popolo di Durin abbandonò le Montagne Grigie. Grór, figlio di Dáin, partì con molti al seguito verso le Colline Ferrose, ma Thrór, l’erede di Dáin, assieme a Borin fratello del padre e al resto della popolazione tornò a Erebor. Alla Grande Aula di Thráin, Thrór riportò l’Arkenpetra, e lui e il suo popolo prosperarono e si arricchirono, e ottennero l’amicizia di tutti gli Uomini che vivevano nei pressi. Non solo fabbricavano oggetti belli e mirabili, ma armi e armature di gran valore; e grande era il commercio di minerali tra loro e i parenti sulle Colline Ferrose. Così gli Uomini del Nord che vivevano tra il Celduin (Fiume Fluente) e il Carnen (Acquerosse) divennero forti e ricacciarono tutti i nemici provenienti da Est; e i Nani vissero nell’abbondanza, e nelle Sale di Erebor riecheggiavano festeggiamenti e canti.42 Così la notizia della ricchezza di Erebor si diffuse per le terre e giunse all’orecchio dei draghi, e alla fine Smaug il Dorato, il più grande drago della sua epoca, insorse e, senza preavviso, assalì Re Thrór e calò sulla Montagna in fiamme. Non ci volle molto per distruggere tutto il reame, e la vicina città di Vallea, devastata, si spopolò; ma Smaug penetrò nella Grande Aula e si stese su un letto d’oro. Dal sacco e dall’incendio scamparono molti parenti di Thrór; e per ultimi, da una porta segreta che conduceva fuori dalle sale, uscirono lo stesso Thrór e suo figlio Thráin II. Partirono per il sud con la famiglia,43 a lungo ramingando senza un tetto. Con loro era anche un piccolo gruppo di parenti e di fedelissimi. Anni dopo Thrór, ormai vecchio, povero e disperato, diede al figlio Thráin l’unico grande tesoro ancora in suo possesso, l’ultimo dei Sette Anelli, e poi se ne andò con un solo vecchio compagno di nome Nár. A proposito dell’Anello, al momento del commiato disse a Thráin: “Questo potrebbe essere per te la base di una nuova fortuna, anche se pare poco probabile. Ma occorre oro per generare oro.” “Non penserai mica di tornare a Erebor?” disse Thráin. “Non alla mia età,” disse Thrór. “La vendetta contro Smaug la lascio a te e ai tuoi figli. Ma son stufo della povertà e del disprezzo degli Uomini. Vado a vedere che cosa riesco a trovare.” Non disse dove. Forse l’età, la sfortuna e il lungo rimuginio sullo splendore di Moria al tempo degli avi lo avevano un po’ rincretinito; o magari era l’Anello a esercitare, col risveglio del padrone, un influsso malefico, spingendolo verso la follia e la distruzione. Da Landumbria, dove allora dimorava, se ne andò a nord con Nár, e assieme attraversarono il Valico di Cornorosso e scesero a Azanulbizar. All’arrivo di Thrór, la Porta di Moria era aperta. Nár lo supplicò di stare attento, ma Thrór non gli diede retta e fece il suo ingresso incedendo come un erede che si ripresenta. Ma non fece più ritorno. Per molti giorni Nár rimase nascosto nei paraggi. E un giorno udì un grido acuto e lo squillo di un corno, e qualcuno gettò un corpo sui gradini. Temendo che fosse Thrór, fece per avvicinarsi, ma da dietro la porta arrivò una voce: “Fatti avanti, barbetta! Ti vediamo. Ma oggi non hai motivo di aver paura. Ci servi come messaggero.” Allora Nár si avvicinò e scoprì che era davvero il cadavere di Thrór, ma con la testa mozza, che giaceva bocconi. Mentre era inginocchiato, udì una risata orchesca nell’ombra, e la voce disse: “Se i mendicanti non aspettano alla porta ma entrano di soppiatto per cercar di rubare, ecco come li trattiamo. Se qualcun altro di voi ficca di nuovo la sua sudicia barba qua dentro, riceverà la stessa accoglienza. Va’ a dirglielo! Ma se la sua famiglia desidera sapere chi è adesso il re da queste parti, ha il nome scritto sulla faccia. L’ho scritto io! Io l’ho ucciso! Sono io il padrone!” Allora Nár girò la testa e vide, marchiato sulla fronte in rune nanesche perché potesse leggerlo, il nome AZOG. Di poi quel nome restò marchiato sul suo cuore e sul cuore di tutti i Nani. Nár si chinò per prendere la testa, ma la voce di Azog44 gli disse: “Lasciala! Fila via! Ecco la tua parcella, barbogio d’un accattone.” Un sacchetto lo colpì. Conteneva qualche moneta di scarso valore. In lacrime, Nár fuggì lungo il Roggiargento; ma una volta si girò e vide gli Orchi fuori dalla porta che facevano il cadavere a pezzi e li gettavano in pasto alle cornacchie. Questa la storia che Nár riferì a Thráin; il quale, dopo aver pianto ed essersi strappato la barba, si chiuse nel silenzio. Per sette giorni rimase seduto senza profferire motto. Poi si alzò e disse: “Questo è intollerabile!” Fu l’inizio della Guerra dei Nani e degli Orchi, che fu lunga e funesta, e per lo più combattuta in luoghi profondi sotto terra. Thráin inviò all’istante messaggeri con la notizia a nord, est e ovest; ma ci vollero tre anni ai Nani per radunar le forze. Il Popolo di Durin chiamò a raccolta tutto l’esercito, e a loro si unirono fitte schiere inviate dai Casati di altri Padri; perché l’oltraggio inflitto all’erede del Più Anziano della loro razza li riempiva di rabbia. Una volta tutto pronto, assalirono e saccheggiarono una dopo l’altra tutte le roccaforti degli Orchi che incontrarono fra il Gundabad e il Fiume Iridato. Entrambi gli schieramenti si mostrarono spietati, e al buio come alla luce non mancarono morti e gesta atroci. Ma i Nani ottennero la vittoria grazie alla forza, alle armi senza pari e al fuoco della loro ira, mentre davano la caccia a Azog in ogni tana sotto la montagna. Alla fine tutti gli Orchi fuggiaschi si ritrovarono a Moria, e l’esercito dei Nani all’inseguimento giunse a Azanulbizar. Era una grande valle stesa fra le braccia dei monti intorno al lago di Kheled-zâram, che in antico faceva parte del regno di Khazad-dûm. Alla vista dell’ingresso alle loro antiche dimore sul fianco collinare, i Nani lanciarono un grande urlo che rimbombò come un tuono nella valle. Ma un grosso contingente nemico era schierato sui pendii soprastanti e dalle porte si riversò una moltitudine di Orchi che Azog aveva tenuto di riserva in caso di estrema necessità. Da principio la fortuna non arrise ai Nani; perché era un buio giorno d’inverno senza sole e gli Orchi non ebbero esitanze, erano più numerosi e occupavano le alture. Ebbe così inizio la Battaglia di Azanulbizar (o Nanduhirion in lingua Elfica), il cui ricordo fa a tutt’oggi abbrividire gli Orchi e piangere i Nani. Il primo assalto dell’avanguardia capitanata da Thráin fu respinto con ingenti perdite e Thráin fu ricacciato in un bosco di grandi alberi che all’epoca crescevano ancora non lontano dal Kheled-zâram. Lì cadde Frerin suo figlio, e Fundin, un suo parente, e molti altri, e sia Thráin sia Thorin rimasero feriti.45 Altrove la battaglia proseguiva con fasi alterne e grandi massacri finché, da ultimo, le genti delle Colline Ferrose decisero le sorti dello scontro. Arrivati tardi e freschi sul campo di battaglia, i guerrieri in cotta di maglia di Náin, figlio di Grór, fendettero le truppe degli Orchi fino alle soglie di Moria al grido di “Azog! Azog!” mentre con i picconi abbattevano tutti quelli che incontravano sul cammino. Allora Náin si piantò davanti alla Porta e urlò a gran voce: “Azog! Se ci sei vieni fuori! O forse il gioco che giochiamo nella valle è troppo duro?” Al che Azog si fece avanti: era un grosso Orco con un’enorme testa sotto un elmo di ferro, eppure agile e forte. Lo seguivano molti simili a lui, i combattenti della sua guardia, e mentre questi affrontavano la compagnia di Náin, lui si rivolse a Náin e gli disse: “Cosa? Un altro mendicante alla mia porta? Devo marchiare anche te?” E poi si scagliò su Náin, e combatterono. Ma Náin era semiaccecato dalla rabbia, oltre che molto stanco per la battaglia, mentre Azog era fresco e fero e pieno d’astuzia. Ben presto Náin assestò un gran colpo con tutta la forza che gli rimaneva, ma Azog balzò da un lato e gli mollò un calcio su una gamba, così il piccone s’infranse sulla pietra dove prima era lui, e Náin cadde in avanti. Allora Azog gli mollò un rapido fendente contro il collo. Il collare di ferro impedì il taglio ma il colpo fu così violento da rompergli il collo e Náin si accasciò. Allora Azog scoppiò a ridere e sollevò il capo per lanciare un grande grido di trionfo; ma l’urlo gli morì in gola. Perché vide il suo esercito in rotta nella valle, e i Nani che si aggiravano scannando a dritta e a manca, e chi riusciva a evitarli fuggiva strillando a gambe levate verso sud. E intorno a lui tutti i soldati della guardia erano morti. Girò sui tacchi e si precipitò verso la Porta. Brandendo un’ascia rossa, un Nano gli corse dietro su per gli scalini. Era Dáin Piediferro, figlio di Náin. Agguantò Azog proprio sulla soglia e lo ammazzò, spiccandogli la testa. Fu ritenuta una grande prodezza perché, secondo i calcoli dei Nani, Dáin allora era soltanto un ragazzotto. Ma una lunga vita e innumeri battaglie lo aspettavano prima di cadere, anziano ma impettito, durante la Guerra dell’Anello. Eppure, per quanto intrepido e pieno d’ira, si dice che quando ridiscese dalla Porta era livido in faccia, come chi ha provato un grande spavento. Quando finalmente ebbero vinto la battaglia, i Nani superstiti si riunirono a Azanulbizar. Presero la testa di Azog e gli ficcarono in bocca il sacchetto con le monetine e poi l’infilzarono in cima a un palo. Ma quella notte non ci furono festeggiamenti né canti; perché il numero dei morti superava ogni cordoglio. Meno della metà, si dice, potevano stare in piedi o sperare nella guarigione. Nondimeno al mattino Thráin si presentò al loro cospetto. Era irrimediabilmente cieco da un occhio e azzoppato da una ferita alla gamba; ma disse: “Bene! Abbiamo vinto. Khazad-dûm è nostra!” Ma essi risposero: “Sarai pure l’Erede di Durin, ma anche con un occhio solo dovresti vederci più chiaramente. Abbiamo combattuto questa guerra per vendetta, e vendetta abbiamo ottenuto. Ma dolce non è. Se questa è una vittoria, le nostre mani sono troppo piccole per stringerla.” E quelli che non appartenevano al Popolo di Durin aggiunsero: “Khazad-dûm non era la casa dei nostri Padri. Che cosa rappresenta per noi se non la speranza di guadagno? Ora però, se dobbiamo andarcene senza le ricompense e i guidrigildi che ci spettano, prima torniamo nelle nostre terre meglio sarà per noi.” Allora Thráin si rivolse a Dáin e disse: “Non è che mi abbandoneranno anche i parenti?” “No,” disse Dáin. “Tu sei il padre del nostro Popolo, e per te noi abbiamo sanguinato, e sanguineremo ancora. Ma non entreremo a Khazad-dûm. Tu non entrerai a Khazad-dûm. Io solo ho guardato attraverso l’ombra della Porta. Oltre l’ombra, è ancora lì che ti aspetta: il Flagello di Durin. Il mondo dovrà cambiare e un potere diverso dal nostro sopravvenire anzi che il Popolo di Durin rientri a Moria.” Fu così che, dopo Azanulbizar, i Nani si dispersero di nuovo. Prima però, con grande pena spogliarono tutti i loro morti, onde evitare che gli Orchi andassero a far man bassa di armi e di cotte di maglia. Si dice che ogni Nano tornato da quel campo di battaglia fosse curvo sotto un pesante fardello. Innalzarono poi molte pire e bruciarono tutti i cadaveri dei consanguinei. Molti alberi abbatterono nella valle che, di poi, rimase spoglia, e il fumo dei roghi si vide a Lórien.46 Una volta ridotti in cenere gli orribili fuochi, gli alleati tornarono al proprio paese, e Dáin Piediferro riportò la popolazione paterna sulle Colline Ferrose. Allora, in piedi accanto al grande palo, Thráin disse a Thorin Scudodiquercia: “C’è chi direbbe che l’abbiamo pagata cara questa testa! Noi, perlomeno, ci abbiamo rimesso il regno. Tornerai con me all’incudine? O mendicherai un tozzo di pane a porte superbe?” “All’incudine,” rispose Thorin. “Il martello se non altro manterrà forti le braccia, in attesa di brandire strumenti più affilati.” Così Thráin e Thorin, con quel che rimaneva del seguito (fra i quali Balin e Glóin), tornarono in Landumbria, e subito dopo ripartirono raminghi per l’Eriador, prima di mettere infine su casa in esilio, a est degli Ered Luin, di là dal Lune. Di ferro era la maggior parte degli oggetti che forgiavano a quel tempo ma, sia pure limitatamente, prosperarono e pian piano aumentarono di numero.47 Ma, come aveva detto Thrór, all’Anello occorreva oro per generare oro, e di quello come di qualsiasi altro metallo prezioso ne avevano poco o punto. Dell’Anello in questione possiamo dir qualcosa, a questo punto. I Nani del Popolo di Durin lo credevano il primo dei Sette a essere forgiato; e sostengono che al Re di Khazad-dûm, Durin III, lo diedero gli stessi fabbri Elfi e non Sauron, anche se era senz’altro impregnato del suo potere malefico, dato che egli aveva partecipato alla forgiatura di tutti e Sette. Ma i possessori dell’Anello non lo mostravano e non ne parlavano, e per lo più se ne separavano solo in punto di morte, talché gli altri non sapevano per certo dove fosse finito. Qualcuno pensava che fosse rimasto a Khazad-dûm, nelle tombe segrete dei re, a meno che non le avessero scoperte e saccheggiate; ma fra i congiunti dell’Erede di Durin si credeva (a torto) che Thrór lo portasse quando aveva commesso l’imprudenza di tornare lì. Che cosa ne fosse poi stato, non sapevano. Sul corpo di Azog non fu ritrovato.48 Nondimeno è possibile che, come adesso credono i Nani, Sauron con le sue arti avesse scoperto chi aveva quell’Anello, l’ultimo rimasto libero, e che le singolari sventure degli eredi di Durin fossero in gran parte dovute alla sua malvagità. Perché i Nani si erano dimostrati indomabili con quel mezzo. L’unico potere che gli Anelli esercitavano su di loro era d’attizzare in cuore la cupidigia d’oro e di oggetti preziosi talché, in mancanza di questi, ogni altro bene sembrava senza valore, e venivano presi dalla rabbia e dal desiderio di vendetta contro tutti quelli che glieli sottraevano. Ma fin dall’inizio erano fatti di una tempra pervicacemente resistente a ogni tentativo di dominazione. Ucciderli era possibile, o spezzarli, non ridurli però a ombre sottomesse alla volontà altrui; e per lo stesso motivo nessun Anello poteva incidere sulla loro vita, né accorciandola né allungandola. Vieppiù Sauron li odiava in quanto possessori e desiderava espropriarli. Pertanto fu forse in parte a causa dell’influsso malefico dell’Anello che, dopo qualche anno, Thráin divenne insofferente e insoddisfatto. La bramosia dell’oro era un’ossessione. Alla fine, incapace di sopportarla più a lungo, indirizzò i pensieri su Erebor e decise di tornarci. Non disse niente a Thorin di ciò che aveva in animo; ma assieme a Balin, Dwalin e pochi altri, si alzò, si accomiatò e partì. Poco si sa di quel che in seguito gli accadde. Adesso sembra che, non appena si allontanò con i pochi compagni, gli emissari di Sauron gli diedero la caccia. I lupi lo inseguivano, gli Orchi gli tendevano agguati, malefici uccelli gli adombravano il cammino, e più si sforzava di andare verso nord, più la sventura si accaniva contro di lui. Una notte buia, mentre lui e i suoi compagni erravano nel territorio al di là dell’Anduin, furono costretti da una pioggia nera a riparar sotto le fronde di Boscuro. Al mattino Thráin era scomparso dall’accampamento, e invano lo chiamarono i compagni. Lo cercarono per molti giorni e alla fine, persa ogni speranza, ripartirono e fecero ritorno da Thorin. Soltanto molto tempo dopo si venne a sapere che Thráin era stato catturato e portato ai pozzi di Dol Guldur. Lì lo avevano torturato e depredato dell’Anello, e lì alla fine morì. Così Thorin Scudodiquercia diventò l’Erede di Durin, ma un erede senza speranza. Quando Thráin scomparve, aveva novantacinque anni, un grande nano dal portamento fiero; ma sembrava contento di restare nell’Eriador. Lì lavorò a lungo e per quanto poté si arricchì con il commercio; e la popolazione crebbe, alimentata da molti elementi dell’itinerante Popolo di Durin che avevano sentito parlare del suo insediamento all’ovest e lo avevano raggiunto. Ora avevano belle abitazioni nei monti e beni in abbondanza, e i giorni non sembravano più così duri, anche se nelle canzoni non facevano che parlar della lontana Montagna Solitaria. Gli anni si allungavano. Nel cuore di Thorin le braci si attizzavano di nuovo quando rimuginava sui torti subiti dalla sua Casata e sulla vendetta contro il Drago che aveva ereditato. Mentre il grande martello rimbombava nella fucina, Thorin sognava armi, eserciti, alleanze; ma gli eserciti erano dispersi, le alleanze infrante e poche le asce del suo popolo; e una grande collera senza speranza lo consumava mentre percoteva il ferro arroventato sull’incudine. Ma alla fine avvenne un incontro casuale tra Gandalf e Thorin che mutò le sorti della Casa di Durin e, in aggiunta, condusse ad altri, più grandiosi, esiti. Un giorno49 Thorin, di ritorno all’ovest da un viaggio, si fermò per la notte a Bree. Anche Gandalf era lì, diretto alla Contea, che non visitava da più di vent’anni. Era stanco e pensava di riposare lì per qualche tempo. Fra i tanti pensieri, lo preoccupava il pericolo che incombeva sul Nord; perché sapeva fin da allora che Sauron si preparava alla guerra e, non appena si fosse sentito abbastanza forte, intendeva attaccare Valforra. Ma, per opporsi a eventuali tentativi da Est di riconquistar le terre di Angmar e i valichi settentrionali dei monti, ormai c’erano soltanto i Nani delle Colline Ferrose. E al di là di quelle si stendeva la desolazione del Drago. Drago che Sauron avrebbe potuto utilizzare con effetti devastanti. Come fare dunque per eliminare Smaug? Proprio mentre Gandalf sedeva ponderando la questione, Thorin gli si piazzò davanti e disse: “Messer Gandalf, ti conosco soltanto di vista, ma a questo punto mi piacerebbe parlarti. Ultimamente sei spesso presente nei miei pensieri, come se m’ingiungessero di cercarti. E a dire il vero l’avrei fatto, se avessi saputo dove trovarti.” Gandalf lo guardò stupito. “È strano, Thorin Scudodiquercia,” disse. “Anch’io ho pensato a te; e anche se sono diretto alla Contea, non ho dimenticato che questa è anche la strada che porta alle vostre dimore.” “Chiamale pure così, se vuoi,” disse Thorin. “Sono soltanto povere abitazioni d’esilio. Ma se venissi saresti il benvenuto. Dicono che sei saggio e che sai meglio di chiunque altro quello che succede nel mondo; e io ho molti pensieri e mi piacerebbe essere consigliato da te.” “Verrò,” disse Gandalf; “perché ho idea che abbiamo almeno un problema in comune. Il Drago di Erebor mi preoccupa, e non credo che il nipote di Thrór l’abbia dimenticato.” Le conseguenze di quell’incontro sono raccontate altrove: lo strano piano ideato da Gandalf per aiutare Thorin, e come Thorin e i suoi compagni partirono dalla Contea alla ricerca della Montagna Solitaria, che portò a grandi esiti imprevisti. Qui ricorderemo soltanto quelle cose che riguardano direttamente il Popolo di Durin. Bard di Esgaroth uccise il Drago, ma Vallea fu teatro di combattimenti. Appena seppero del ritorno dei Nani, gli Orchi calarono su Erebor, capeggiati da Bolg, figlio di quell’Azog che Dáin aveva ucciso in gioventù. In quella prima battaglia di Vallea, Thorin Scudodiquercia fu ferito a morte; e una volta defunto fu sepolto in una tomba sotto la Montagna con l’Arkenpetra sul petto. Lì caddero anche Fíli e Kíli, i figli della sorella. Ma Dáin Piediferro, suo cugino, che venne in suo aiuto dalle Colline Ferrose e che era altresì suo legittimo erede, divenne allora Re Dáin II, e il Regno sotto la Montagna venne restaurato, secondo gli auspici di Gandalf. Dáin si dimostrò un re grande e saggio, e i Nani prosperarono e tornarono a essere forti durante il suo regno. Sul finire dell’estate di quello stesso anno (2941) Gandalf era riuscito finalmente a convincere Saruman e il Bianco Consiglio ad attaccare Dol Guldur, e Sauron si ritirò, puntando su Mordor, al sicuro, secondo lui, da tutti i nemici. Perciò, quando infine scoppiò la Guerra, l’assalto principale fu diretto a sud; anche così però Sauron, con la lunga mano destra, avrebbe potuto arrecare grandi danni al Nord, se Re Dáin e Re Brand non si fossero frapposti. Proprio quello che Gandalf disse in seguito a Frodo e Gimli, quando trascorsero un po’ di tempo assieme a Minas Tirith. Non molto tempo prima a Gondor erano giunte notizie di avvenimenti remoti. “La caduta di Thorin mi ha addolorato,” disse Gandalf; “e ora apprendiamo che anche Dáin è caduto, sempre combattendo a Vallea, proprio mentre noi combattevamo qui. Direi che è una grave perdita, se non fosse invece sorprendente che alla sua età era tuttora in grado di maneggiare l’ascia col vigore che gli viene attribuito, piazzato sopra il corpo di Re Brand anzi la Porta di Erebor fino al calar delle tenebre. * I nomi di coloro che furono considerati re del Popolo di Durin, in esilio o no, sono così contrassegnati. Fra gli altri compagni di Thorin Scudodiquercia nel viaggio a Erebor anche Ori, Nori e Dori facevano parte della Casata di Durin e dei parenti più lontani di Thorin; Bifur, Bofur e Bombur discendevano dai Nani di Moria ma non erano della linea di Durin. Per † vedi supra, p. 506. “Eppure le cose sarebbero potute andare assai diversamente e molto peggio. Quando penserete alla grande Battaglia del Pelennor, non dimenticate le battaglie di Vallea e il valore del Popolo di Durin. Pensate a quel che sarebbe potuto succedere. Fuoco di Draghi e spade selvagge nell’Eriador, notte a Valforra. A Gondor potrebbe non esserci Regina. E adesso noi avremmo potuto sperare di tornar qui dalla vittoria soltanto a un luogo di cenere e rovina. Ma questo è stato scongiurato… perché una sera a Bree, alle soglie della primavera, ho incontrato Thorin Scudodiquercia. Un incontro casuale, come si dice da noi nella Terra di Mezzo.” Dís era la figlia di Thráin II. È l’unica donna del popolo nano menzionata in queste storie. A dar retta a Gimli, sono poche le donne nane, probabilmente non più di un terzo dell’intera popolazione. Di rado vanno in giro, se non in caso di estrema necessità. Per voce e aspetto, e per abbigliamento, se devono viaggiare, sono così simili ai maschi che gli occhi e le orecchie degli altri popoli non riescono a distinguerle. Questo è all’origine dell’assurda opinione diffusa tra gli Uomini secondo la quale non esistono donne nane e i Nani “nascono dalla pietra”. È a causa della scarsità di donne che la razza dei Nani cresce a rilento, ed è in pericolo quando non dispone di abitazioni sicure. I Nani si sposano una volta sola nella vita, e sono gelosi, come sempre quando si tratta dei loro diritti. Il numero di Nani sposati è di fatto meno di un terzo. Perché non tutte le donne prendono marito: certe non ne desiderano alcuno; altre ne desiderano uno che non possono avere e perciò non vogliono nessun altro. Quanto agli uomini, moltissimi non desiderano il matrimonio, troppo impegnati con i loro mestieri. Gimli figlio di Glóin è celebre, perché era uno dei Nove Camminatori partiti con l’Anello; e rimase al seguito di Re Elessar per tutta la durata della Guerra. Lo dichiararono Amico degli Elfi per via del grande affetto nato tra lui e Legolas, figlio di Re Thranduil, e della venerazione per Dama Galadriel. Dopo la caduta di Sauron, Gimli portò a sud una parte della popolazione nana di Erebor, e diventò Signore delle Caverne Sfavillanti. Lui e la sua gente fecero grandi opere a Gondor e a Rohan. Per Minas Tirith forgiarono cancelli di mithril e d’acciaio in sostituzione di quelli frantumati dal Re Stregone. Il suo amico Legolas portò a sua volta al sud Elfi di Boscoverde, i quali si sistemarono in Ithilien, che tornò a essere il più bel paese di tutti i territori occidentali. Ma quando Re Elessar rinunciò alla vita, Legolas finalmente seguì il desiderio del suo cuore e fece vela oltremare. Segue uno degli ultimi appunti del Libro Rosso Abbiamo sentito raccontare che Legolas prese con sé Gimli figlio di Glóin in virtù della loro grande amicizia, la più grande mai nata tra Elfo e Nano. Se questo è vero, è a dir poco strano: un Nano disposto a lasciare la Terra di Mezzo per qualsivoglia affetto, o gli Eldar ad accoglierlo, o i Signori dell’Ovest a consentirglielo. Ma si dice che Gimli sia partito altresì per desiderio di rivedere la beltà di Galadriel; e può darsi che lei, potente qual era tra gli Eldar, abbia ottenuto per lui codesta grazia. Altro, al riguardo, non è dato aggiungere. 1 I numeri di pagina a cui si rimanda fanno riferimento al presente volume e alle edizioni Bompiani della Compagnia dell’Anello (2019), delle Due Torri (2020) e dello Hobbit (2017). 2 Vedi Compagnia, p. 420, Due Torri, p. 330, supra, pp. 399-400. Nella Terra di Mezzo non rimase sembianza alcuna di Laurelin d’Oro. 3 Vedi Compagnia, p. 417, Due Torri, p. 524. 4 Vedi Compagnia, p. 338, Due Torri, p. 524. 5 Vedi Lo Hobbit, pp. 70-71, Compagnia, p. 540. 6 Vedi Compagnia, pp. 401-405. 7 Vedi Compagnia, pp. 615-622. 8 Vedi Compagnia, pp. 98, 325. 9 Vedi supra, pp. 404, 409. 10 Vedi Compagnia, p. 403. 11 Vedi Due Torri, p. 329, supra, pp. 399-400. 12 Vedi Compagnia, p. 417. 13 Vedi Compagnia, p. 420. 14 Vedi Compagnia, p. 418. 15 Era il quarto figlio d’Isildur, nato a Imladris. I fratelli furono uccisi sui Campi Iridati. 16 Dopo Eärendur i Re smisero di darsi nomi in Alto-elfico. 17 Dopo Malvegil, i Re di Fornost rivendicarono la sovranità su tutto Arnor e, a riprova del fatto, assunsero nomi con il prefisso ar(a). 18 Vedi supra, p. 31. Secondo la leggenda, i buoi bianchi selvatici che ancora si trovavano vicino al Mar di Rhûn discendevano dai Buoi di Araw, il cacciatore dei Valar, unico fra i Valar a recarsi spesso nella Terra di Mezzo nei Giorni Antichi. Oromë è la forma Alto-elfica del suo nome (p. 172). 19 Vedi Compagnia, pp. 324-325. 20 Vedi Compagnia, p. 351. 21 Sono una popolazione strana, ostile, ultimi rappresentanti dei Forodwaith, Uomini dei giorni remoti, abituati ai grandi freddi del reame di Morgoth. Sono freddi che sussistono tuttora in quella regione, benché sita a poco più di cento leghe a nord della Contea. I Lossoth hanno casa nella neve e si dice che corrano sul ghiaccio con ossa ai piedi e che abbiano carri senza ruote. Per lo più vivono in zone inaccessibili ai nemici sul grande Capo di Forochel che chiude a nord-ovest l’immensa baia dallo stesso nome; ma si accampano spesso sulle spiagge meridionali della baia a piè dei Monti. 22 Così si salvò l’anello del Casato d’Isildur; in seguito riscattato dai Dúnedain. Si dice che si trattasse dell’anello che Felagund di Nargothrond donò a Barahir e che Beren recuperò correndo grossi rischi. 23 Erano le Pietre di Annúminas e di Amon Sûl. L’unica Pietra rimasta nel Nord era quella della Torre degli Emyn Beraid che si affaccia sul Golfo del Lune. A custodirla erano gli Elfi e, pur se nessuno lo sapeva, ivi rimase finché Círdan la mise sulla nave di Elrond quando costui partì (Compagnia, pp. 86, 192). Ma ci dicono che era diversa dalle altre e non in armonia con quelle; guardava soltanto in direzione del Mare. Elendil l’aveva messa lì in modo da poter guardare indietro con la “vista dritta” e vedere Eressëa nell’Ovest svanito; ma i mari curvi sottostanti coprirono Númenor per sempre. 24 Lo scettro era l’insegna regale per eccellenza a Númenor, ci dice il Re; e questo valeva anche per Arnor, dove i re non portavano corona, bensì un’unica gemma bianca, l’Elendilmir, Stella di Elendil, legata alla fronte da un filo d’argento (Compagnia, p. 257; supra, pp. 188, 212, 393). Allorché Bilbo parla di una corona (Compagnia, p. 425), si riferisce senza meno a Gondor; sembra aver grande dimestichezza con le questioni riguardanti il lignaggio di Aragorn. Si dice che lo scettro di Númenor sia scomparso con Ar-Pharazôn. Quello di Annúminas era la verga d’argento dei Signori di Andúnië, e adesso è forse l’oggetto più antico fatto dall’Uomo che sussista nella Terra di Mezzo. Aveva già più di cinquemila anni quando Elrond lo consegnò ad Aragorn. La corona di Gondor ricalcava la forma di un elmo di guerra Númenóreano. Da principio in effetti era un semplice elmo; e si dice che fosse portato da Isildur nella Battaglia di Dagorlad (l’elmo di Anárion finì schiacciato dalla pietra scagliata da Barad-dûr che lo uccise). Ma all’epoca di Atanatar Alcarin fu sostituito dall’elmo ingioiellato che servì all’incoronazione di Aragorn. 25 Compagnia, p. 391. 26 Compagnia, p. 23. 27 Il grande capo e la rada chiusa dalla terra di Umbar erano appartenuti ai Númenóreani da tempo immemorabile; ma era una roccaforte degli Uomini del Re, in seguito chiamati Númenóreani Neri, corrotti da Sauron, che odiavano più d’ogni altra cosa i seguaci di Elendil. Dopo la caduta di Sauron, la loro razza decrebbe rapidamente o si mescolò con gli Uomini della Terra di Mezzo, ma l’odio per Gondor non subì flessione. La presa di Umbar venne pertanto a costare parecchio. 28 Il Fiume Fluente. 29 Quella legge fu istituita a Númenor (come abbiamo appreso dal Re) quando Tar-Aldarion, il sesto re, lasciò soltanto una figlia, che divenne la prima Regina Regnante, Tar-Ancalimë. Ma prima di lei la legge era diversa. A Tar-Elendil, il quarto re, succedette il figlio Tar-Meneldur, anche se la figlia Silmariën era la primogenita. Comunque Elendil discendeva da Silmariën. 30 Questo nome significa “Nave dalla Lunga Schiuma”; perché l’isola aveva la forma di una grande nave, con l’alta prua puntata verso nord, contro la quale la bianca schiuma dell’Anduin si frangeva sulle rocce aguzze. 31 “Speranza diedi ai Dúnedain, non ottenni speranza per me.” 32 Vedi Compagnia, p. 570. 33 Si getta nell’Isen dall’ovest degli Ered Nimrais. 34 Le date indicate seguono il computo di Gondor (Terza Era). Quelle a margine sono le date di nascita e di morte. 35 Vedi supra, pp. 85, 101. 36 Vedi supra, p. 545. 37 Perché il braccio con lo scudo le fu rotto dalla mazza del Re Stregone; ma questi fu annientato, e così si realizzarono le parole dette tanto tempo prima da Glorfindel a Re Eärnur, secondo le quali il Re Stregone non sarebbe caduto per mano d’uomo. E nelle canzoni della Marca si dice che in quell’impresa Éowyn ricevette l’aiuto dello scudiero di Théoden, che a sua volta non era un Uomo ma un Mezzomo venuto da un paese lontano, anche se Éomer gli rese onore nella Marca e gli diede il nome di Holdwine. [Questo Holdwine altri non era che Meriadoc il Magnifico, Padrone di Landaino.] 38 Vedi Lo Hobbit, p. 72. 39 Vedi Compagnia, p. 542. 40 O liberarono dalla prigione; può ben darsi che l’avesse già svegliata la malvagità di Sauron. 41 Vedi Lo Hobbit, p. 310. 42 Vedi Lo Hobbit, p. 30. 43 Che comprendeva i figli di Thráin II: Thorin (Scudodiquercia), Frerin e Dís. Thorin era allora un giovincello secondo i calcoli dei Nani. In seguito si venne a sapere che altri del Popolo sotto la Montagna erano scampati, più di quanti non si sperasse in un primo momento; ma la maggior parte di costoro si recò sulle Colline Ferrose. 44 Azog era il padre di Bolg; vedi Lo Hobbit, p. 33. 45 Si dice che lo scudo di Thorin fosse spaccato, e allora lui lo gettò via e, tagliato con l’ascia un ramo di quercia, lo prese con la mano sinistra per parare i colpi dei nemici o per usarlo a mo’ di mazza. E questo gli valse il soprannome. 46 Il trattamento riservato ai loro morti risultò penoso per i Nani, in quanto contrario alle loro usanze; ma per fare tombe come quelle che costruivano di solito (dato che seppellivano i morti solo nella pietra, non nella terra) avrebbero impiegato molti anni. Pertanto, piuttosto che lasciare i consanguinei in pasto a bestie, uccelli o a orchi divoratori di carogne, ricorsero al fuoco. Ma il ricordo di coloro che caddero a Azanulbizar era onorato e, a tutt’oggi, un Nano dirà con orgoglio di uno degli antenati: “fu un Nano bruciato”, senza bisogno di aggiungere altro. 47 Pochissime erano le donne. Fra queste Dís, figlia di Thráin, e madre di Fíli e Kíli, nati negli Ered Luin. Thorin non si sposò. 48 Vedi Compagnia, p. 460. 49 Il 15 marzo del 2941. APPENDICE B LA CONTA DEGLI ANNI (CRONOLOGIA DEI TERRITORI OCCIDENTALI) La Prima Era si concluse con la Grande Battaglia, durante la quale l’Esercito di Valinor infranse Thangorodrim1 e sconfisse Morgoth. Allora la maggior parte dei Noldor tornò nel Lontano Occidente2 e visse a Eressëa in vista di Valinor; e molti dei Sindar varcarono a loro volta il Mare. La Seconda Era si concluse con la prima sconfitta di Sauron, servitore di Morgoth, e la presa dell’Anello Unico. La Terza Era giunse a conclusione con la Guerra dell’Anello; ma la Quarta Era si ritiene iniziata non prima della partenza di Messer Elrond, quando venne il momento del predominio degli Uomini e del declino di tutti gli altri “popoli parlanti” della Terra di Mezzo.3 Nella Quarta Era le ere precedenti erano spesso chiamate i Giorni Antichi; ma quell’espressione si riferiva per l’esattezza solo ai giorni antecedenti la messa al bando di Morgoth. Le storie di quel periodo non sono riportate qui. La Seconda Era Furono anni oscuri per gli Uomini della Terra di Mezzo, ma anni di gloria per Númenor. Gli avvenimenti della Terra di Mezzo sono raramente e brevemente documentati, e le date sono spesso incerte. All’inizio di quest’era ancora sussistevano molti Alti Elfi. Per lo più abitavano nel Lindon a ovest degli Ered Luin; ma prima della costruzione di Barad-dûr molti Sindar si spostarono a oriente, e alcuni fondarono reami nelle foreste lontane, popolati soprattutto da Elfi Silvani. Thranduil, re nel nord di Boscoverde il Grande, era uno di questi. Nel Lindon a nord del Lune viveva Gil-galad, ultimo erede dei re dei Noldor in esilio. Era riconosciuto come Alto Re degli Elfi d’Occidente. Nel Lindon a sud del Lune visse per qualche tempo Celeborn, parente di Thingol; sua moglie era Galadriel, la più gran dama Elfica. Era sorella di Finrod Felagund, Amico degli Uomini, un tempo re di Nargothrond, che diede la vita per salvare Beren figlio di Barahir. In seguito una parte dei Noldor andò in Eregion, sulle pendici occidentali dei Monti Brumosi, nelle vicinanze della Porta Occidentale di Moria. Lo fecero dopo aver saputo che a Moria avevano trovato il mithril.4 I Noldor erano grandi artefici e meno ostili dei Sindar nei confronti dei Nani; ma l’amicizia che maturò tra il popolo di Durin e i fabbri Elfi d’Eregion fu la più stretta mai sorta tra le due razze. Celebrimbor era Signore d’Eregion nonché artefice sommo; discendeva da Fëanor. Anno 1 Fondazione dei Grigi Approdi, e del Lindon. 32 Gli Edain arrivano a Númenor. c. 40 Molti Nani lasciano le antiche città degli Ered Luin per trasferirsi a Moria e incrementarne la popolazione. 442 Morte di Elros Tar-Minyatur. c. 500 Sauron ricomincia ad agitarsi nella Terra di Mezzo. 521 Nascita di Silmariën a Númenor. 600 Le prime navi dei Númenóreani fanno la loro comparsa al largo delle coste. 750 I Noldor fondano Eregion. c. 1000 Sauron, allarmato dal potere in ascesa dei Númenóreani, sceglie Mordor come territorio per farne la sua roccaforte. Comincia a costruire Barad-dûr. 1075 Tar-Ancalimë diventa prima Regina Regnante di Númenor. 1200 Sauron cerca di sedurre gli Eldar. Gil-galad rifiuta di trattare con lui; ma i fabbri d’Eregion si lasciano suadere. I Númenóreani iniziano a costruire approdi permanenti. c. 1500 I fabbri Elfici, istruiti da Sauron, raggiungono il grado supremo di maestria. Iniziano a forgiare gli Anelli del Potere. c. 1590 I Tre Anelli sono completati in Eregion. c. 1600 Sauron forgia l’Anello Unico nell’Orodruin. Completa Barad-dûr. Celebrimbor si accorge delle mire di Sauron. 1693 Ha inizio la guerra tra gli Elfi e Sauron. I Tre Anelli vengono nascosti. 1695 Le forze di Sauron invadono l’Eriador. Gil-galad invia Elrond in Eregion. 1697 Eregion devastato. Morte di Celebrimbor. Le porte di Moria sono chiuse. Elrond si ritira con i Noldor superstiti e fonda il rifugio di Imladris. 1699 Sauron occupa l’Eriador. 1700 Tar-Minastir invia da Númenor una grossa flotta nel Lindon. Sauron è sconfitto. 1701 Sauron è cacciato dall’Eriador. I Territori Occidentali conoscono un lungo periodo di pace. c. 1800 Intorno a quest’epoca i Númenóreani iniziano a consolidare i loro possedimenti lungo le coste. Sauron estende il suo potere a oriente. L’ombra scende su Númenor. 2251 Morte di Tar-Atanamir. Tar-Ancalimon prende lo scettro. Inizia la ribellione e la divisione dei Númenóreani. Intorno a questo periodo i Nazgûl o Spettri dell’Anello, schiavi dei Nove Anelli, fanno la loro prima apparizione. 2280 Umbar si trasforma in una grande fortezza di Númenor. 2350 Costruzione di Pelargir. Diventa il porto principale dei Fedeli Númenóreani. 2899 Ar-Adûnakhôr prende lo scettro. 3175 Pentimento di Tar-Palantir. Guerra civile a Númenor. 3255 Ar-Pharazôn il Dorato s’impadronisce dello scettro. 3261 Ar-Pharazôn prende il mare e sbarca a Umbar. 3262 Sauron viene fatto prigioniero e condotto a Númenor; 3262-3310 Sauron seduce il Re e corrompe i Númenóreani. 3310 Ar-Pharazôn inizia la costruzione del Grande Armamento. 3319 Ar-Pharazôn assale Valinor. Caduta di Númenor. Elendil fugge con i figli. 3320 Fondazione dei Reami in Esilio: Arnor e Gondor. Le Pietre vengono divise (vedi Due Torri, p. 330). Sauron torna a Mordor. 3429 Sauron attacca Gondor, prende Minas Ithil e brucia l’Albero Bianco. Isildur fugge lungo l’Anduin e si reca da Elendil nel Nord. Anárion difende Minas Anor e Osgiliath. 3430 Si forma l’Ultima Alleanza tra Elfi e Uomini. 3431 Gil-galad e Elendil marciano a est, verso Imladris. 3434 L’esercito dell’Alleanza attraversa i Monti Brumosi. Battaglia di Dagorlad e sconfitta di Sauron. Inizio dell’assedio di Barad-dûr. 3440 Uccisione di Anárion. 3441 Sauron abbattuto da Elendil e Gil-galad, che muoiono. Isildur prende l’Anello Unico. Sauron dispare e gli Spettri dell’Anello si ritirano nell’ombre. Fine della Seconda Era. La Terza Era Questi furono per gli Eldar anni di declino. Conobbero un lungo periodo di pace, adoperando i Tre Anelli mentre Sauron dormiva e l’Anello Unico era perduto; ma non intrapresero alcunché di nuovo, vivendo nel ricordo del passato. I Nani si nascosero in profondità, proteggendo le loro ricchezze; ma quando il male imprese a ridestarsi e ricomparvero i draghi, i loro antichi tesori furono depredati a uno a uno, ed essi divennero un popolo ramingo. Moria rimase a lungo al sicuro, ma la popolazione diminuì e a un certo punto molte delle sue vaste dimore finirono per esser buie e vuote. La saggezza e la longevità dei Númenóreani declinarono del pari al momento di mescolarsi con gli Uomini inferiori. Trascorso circa un millennio, e con la prima ombra scesa su Boscoverde il Grande, gli Istari o Maghi fecero la loro comparsa nella Terra di Mezzo. Si disse in seguito che venivano dal Lontano Occidente e che erano messaggeri mandati a contestare il potere di Sauron e a unire tutti quelli che avevano la volontà di resistergli; ma era loro proibito di contrapporsi al suo potere col potere, o di cercar di dominare Elfi e Uomini con la forza e la paura. Perciò si presentarono sotto forma di Uomini, anche se non erano mai giovani e invecchiavano soltanto lentamente, e disponevano di molti poteri della mente e della mano. A pochi rivelavano il loro vero nome,5 ma usavano quello che ricevevano. I due più eminenti di quest’ordine (si dice che fossero cinque) erano conosciuti presso gli Eldar con i nomi di Curunír, “l’Uomo Abile”, e Mithrandir, “il Grigio Pellegrino”, ma per gli Uomini del Nord erano Saruman e Gandalf. Curunír viaggiava spesso nell’Est, ma finì per stabilirsi a Isengard. Mithrandir era quello più amico degli Eldar e vagabondava per lo più nell’Ovest, e non prese mai una dimora stabile. Durante la Terza Era la custodia dei Tre Anelli era nota soltanto a chi ne era in possesso. Ma alla fine si venne a sapere che i primi a detenerli erano stati i tre più grandi Eldar: Gil-galad, Galadriel e Círdan. Prima di morire Gil-galad diede il suo anello a Elrond; in seguito Círdan cedette il suo a Mithrandir. Perché Círdan, che vedeva più lontano e più a fondo di chiunque altro nella Terra di Mezzo, accolse Mithrandir ai Grigi Approdi, sapendo donde veniva e dove avrebbe fatto ritorno. “Prendi questo anello, Maestro,” gli disse, “perché duro sarà il compito; ma ti sosterrà nello sforzo che ti sei accollato. Questo è l’Anello di Fuoco, e potrai riscaldarci i cuori in un mondo che si va raggelando. Il mio cuore, invece, è con il Mare, e io rimarrò sui grigi lidi fino alla partenza dell’ultima nave. Ti aspetterò.” Anno 2 Isildur pianta un virgulto dell’Albero Bianco a Minas Anor. Affida il Regno del Sud a Meneldil. Disastro dei Campi Iridati; Isildur e i suoi tre figli maggiori sono uccisi. 3 Ohtar porta a Imladris i frammenti di Narsil. 10 Valandil diventa Re di Arnor. 109 Elrond sposa Celebrían, figlia di Celeborn. 130 Nascita di Elladan e di Elrohir, figli di Elrond. 241 Nascita di Arwen Undómiel. 420 Re Ostoher ricostruisce Minas Anor. 490 Prima invasione degli Easterling. 500 Rómendacil I sconfigge gli Easterling. 541 Rómendacil ucciso in battaglia. 830 Falastur avvia la linea dei Re Navigatori di Gondor. 861 Morte di Eärendur, e divisione di Arnor. 933 Re Eärnil I s’impadronisce di Umbar, che diventa una fortezza di Gondor. 936 Eärnil disperso in mare. 1015 Re Ciryandil ucciso durante l’assedio di Umbar. 1050 Hyarmendacil conquista Harad. Gondor raggiunge l’apice della potenza. Intorno a quest’epoca un’ombra scende su Boscoverde, e la gente comincia a chiamarlo Boscuro. I Periannath vengono menzionati per la prima volta nei documenti, in concomitanza con l’arrivo dei Pelòpedi nell’Eriador. c. 1100 I Saggi (gli Istari e i capi Eldar) scoprono che un potere malefico ha costruito una roccaforte a Dol Guldur. Pensano che si tratti di uno dei Nazgûl. 1149 Inizio del regno di Atanatar Alcarin. c. 1150 I Cutèrrei entrano nell’Eriador. I Nerbuti varcano il Valico di Cornorosso e s’insediano nell’Angolo o in Landumbria. c. 1300 Creature malefiche ricominciano a moltiplicarsi. Gli Orchi aumentano sui Monti Brumosi e attaccano i Nani. Ricompaiono i Nazgûl. Il loro capo si sposta verso nord a Angmar. I Periannath emigrano a ovest; molti si insediano a Bree. 1356 Re Argeleb I ucciso combattendo contro Rhudaur. In questo periodo i Nerbuti lasciano l’Angolo, e certi tornano nella Selvalanda. 1409 Il Re Stregone di Angmar invade Arnor. Re Arveleg I ucciso. Difesa di Fornost e di Tyrn Gorthad. La Torre di Amon Sûl distrutta. 1432 Re Valacar di Gondor muore, e ha inizio la guerra civile della Lotta Fratricida. 1437 Incendio di Osgiliath e perdita del palantír. Eldacar fugge nel Rhovanion; suo figlio Ornendil viene assassinato. 1447 Eldacar torna e caccia l’usurpatore Castamir. Battaglia dei Guadi dell’Erui. Assedio di Pelargir. 1448 I ribelli fuggono e s’impadroniscono di Umbar. 1540 Re Aldamir ucciso durante la guerra contro Harad e i Corsari di Umbar. 1551 Hyarmendacil II sconfigge gli Uomini di Harad. 1601 Molti Periannath emigrano da Bree di là dal Baranduin nelle terre concesse da Argeleb II. c. 1630 Si uniscono a loro i Nerbuti giunti da Landumbria. 1634 I Corsari mettono a ferro e fuoco Pelargir e ammazzano Re Minardil. 1636 La Grande Peste devasta Gondor. Morte di Re Telemnar e dei suoi figli. L’Albero Bianco muore a Minas Anor. La peste si diffonde a nord e a ovest, seminando la desolazione in molte parti dell’Eriador. Al di là del Baranduin i Periannath sopravvivono, ma subiscono ingenti perdite. 1640 Re Tarondor sposta la Casa del Re a Minas Anor, e pianta un virgulto dell’Albero Bianco. Osgiliath inizia a cadere in rovina. Mordor è lasciato senza sorveglianza. 1810 Re Telumehtar Umbardacil riconquista Umbar e caccia via i Corsari. 1851 Hanno inizio gli attacchi dei Carradori a Gondor. 1856 Gondor perde i territori orientali, e Narmacil II cade in battaglia. 1899 Re Calimehtar sconfigge i Carradori sulla piana di Dagorlad. 1900 Calimehtar costruisce la Torre Bianca a Minas Anor. 1940 Gondor e Arnor riallacciano i rapporti e stringono un’alleanza. Arvedui sposa Fíriel figlia di Ondoher di Gondor. 1944 Ondoher cade in battaglia. Eärnil sconfigge il nemico nell’Ithilien del Sud. Poi vince la Battaglia del Campo e spinge i Carradori nelle Paludi Morte. Arvedui rivendica la Corona di Gondor. 1945 Eärnil II riceve la corona. 1974 Fine del Regno del Nord. Il Re Stregone invade l’Arthedain e prende Fornost. 1975 Arvedui annega nella Baia di Forochel. I palantíri di Annúminas e di Amon Sûl vengono persi. Eärnur porta una flotta nel Lindon. Il Re Stregone viene sconfitto nella Battaglia di Fornost e inseguito fino alle Brughiere di Etten. Sparisce dal Nord. 1976 Aranarth prende il titolo di Capitano dei Dúnedain. I cimeli di Arnor vengono dati in custodia a Elrond. 1977 Frumgar guida nel Nord gli Éothéod. 1979 Bucca della Marcita diventa il primo Conte della Contea. 1980 Il Re Stregone si reca a Mordor e lì raduna i Nazgûl. Un Balrog compare a Moria e ammazza Durin VI. 1981 Uccisione di Náin I. I Nani fuggono da Moria. Molti degli Elfi Silvani di Lórien fuggono a sud. Perdita di Amroth e Nimrodel. 1999 Thráin I si reca a Erebor e fonda un regno dei Nani “sotto la Montagna”. 2000 I Nazgûl partono da Mordor e assediano Minas Ithil. 2002 Caduta di Minas Ithil, poi conosciuta come Minas Morgul. Cattura del palantír. 2043 Eärnur diventa Re di Gondor. Il Re Stregone lo sfida. 2050 La sfida è rilanciata. Eärnur accorre a Minas Morgul per non più far ritorno. Mardil diventa il primo Castaldo Reggente. 2060 Il potere di Dol Guldur s’accresce. I Saggi temono che si tratti di Sauron che sta riprendendo forma. 2063 Gandalf va a Dol Guldur. Sauron si ritira nell’Est per nascondersi. Ha inizio la Pace Vigile. I Nazgûl se ne stanno cheti a Minas Morgul. 2210 Thorin I lascia Erebor e va a nord nelle Montagne Grigie, dove adesso si stanno radunando quasi tutti i superstiti del Popolo di Durin. 2340 Isumbras I diventa tredicesimo Conte, primo della linea dei Took. I Vecchiodaino occupano Landaino. 2460 Fine della Pace Vigile. Sauron torna a Dol Guldur con forze rinnovate. 2463 Si costituisce il Bianco Consiglio. In quel periodo Déagol il Nerbuto trova l’Anello Unico e viene assassinato da Sméagol. 2470 In quel periodo Sméagol-Gollum si nasconde sui Monti Brumosi. 2475 Nuovo attacco contro Gondor. Osgiliath è definitivamente distrutta e il ponte di pietra abbattuto. c. 2480 Gli Orchi iniziano a costruire roccaforti segrete sui Monti Brumosi in modo da sbarrare tutti i valichi che portano nell’Eriador. Sauron inizia a popolare Moria con le sue creature. 2509 Agguato a Celebrían, in viaggio per Lórien, al Valico di Cornorosso; riceve una ferita avvelenata. 2510 Celebrían salpa oltremare. Orchi e Easterling invadono il Calenardhon. Eorl il Giovane ottiene la vittoria sul Campo di Celebrant. I Rohirrim s’insediano nel Calenardhon. 2545 Eorl cade in battaglia nella Landa. 2569 Brego figlio di Eorl completa il Palazzo d’Oro. 2570 Baldor figlio di Brego varca la Porta Proibita e non fa ritorno. In quel periodo nel lontano Nord ricompaiono i Draghi e iniziano a tormentare i Nani. 2589 Dáin I ammazzato da un Drago. 2590 Thrór torna a Erebor. Suo fratello Grór si reca alle Colline Ferrose. c. 2670 Tobold pianta “erba piparina” nel Quartiero Sud. 2683 Isengrim II diventa decimo Conte e inizia a scavare i Grandi Smial. 2698 Ecthelion I ricostruisce la Torre Bianca a Minas Tirith. 2740 Nuova invasione d’Orchi nell’Eriador. 2747 Bandobras Took sconfigge una banda di Orchi nel Quartiero Nord. 2758 Rohan, attaccato da est e da ovest, viene occupato. Gondor attaccato da flotte di Corsari. Helm di Rohan si rifugia nel Fosso di Helm. Wulf s’impadronisce di Edoras. 2758-2759: Il Lungo Inverno. Grandi sofferenze e vittime nell’Eriador e Rohan. Gandalf accorre in aiuto della popolazione della Contea. 2759 Morte di Helm. Fréaláf caccia via Wulf e inizia la seconda linea dei Re della Marca. Saruman elegge domicilio a Isengard. 2770 Smaug il Drago cala su Erebor. Vallea è distrutta. Thrór fugge con Thráin II e Thorin II. 2790 Thrór ammazzato da un Orco a Moria. I Nani si radunano per una guerra di vendetta. Nascita di Geronte, in seguito conosciuto come il Vecchio Took. 2793 Ha inizio la Guerra tra Nani e Orchi. 2799 Battaglia di Nanduhirion davanti alla Porta Orientale di Moria. Dáin Piediferro torna sulle Colline Ferrose. Thráin II e suo figlio Thorin vagano verso ovest. S’insediano a Sud degli Ered Luin, di là dalla Contea (2802). 2800-2864 Orchi dal Nord vessano Rohan. Re Walda ammazzato da loro (2861). 2841 Thráin II parte per rivisitare Erebor, ma è inseguito dai servitori di Sauron. 2845 Thráin il Nano è imprigionato a Dol Guldur; gli viene sottratto l’ultimo dei Sette Anelli. 2850 Gandalf entra di nuovo a Dol Guldur e scopre che il padrone è in effetti Sauron, il quale va raccogliendo tutti gli Anelli e vuole avere notizie dell’Unico e dell’Erede d’Isildur. Gandalf trova Thráin e riceve la chiave di Erebor. Thráin muore a Dol Guldur. 2851 Il Bianco Consiglio si riunisce. Gandalf preme per un attacco a Dol Guldur. Saruman ha però la meglio.6 Saruman inizia a cercare nei pressi dei Campi Iridati. 2872 Muore Belecthor II di Gondor. Muore l’Albero Bianco, e non è dato trovare virgulto. L’Albero Morto resta al suo posto. 2885 Fomentati da emissari di Sauron, gli Haradrim attraversano il Poros e attaccano Gondor. I figli di Folcwine di Rohan trovano la morte al servizio di Gondor. 2890 Bilbo nasce nella Contea. 2901 Gran parte degli abitanti d’Ithilien l’abbandonano a causa degli attacchi degli Uruk di Mordor. Costruzione del rifugio segreto di Henneth Annûn. 2907 Nascita di Gilraen madre di Aragorn II. 2911 Il Fero Inverno. Il Baranduin e altri fiumi sono ghiacciati. Lupi bianchi invadono l’Eriador dal Nord. 2912 Grandi inondazioni devastano l’Enedwaith e il Minhiriath. Tharbad viene distrutta e abbandonata. 2920 Morte del Vecchio Took. 2929 Arathorn figlio di Arador dei Dúnedain sposa Gilraen. 2930 Arador ammazzato dai Troll. Nascita a Minas Tirith di Denethor II figlio di Ecthelion II. 2931 Nascita, il primo di marzo, di Aragorn figlio di Arathorn II. 2933 Arathorn II ammazzato. Gilraen porta Aragorn a Imladris. Elrond lo accoglie come figlio adottivo e gli dà il nome di Estel (Speranza); la sua ascendenza è tenuta segreta. 2939 Saruman scopre che i servitori di Sauron ispezionano l’Anduin nei pressi dei Campi Iridati, e che quindi Sauron è al corrente della fine d’Isildur. La cosa lo preoccupa, ma non ne fa parola al Consiglio. 2941 Thorin Scudodiquercia e Gandalf fanno visita a Bilbo nella Contea. Bilbo incontra Sméagol-Gollum e trova l’Anello. Il Bianco Consiglio si riunisce; Saruman acconsente a un attacco contro Dol Guldur, dato che adesso vuol impedire a Sauron di setacciare il Fiume. Sauron, una volta fatti i suoi piani, abbandona Dol Guldur. La Battaglia dei Cinque Eserciti a Vallea. Morte di Thorin II. Bard di Esgaroth ammazza Smaug. Dáin delle Colline Ferrose diventa Re sotto la Montagna (Dáin II). 2942 Bilbo torna nella Contea con l’Anello. Sauron torna di nascosto a Mordor. 2944 Bard ricostruisce Vallea e diventa Re. Gollum lascia i Monti e avvia la ricerca del “ladro” dell’Anello. 2948 Nascita di Théoden figlio di Thengel, Re di Rohan. 2949 Gandalf e Balin si recano in visita da Bilbo nella Contea. 2950 Nascita di Finduilas, figlia di Adrahil di Dol Amroth. 2951 Sauron si dichiara apertamente e raduna le sue forze a Mordor. Avvia la ricostruzione di Barad-dûr. Gollum punta su Mordor. Sauron invia tre Nazgûl a rioccupare Dol Guldur. Elrond rivela a “Estel” il suo vero nome e lignaggio, e gli consegna i frammenti di Narsil. Arwen, appena tornata da Lórien, incontra Aragorn nei boschi d’Imladris. Aragorn parte per la Selva. 2953 Ultima riunione del Bianco Consiglio. Si discute degli Anelli. Saruman finge di aver scoperto che l’Anello Unico ha disceso l’Anduin fino al Mare. Saruman si ritira a Isengard, se ne appropria e la fortifica. Geloso e timoroso di Gandalf, piazza spie per sorvegliare ogni sua mossa, e si accorge del suo interesse per la Contea. Ben presto comincia a tenere agenti a Bree e nel Quartiero Sud. 2954 Il Monte Fato avvampa di nuovo. Gli ultimi abitanti d’Ithilien fuggono di là dall’Anduin. 2956 Aragorn incontra Gandalf e nasce la loro amicizia. 2957-2980 Aragorn intraprende i suoi grandi viaggi e la sua erranza. Come Thorongil serve di nascosto sia Thengel di Rohan sia Ecthelion II di Gondor. 2968 Nascita di Frodo. 2976 Denethor sposa Finduilas di Dol Amroth. 2977 Bain figlio di Bard diventa Re di Vallea. 2978 Nascita di Boromir figlio di Denethor II. 2980 Aragorn entra a Lórien e incontra di nuovo Arwen Undómiel. Aragorn le offre l’anello di Barahir e si scambiano la promessa sulla collina del Cerin Amroth. Intorno a quell’epoca Gollum raggiunge i confini di Mordor e conosce Aragne. Théoden diventa Re di Rohan. Nascita di Samplicio. 2983 Nascita di Faramir figlio di Denethor. 2984 Morte di Ecthelion II. Denethor II diventa Castaldo di Gondor. 2988 Finduilas muore giovane. 2989 Balin lascia Erebor e si reca a Moria. 2991 Nascita di Éomer figlio di Éomund a Rohan. 2994 Morte di Balin e distruzione della colonia dei Nani. 2995 Nascita di Éowyn sorella di Éomer. c. 3000 L’ombra di Mordor si allunga. Saruman osa servirsi del palantír di Orthanc, ma si lascia irretire da Sauron, che possiede la Pietra d’Ithil. E tradisce il Consiglio. Le sue spie riferiscono che la Contea è tenuta sotto stretta sorveglianza dai Forestali. 3001 Festa d’addio di Bilbo. Gandalf sospetta che il suo anello sia l’Anello Unico. La sorveglianza nella Contea viene raddoppiata. Gandalf cerca di aver notizie di Gollum e chiede l’aiuto di Aragorn. 3002 Bilbo diventa ospite di Elrond e si stabilisce a Valforra. 3004 Gandalf fa visita a Frodo nella Contea, cosa che si ripete saltuariamente nei quattro anni successivi. 3007 Brand figlio di Bain diventa Re a Vallea. Morte di Gilraen. 3008 In autunno Gandalf fa visita a Frodo per l’ultima volta. 3009 Gandalf e Aragorn riprendono ogni tanto la caccia a Gollum durante gli otto anni successivi, cercando nelle valli dell’Anduin, a Boscuro e nel Rhovanion fino ai confini di Mordor. A un certo punto, durante quegli anni, Gollum stesso si era avventurato fino a Mordor, facendosi catturare da Sauron. Elrond manda a chiamare Arwen, che torna a Imladris; le Montagne e tutte le terre a est sono diventate pericolose. 3017 Gollum viene liberato da Mordor. Aragorn lo cattura nelle Paludi Morte e lo porta da Thranduil a Boscuro. Gandalf si reca a Minas Tirith e legge la pergamena d’Isildur. I GRANDI ANNI 3018 Aprile 12 Gandalf raggiunge Hobbiton. Giugno 20 Sauron attacca Osgiliath. Più o meno in quello stesso periodo Thranduil viene attaccato, e Gollum fugge. Giorno di Mezz’Anno Gandalf incontra Radagast. Luglio 4 Boromir parte da Minas Tirith. 10 Gandalf imprigionato a Orthanc. Agosto Persa ogni traccia di Gollum. Si pensa che intorno a quel periodo, braccato sia dagli Elfi sia dai servitori di Sauron, si sia rifugiato a Moria; ma quando ebbe finalmente scoperto la via che portava alla Porta Occidentale, non sarebbe riuscito a uscire. Settembre 18 Gandalf fugge da Orthanc alle prime ore del mattino. I Cavalieri Neri attraversano i Guadi dell’Isen. 19 Gandalf si presenta a Edoras nei panni di un mendicante e gli vietano l’accesso. 20 Gandalf riesce a entrare a Edoras. Théoden gli ordina di andarsene: “Prendi il cavallo che vuoi, però prima di domani sera devi essere sparito!” 21 Gandalf incontra Mantombroso, ma il cavallo rifiuta di lasciarsi avvicinare. Lui segue Mantombroso per i campi. 22 I Cavalieri Neri arrivano in serata a Guado Sarn; allontanano i Forestali di guardia. Gandalf raggiunge Mantombroso. 23 Quattro Cavalieri penetrano nella Contea prima dell’alba. Gli altri inseguono i Forestali verso est, e poi tornano a sorvegliare la Viaverde. Un Cavaliere Nero giunge al calar della sera a Hobbiton. Frodo lascia Casa Baggins. Una volta domato Mantombroso, Gandalf parte da Rohan. 24 Gandalf attraversa l’Isen. 26 La Vecchia Foresta. Frodo arriva da Bombadil. 27 Gandalf attraversa il Pienagrigia. Seconda notte da Bombadil. 28 Gli Hobbit catturati da un Essere dei Tumuli. Gandalf giunge a Guado Sarn. 29 Frodo raggiunge Bree in serata. Gandalf fa visita al Veglio. 30 Criconca e la Locanda di Bree prese d’assalto nelle prime ore del mattino. Frodo lascia Bree. Gandalf arriva a Criconca e raggiunge Bree in serata. Ottobre 1 Gandalf lascia Bree. 3 Viene assalito di notte a Svettavento. 6 Il campo sotto Svettavento assalito durante la notte. Frodo ferito. 9 Glorfindel lascia Valforra. 11 Respinge i Cavalieri al Ponte di Mitheithel. 13 Frodo attraversa il Ponte. 18 Glorfindel incontra Frodo all’imbrunire. Gandalf raggiunge Valforra. 20 Fuga attraverso il Guado del Bruinen. 24 Frodo si ristabilisce e riprende conoscenza. Boromir arriva a Valforra in serata. 25 Consiglio di Elrond. Dicembre 25 La Compagnia dell’Anello lascia Valforra all’imbrunire. 3019 Gennaio 8 La Compagnia raggiunge Agrifoglieto. 11, 12 Neve sul Caradhras. 13 Attacco dei Lupi alle prime ore del mattino. La Compagnia raggiunge la Porta Occidentale di Moria al calar della sera. Gollum si mette sulle tracce del Portatore dell’Anello. 14 Notte nella Ventunesima Sala. 15 Il Ponte di Khazad-dûm e la caduta di Gandalf. La Compagnia raggiunge il Nimrodel a notte inoltrata. 17 La Compagnia giunge in serata a Caras Galadhon. 23 Gandalf insegue il Balrog fino al picco di Zirakzigil. 25 Abbatte il Balrog e perisce. Il suo corpo è abbandonato sul picco. Febbraio 15 Lo Specchio di Galadriel. Gandalf riprende vita e rimane in catalessi. 16 Addio a Lórien. Nascosto sulla sponda occidentale, Gollum osserva la partenza. 17 Gwaihir porta Gandalf a Lórien. 23 Le barche vengono assalite nottetempo a Sarn Gebir. 25 La Compagnia supera gli Argonath e si accampa a Parth Galen. Prima Battaglia dei Guadi dell’Isen; ammazzato Théodred figlio di Théoden. 26 La Compagnia si scioglie. Morte di Boromir; a Minas Tirith sentono il suo corno. Meriadoc e Peregrino catturati. Frodo e Samplicio penetrano negli Emyn Muil orientali. In serata Aragorn si lancia all’inseguimento degli Orchi. Éomer viene a sapere della calata della banda di Orchi dagli Emyn Muil. 27 Aragorn raggiunge all’alba la balza occidentale. Disobbedendo agli ordini di Théoden, verso mezzanotte Éomer parte dall’Eastfold all’inseguimento degli Orchi. 28 Éomer raggiunge gli Orchi al limitare della Foresta di Fangorn. 29 Meriadoc e Pippin fuggono e incontrano Barbalbero. I Rohirrim attaccano all’alba e annientano gli Orchi. Frodo scende dagli Emyn Muil e incontra Gollum. Faramir vede la barca funebre di Boromir. 30 Ha inizio l’Entassise. Éomer, di ritorno a Edoras, incontra Aragorn. Marzo 1 Frodo intraprende all’alba la traversata delle Paludi Morte. Continua l’Entassise. Aragorn incontra Gandalf il Bianco. Partono per Edoras. Faramir lascia Minas Tirith per una missione in Ithilien. 2 Frodo giunge alla fine delle Paludi. Gandalf giunge a Edoras e guarisce Théoden. I Rohirrim cavalcano verso ovest contro Saruman. Seconda Battaglia dei Guadi dell’Isen. Erkenbrand sconfitto. L’Entassise ha termine nel pomeriggio. Gli Ent marciano su Isengard e la raggiungono di notte. 3 Théoden si ritira nel Fosso di Helm. Ha inizio la Battaglia di Borgocorno. Gli Ent completano la distruzione di Isengard. 4 Théoden e Gandalf partono dal Fosso di Helm diretti a Isengard. Frodo raggiunge i cumuli di scorie ai bordi della Desolazione del Morannon. 5 Théoden arriva a Isengard a mezzogiorno. Colloquio con Saruman a Orthanc. Un Nazgûl alato sorvola l’accampamento di Dol Baran. Gandalf parte con Peregrino alla volta di Minas Tirith. In vista del Morannon, Frodo si nasconde e parte all’imbrunire. 6 Aragorn raggiunto dai Dúnedain nelle prime ore del mattino. Théoden lascia Borgocorno diretto a Valfano. Aragorn parte più tardi. 7 Frodo condotto da Faramir a Henneth Annûn. Aragorn giunge a Fanclivo al calar della sera. 8 All’alba Aragorn prende i “Sentieri dei Morti”; raggiunge Erech a mezzanotte. Frodo lascia Henneth Annûn. 9 Gandalf arriva a Minas Tirith. Faramir lascia Henneth Annûn. Aragorn parte da Erech e giunge a Calembel. All’imbrunire Frodo raggiunge la Strada di Morgul. Théoden giunge a Fanclivo. L’oscurità comincia a estendersi da Mordor. 10 Il Giorno senza Alba. L’Adunata di Rohan: i Rohirrim partono da Valfano. Faramir salvato da Gandalf davanti alle porte della Città. Aragorn attraversa il Ringló. Un esercito del Morannon s’impadronisce di Cair Andros e entra nell’Anórien. Frodo passa il Crocevia e vede partire l’esercito di Mordor. 11 Gollum va da Aragne ma, vedendo Frodo addormentato, si pente quasi. Denethor manda Faramir a Osgiliath. Aragorn raggiunge Linhir e penetra nel Lebennin. Il Rohan orientale è invaso dal nord. Primo assalto a Lórien. 12 Gollum conduce Frodo nella tana di Aragne. Faramir ripiega sui Forti della Strada Maestra. Théoden si accampa sotto il Min-Rimmon. Aragorn respinge il nemico verso Pelargir. Gli Ent sconfiggono gli invasori di Rohan. 13 Frodo catturato dagli Orchi di Cirith Ungol. Il Pelennor viene invaso. Faramir è ferito. Aragorn raggiunge Pelargir e cattura la flotta. Théoden nella Foresta di Drúadan. 14 Samplicio trova Frodo nella Torre. Minas Tirith è assediata. I Rohirrim, guidati dagli Uomini Selvaggi, pervengono al Bosco Grigio. 15 Nelle prime ore del mattino il Re Stregone abbatte le Porte della Città. Denethor si dà fuoco su una pira. All’alba si odono i corni dei Rohirrim. Battaglia del Pelennor. Théoden viene ammazzato. Aragorn spiega lo stendardo di Arwen. Frodo e Samplicio fuggono e iniziano il viaggio verso nord lungo il Morgai. Battaglia sotto gli alberi di Boscuro; Thranduil respinge le forze di Dol Guldur. Secondo assalto a Lórien. 16 Discussione tra i capitani. Frodo dal Morgai guarda, oltre gli accampamenti, al Monte Fato. 17 Battaglia di Vallea. Re Brand e Re Dáin Piediferro cadono. Molti Nani e Uomini si rifugiano a Erebor e vengono assediati. Shagrat porta il mantello, la cotta di maglia e la spada di Frodo a Barad-dûr. 18 L’Esercito dell’Ovest marcia da Minas Tirith. Frodo giunge in vista dell’Isenmouthe; viene raggiunto dagli Orchi sulla strada da Durthang a Udûn. 19 L’Esercito arriva alla Valle di Morgul. Frodo e Samplicio fuggono e iniziano il viaggio lungo la strada per Barad-dûr. 22 Il terribile crepuscolo. Frodo e Samplicio lasciano la strada e prendono a sud per il Monte Fato. Terzo assalto a Lórien. 23 L’Esercito lascia Ithilien. Aragorn congeda i pavidi. Frodo e Samplicio gettano armi e equipaggiamento. 24 Frodo e Samplicio intraprendono l’ultima tappa fino ai piedi del Monte Fato. L’Esercito è accampato nella Desolazione del Morannon. 25 L’Esercito è circondato sulle Colline di Scorie. Frodo e Samplicio raggiungono le Sammath Naur. Gollum s’impadronisce dell’Anello e cade nelle Crepe del Fato. Caduta di Barad-dûr e trapasso di Sauron. Dopo la caduta della Torre Oscura e il trapasso di Sauron, l’Ombra si tolse dal cuore di tutti coloro che si opponevano a lui, mentre la paura e la disperazione scesero sui suoi servitori e alleati. Per tre volte Lórien aveva subito assalti da Dol Guldur ma, a parte il valore della popolazione elfica di quella contrada, il potere ivi presente era troppo grande per chiunque, impossibile da battere, a meno che non fosse intervenuto Sauron in persona. Malgrado i gravi danni patiti dai bei boschi ai confini, gli assalti vennero respinti; e quando l’Ombra passò, Celeborn uscì con l’esercito di Lórien e attraversò l’Anduin su una moltitudine d’imbarcazioni. Presero Dol Guldur, e Galadriel abbatté le mura e svuotò i pozzi, e la foresta venne mondata. Anche nel Nord c’erano stati guerra e male. Il reame di Thranduil era stato invaso, e si era svolta una lunga battaglia sotto gli alberi, e si erano avuti grandi danni provocati dal fuoco; ma alla fine Thranduil aveva riportato la vittoria. E il giorno dell’Anno Nuovo Elfico, Celeborn e Thranduil s’incontrarono in mezzo alla foresta; e cambiarono il nome di Boscuro in Eryn Lasgalen, Il Bosco di Foglieverdi. Thranduil annetté al suo regno tutta la regione settentrionale fino ai monti che s’innalzano nella foresta; e Celeborn prese tutto il bosco meridionale sotto le Strettoie, e lo chiamò Lórien Orientale; tutta la vasta foresta nel mezzo fu concessa ai Beorniani e agli Uomini dei Boschi. Ma dopo la dipartita di Galadriel, in pochi anni Celeborn si stancò del suo regno e andò a stare con i figli di Elrond a Imladris. Nel Boscoverde gli Elfi Silvani vissero indisturbati, ma a Lórien purtroppo era rimasta ben poca della popolazione di un tempo, e a Caras Galadhon non era più dato avere canti e luci. Mentre i grandi eserciti assediavano Minas Tirith, uno stuolo di alleati di Sauron, che da tempo minacciava le frontiere di Re Brand, attraversò il Fiume Carnen, e Brand dovette ripiegare a Vallea. Lì ricevette aiuto dai Nani di Erebor; e una grande battaglia si svolse ai piedi della Montagna. Durò tre giorni, ma alla fine sia Re Brand sia Re Dáin Piediferro furono ammazzati, e gli Easterling riportarono la vittoria. Ma non riuscirono a prendere la Porta, e molti, Nani e Uomini, si rifugiarono a Erebor, dove sostennero un assedio. La notizia delle grandi vittorie al Sud gettò nello sgomento l’esercito settentrionale di Sauron; e gli assediati fecero una sortita e lo misero in rotta, mentre i superstiti fuggirono nell’Est e non diedero più fastidio a Vallea. Poi Bard II, figlio di Brand, divenne Re a Vallea, e Thorin III Elminpietra, figlio di Dáin, divenne Re sotto la Montagna. Mandarono i loro ambasciatori all’incoronazione di Re Elessar; e i loro reami rimasero sempre, finché durarono, amici di Gondor, sotto la corona e la protezione del Re dell’Ovest. I GIORNI SALIENTI DALLA CADUTA DI BARAD-DÛR ALLA FINE DELLA TERZA ERA7 3019 C.C. 1419 27 marzo. Bard II e Thorin III Elminpietra cacciano il nemico da Vallea. 28. Celeborn attraversa l’Anduin; ha inizio la distruzione di Dol Guldur. 6 aprile. Incontro di Celeborn e Thranduil. 8. I Portatori dell’Anello sono onorati sul Campo di Cormallen. 1° maggio. Incoronazione di Re Elessar; Elrond e Arwen partono da Valforra. 8. Éomer e Éowyn partono per Rohan con i figli di Elrond. 20. Elrond e Arwen arrivano a Lórien. 27. La scorta di Arwen lascia Lórien. 14 giugno. I figli di Elrond incontrano la scorta e conducono Arwen a Edoras. 16. Partono per Gondor. 25. Re Elessar trova il virgulto dell’Albero Bianco. Primo Lithe. Arwen giunge alla Città. Giorno di Mezz’Anno. Nozze di Elessar e Arwen. 18 luglio. Éomer torna a Minas Tirith. 22. Il corteo funebre di Re Théoden si mette in marcia. 7 agosto. La scorta giunge a Edoras. 10. Funerale di Re Théoden. 14. Gli ospiti si congedano da Re Éomer. 15. Barbalbero libera Saruman. 18. Arrivano al Fosso di Helm. 22. Arrivano a Isengard; si congedano dal Re dell’Ovest al tramonto. 28. Raggiungono Saruman; Saruman prende la via della Contea. 6 settembre. Si fermano in vista delle Montagne di Moria. 13. Celeborn e Galadriel partono, gli altri si dirigono verso Valforra. 21. Tornano a Valforra. 22. Centoventinovesimo compleanno di Bilbo. Saruman arriva nella Contea. 5 ottobre. Gandalf e gli Hobbit lasciano Valforra. 6. Attraversano il Guado del Bruinen; Frodo avverte una prima recrudescenza del dolore. 28. Raggiungono Bree al calar della sera. 30. Lasciano Bree. I “Viaggiatori” giungono al Ponte Brandivino con il buio. 1° novembre. Vengono arrestati a Ranocchiana. 2. Arrivo a Acquariva e sollevamento della popolazione della Contea. 3. Battaglia di Acquariva e Trapasso di Saruman. Fine della Guerra dell’Anello. 3020 C.C. 1420: Il Grande Anno dell’Abbondanza 13 marzo. Frodo si ammala (anniversario dell’avvelenamento da parte di Aragne). 6 aprile. Il mallorn è in fiore nel Campo della Festa. 1° maggio. Samplicio sposa Rosa. Giorno di Mezz’Anno. Frodo rassegna le dimissioni da sindaco e Will Piedebianco riassume la carica. 22 settembre. Centotrentesimo compleanno di Bilbo. 6 ottobre. Frodo è di nuovo malato. 3021 C.C. 1421: L’Ultimo della Terza Era 13 marzo. Frodo è di nuovo malato. 25. Nascita di Elanor la Bella,8 figlia di Samplicio. Nel computo di Gondor questo giorno segna l’inizio della Quarta Era. 21 settembre. Frodo e Samplicio partono da Hobbiton. 22. Si uniscono all’Ultima Cavalcata dei Custodi degli Anelli a Fondo Boschivo. 29. Giungono ai Grigi Approdi. Frodo e Bilbo salpano oltremare insieme ai Tre Custodi. Fine della Terza Era. 6 ottobre. Samplicio torna a Casa Baggins. AVVENIMENTI SUCCESSIVI RIGUARDANTI I MEMBRI DELLA COMPAGNIA DELL’ANELLO C.C. 1422 Con l’inizio di quest’anno comincia la Quarta Era nel conteggio degli anni della Contea; ma la numerazione degli anni secondo il Computo Conteale continuò. 1427 Will Piedebianco si dimette. Samplicio viene eletto Sindaco della Contea. Peregrino Took sposa Diamante di Clivolungo. Re Elessar pubblica un editto che proibisce agli Uomini di entrare nella Contea, e ne fa un Paese Libero sotto la protezione dello Scettro del Nord. 1430 Nascita di Faramir, figlio di Peregrino. 1431 Nascita di Boccolidoro, figlia di Samplicio. 1432 Meriadoc, detto il Magnifico, diventa Padrone di Landaino. Re Éomer e la Dama Éowyn d’Ithilien gli mandano doni stupendi. 1434 Peregrino diventa il Took e Conte. Re Elessar nomina il Conte, il Padrone di Landaino e il Sindaco Consiglieri del Regno del Nord. Mastro Samplicio viene eletto Sindaco una seconda volta. 1436 Re Elessar si reca al nord e soggiorna per qualche tempo in riva al Lago Evendim. Va al Ponte Brandivino, dove incontra gli amici. Dà la Stella dei Dúnedain a Mastro Samplicio, e Elanor è nominata damigella d’onore della Regina Arwen. 1441 Mastro Samplicio diventa Sindaco per la terza volta. 1442 Mastro Samplicio, sua moglie e Elanor si recano a Gondor, dove si trattengono per un anno. Mastro Tolman Cotton lo sostituisce in qualità di Vicesindaco. 1448 Mastro Samplicio diventa Sindaco per la quarta volta. 1451 Elanor la Bella sposa Fastred d’Isolaverde sui Poggi Remoti. 1452 La Marca Occidentale, dai Poggi Remoti alle Colline Turrite (Emyn Beraid),9 è annessa alla Contea per dono del Re. Vi si trasferiscono molti hobbit. 1454 Nascita di Elfstan Bellinfante, figlio di Fastred e Elanor. 1455 Mastro Samplicio diventa Sindaco per la quinta volta. 1462 Mastro Samplicio diventa Sindaco per la sesta volta. Dietro sua richiesta il Conte conferisce a Fastred il titolo di Custode della Marca Occidentale. Fastred e Elanor eleggono domicilio a Sottorri sulle Colline Turrite, dove i loro discendenti, i Bellinfante delle Torri, abiteranno per molte generazioni. 1463 Faramir Took sposa Boccolidoro, figlia di Samplicio. 1469 Mastro Samplicio diventa Sindaco per la settima e ultima volta, essendo giunto, al termine del suo mandato, nel 1476, a novantasei anni. 1482 Morte di Madama Rosa, moglie di Mastro Samplicio, il Giorno di Mezz’Anno. Il 22 settembre Mastro Samplicio lascia Casa Baggins e si dirige a cavallo alle Colline Turrite. L’ultima a vederlo è Elanor, alla quale consegna il Libro Rosso, custodito in seguito dai Bellinfante. Secondo la tradizione di famiglia, tramandata a partire da Elanor, Samplicio, oltrepassate le Torri, andò ai Grigi Approdi e, ultimo dei Portatori dell’Anello, passò oltremare. 1484 Nella primavera di quell’anno giunse da Rohan a Landaino un messaggio di Re Éomer, che desiderava vedere ancora una volta Messer Holdwine. Meriadoc allora era anziano (102 anni) ma sempre in gamba. Si consultò con l’amico Conte e, poco tempo dopo, trasferiti beni e cariche ai figli, attraversarono a cavallo Guado Sarn, e nessuno li vide più nella Contea. Si venne poi a sapere che Messer Meriadoc si era recato a Edoras e si trovava presso Re Éomer quando questi in autunno morì. Poi lui e il Conte Peregrino andarono a Gondor e trascorsero i pochi anni che gli rimanevano in quel regno, finché alla morte furono deposti a Rath Dínen, fra i grandi di Gondor. 1541 Quell’anno,10 il 1° marzo, giunse infine la Dipartita di Re Elessar. Si dice che abbiano posto i letti di Meriadoc e Peregrino accanto a quello del grande re. Allora Legolas costruì in Ithilien una barca grigia, scese il corso dell’Anduin e poi salpò oltremare; e con lui, si dice, andò Gimli il Nano. E quando quella nave prese il largo, nella Terra di Mezzo s’ebbe fine la Compagnia dell’Anello. APPENDICE C ALBERI GENEALOGICI I nomi riportati in questi Alberi sono soltanto una scelta fra molti altri. Per lo più sono o invitati alla Festa d’Addio di Bilbo, o i loro diretti antenati. I nomi degli invitati alla Festa sono sottolineati. Sono altresì riportati pochi altri nomi di persone che hanno avuto a che fare con gli avvenimenti narrati. Si troveranno inoltre informazioni genealogiche relative a Samplicio, capostipite della famiglia Giardiniere, in seguito famosa e influente. La data che figura dopo il nome è quella della nascita (e della morte, laddove registrata). Tutte le date seguono il Computo Conteale, calcolato a partire dalla traversata del Brandivino dei fratelli Marcho e Blanco nell’Anno 1 della Contea (1601 della Terza Era). BAGGINS DI HOBBITON BOLGER DI BOLGUADO BOFFIN DELLO YALE TOOK DEI GRANDI SMIAL BRANDAINO DI LANDAINO L’ALBERO ANCESTRALE DI MASTRO SAMPLICIO APPENDICE D CALENDARIO DELLA CONTEA VALIDO PER TUTTI GLI ANNI Ogni anno iniziava il primo giorno della settimana, sabato, e finiva l’ultimo giorno della settimana, venerdì. Il Giorno di Mezz’Anno e, negli anni bisestili, il Super Lithe, non rientravano nei giorni della settimana. Il Lithe prima del Giorno di Mezz’Anno era chiamato 1 Lithe e, quello dopo, 2 Lithe. Lo Yule alla fine dell’anno era l’1 Yule e, quello all’inizio, il 2 Yule. Il Super Lithe era un giorno di festa speciale, ma non capitò in nessuno degli anni che contano per la storia del Grande Anello. Cadde nel 1420, l’anno del famoso raccolto e della meravigliosa estate, e si dice che i festeggiamenti di quell’anno siano stati il massimo nel ricordo e negli annali. I CALENDARI Il Calendario della Contea differiva dal nostro sotto vari aspetti. L’anno aveva senz’altro la stessa durata11 giacché, per quanto ora quei tempi sembrino lontani, calcolati in anni e vite d’uomini, non erano poi così remoti qualora commisurati alla memoria della Terra. Nelle cronache degli Hobbit è documentato che, quando erano ancora un popolo errante, non avevano “settimane”, e pur avendo “mesi” più o meno regolati dalla Luna, erano vaghi e imprecisi nel controllar le date e nel misurare il tempo. Quando iniziarono a insediarsi nei territori occidentali dell’Eriador, adottarono il Computo dei Re dei Dúnedain, che risaliva in origine agli Eldar; ma gli Hobbit della Contea introdussero numerose piccole modifiche. Questo Calendario, o “Computo Conteale”, com’era chiamato, finì per essere adottato anche a Bree, a parte l’uso conteale di considerare Anno 1 l’anno della colonizzazione della Contea. Spesso è difficile ricavar da storie e tradizioni antiche informazioni precise su cose che all’epoca la gente conosceva bene e dava per scontate (come i nomi delle lettere o dei giorni della settimana, o i nomi e la durata dei mesi). Ma grazie all’interesse generale per la genealogia, e all’interesse per la storia antica che si sviluppò fra i più colti dopo la Guerra dell’Anello, gli Hobbit della Contea sembrano aver prestato un’attenzione particolare alle date; tanto da compilare tavole complesse che mettevano il loro sistema in rapporto con altri. Io non sono un esperto in materia e potrei aver commesso molti errori; ma in ogni caso la cronologia degli anni cruciali C.C. 1418-1419 è così accuratamente esposta nel Libro Rosso che non possono esserci molti dubbi su giorni e tempi in quel frangente. Sembra chiaro che gli Eldar della Terra di Mezzo, i quali, come faceva notare Samplicio, avevano più tempo a disposizione, calcolavano sui lunghi periodi, e la parola Quenya yén, spesso tradotta “anno” (Compagnia, p. 643), corrisponde in realtà a 144 dei nostri anni. Potendo, gli Eldar preferivano calcolare con multipli di sei e dodici. Chiamavano ré un “giorno” solare, calcolato da tramonto a tramonto. Lo yén conteneva 52.596 giorni. A scopo rituale più che pratico, gli Eldar osservavano una settimana o enquië di sei giorni; e lo yén conteneva 8766 di questi enquier, ininterrottamente calcolati per tutto il periodo. Nella Terra di Mezzo gli Eldar osservavano anche un periodo breve o anno solare, chiamato coranar o “ciclo solare”, qualora considerato più o meno astronomicamente, ma chiamato di solito loa, “crescita” (specialmente nei territori del nord-ovest), quando consideravano anzitutto i cambiamenti stagionali della vegetazione, secondo il sistema invalso tra gli Elfi. Il loa era suddiviso in periodi che potevano esser presi o come lunghi mesi o come corte stagioni. Questi variavano senz’altro secondo le regioni; ma gli Hobbit si limitano a fornire informazioni sul solo Calendario d’Imladris. In quel calendario c’erano sei di queste “stagioni”, i cui nomi in Quenya erano tuilë, lairë, yávië, quellë, hrívë, coirë, traducibili con “primavera”, “estate”, “autunno”, “evanescenza”, “inverno”, “ripresa”. I nomi in Sindarin erano ethuil, laer, iavas, firith, rhîw, echuir. “Evanescenza” era chiamata anche lasse-lanta, “caduta delle foglie”, o in Sindarin narbeleth, “sole calante”. Lairë e hrívë contavano ciascuno 72 giorni e, tutti gli altri, 54. Il loa iniziava con yestarë, il giorno immediatamente prima di tuilë, e terminava con mettarë, il giorno immediatamente successivo a coirë. Tra yávië e quellë erano inseriti tre enderi o “giorni intermedi”. Si otteneva così un anno di 365 giorni che ogni dodici anni era integrato raddoppiando gli enderi (aggiungendo 3 giorni). Non è chiaro come rimediassero a eventuali inesattezze. Se allora l’anno fosse stato lungo come adesso, lo yén avrebbe comportato più di un giorno di troppo. Che ci fosse un’inesattezza lo dimostra un appunto nei Calendari del Libro Rosso, secondo il quale, nel “Computo di Valforra”, ogni tre yéni l’ultimo anno veniva accorciato di tre giorni: per quell’anno si ometteva di raddoppiare i tre enderi; “questo però non è successo ai tempi nostri”. Non sono documentati aggiustamenti di inesattezze residue. I Númenóreani modificarono queste convenzioni. Divisero il loa in periodi più brevi di durata più regolare; e si attennero alla costumanza d’iniziare l’anno a metà inverno in uso presso gli Uomini del Nord-Ovest, loro antenati nella Prima Era. In seguito adottarono anch’essi una settimana di 7 giorni, e calcolarono il giorno da alba (con il sorgere del sole dal mare a oriente) a alba. Il sistema Númenóreano in uso a Númenor, e a Arnor e Gondor, fino alla fine dei re, era chiamato il Computo dei Re. L’anno normale aveva 365 giorni. Era diviso in dodici astar o mesi, dieci di 30 giorni e due di 31. Gli astar lunghi erano quelli prima e dopo il Mezz’Anno, più o meno l’equivalente dei nostri giugno e luglio. Il primo giorno dell’anno era chiamato yestarë, il giorno intermedio (183°) loëndë, e l’ultimo mettarë; questi 3 giorni non facevano parte di nessun mese. Ogni quattro anni, tranne l’ultimo anno del secolo (haranyë), due enderi o “giorni intermedi” andavano a sostituire il loëndë. A Númenor il calcolo partiva all’Anno 1 della Seconda Era. Il Disavanzo causato dalla detrazione di 1 giorno dall’ultimo anno di un secolo veniva corretto soltanto l’ultimo anno di un millennio, con un disavanzo millenario di 4 ore, 46 minuti, 40 secondi, che a Númenor fu colmato negli anni 1000, 2000, 3000 della Seconda Era. Dopo la Caduta di Númenor nel 3319 S.E., gli esuli mantennero il sistema, che venne assai scompaginato all’inizio della Terza Era da una nuova numerazione: 3442 S.E. diventò 1 T.E. Designando 4 T.E. come anno bisestile invece di 3 T.E. (3444 S.E.), si introdusse 1 altro anno breve di 365 giorni, causando un disavanzo di 5 ore, 48 minuti, 46 secondi. Le aggiunte millenarie vennero fatte con 441 anni di ritardo: nel 1000 T.E. (4441 S.E.) e nel 2000 T.E. (5441 S.E.). Per ridurre gli errori così provocati, e l’accumulo dei disavanzi millenari, Mardil il Castaldo pubblicò un calendario corretto, destinato a entrare in vigore nel 2060 T.E., dopo un’aggiunta speciale di 2 giorni al 2059 (5500 S.E.), che concludeva 5 millenni e mezzo dall’inizio del sistema Númenóreano. Restavano ancora però circa 8 ore di disavanzo. Hador aggiunse 1 giorno al 2360, anche se il disavanzo non aveva raggiunto quella quota. Dopo di che non ci furono altri aggiustamenti. (Nel 3000 T.E., con la minaccia di una guerra imminente, certe questioni vennero ignorate.) Alla fine della Terza Era, dopo altri 660 anni, il Disavanzo non ammontava ancora a 1 giorno. Il Calendario Corretto introdotto da Mardil prese il nome di Computo del Castaldo e finì per essere adottato da quasi tutti gli utenti della lingua Ovestron, Hobbit a parte. I mesi erano tutti di 30 giorni, e furono introdotti 2 giorni che non rientravano nei mesi. 1 fra il terzo e il quarto mese (marzo, aprile) e 1 fra il nono e il decimo (settembre, ottobre). Questi 5 giorni non rientranti nei mesi, yestarë, tuilérë, loëndë, yáviérë e mettarë, erano giorni festivi. Gli Hobbit erano conservatori e continuarono a usare una forma del Computo del Re adattata alle loro usanze. I mesi erano tutti uguali e di 30 giorni ognuno; ma avevano 3 Giorni Estivi, chiamati nella Contea i Lithe o i Giorni di Lithe, tra giugno e luglio. L’ultimo giorno dell’anno e il primo dell’anno nuovo erano chiamati Giorni di Yule. I Giorni di Yule e di Lithe non rientravano nei mesi, sicché il 1° gennaio era il secondo e non il primo dell’anno. Ogni quattro anni, tranne l’ultimo anno del secolo,12 c’erano quattro Giorni di Lithe. I Giorni di Lithe e di Yule erano le principali festività, nonché occasione di bisboccia. Il Giorno di Lithe supplementare si andava ad aggiungere al Giorno di Mezz’Anno, e così il 184° giorno degli anni bisestili si chiamava Super Lithe ed era un giorno di grandi festeggiamenti. Il periodo di Yule durava in tutto sei giorni, inclusi gli ultimi tre e i primi tre di ogni anno. La popolazione della Contea introdusse una lieve modifica (in seguito adottata anche a Bree), che chiamò Riforma della Contea. Essi trovavano confuso e scomodo lo spostamento dei giorni della settimana a seconda delle date. Pertanto, ai tempi di Isengrim II, stabilirono che il giorno anomalo, il quale alterava la sequenza, non sarebbe rientrato fra i giorni della settimana. Da allora il Giorno di Mezz’Anno (e il Super Lithe) fu conosciuto solo col suo nome, senza indicazione del giorno della settimana (Compagnia, p. 298). A seguito di questa riforma l’anno iniziò sempre con il Primo Giorno della settimana e finì con l’Ultimo; e la stessa data di qualsivoglia anno aveva lo stesso nome della settimana di tutti gli altri anni, tanto che la popolazione della Contea non si diede più la pena d’indicare il giorno della settimana nelle lettere o nei diari.13 Finché restavano a casa loro, questo tornava comodo, un po’ meno invece se si allontanavano da Bree. Nelle note precedenti, come nella narrazione, ho usato i nomi moderni sia dei mesi sia dei giorni della settimana, anche se naturalmente né gli Eldar né i Dúnedain né gli Hobbit di fatto lo facevano. La traduzione dei nomi Ovestron sembrava essenziale per evitare confusione, tanto più che le implicazioni stagionali dei nostri nomi sono più o meno le stesse, almeno nella Contea. Sembra comunque che il Giorno di Mezz’Anno corrispondesse quanto più possibile al solstizio d’estate. Nel qual caso le date della Contea erano di fatto in anticipo rispetto alle nostre di una decina di giorni, e il nostro Capodanno corrispondeva più o meno al 9 gennaio della Contea. Nell’Ovestron di solito si conservavano i nomi Quenya dei mesi, come i nomi latini sono largamente in uso nelle lingue straniere. I nomi erano: Narvinyë, Nénimë, Súlimë, Víressë, Lótessë, Nárië, Cermië, Úrimë, Yavannië, Narquelië, Hísimë, Ringarë. I nomi Sindarin (usati soltanto dai Dúnedain) erano: Narwain, Nínui, Gwaeron, Gwirith, Lothron, Nórui, Cerveth, Úrui, Ivanneth, Narbeleth, Hithui, Girithron. In questa nomenclatura, tuttavia, gli Hobbit, sia della Contea sia di Bree, si discostavano dall’uso Ovestron e si attenevano ai nomi locali tradizionali, che sembrano aver preso dagli Uomini delle valli dell’Anduin nell’antichità; in ogni caso nomi simili si trovavano a Vallea e a Rohan (vedi le note sulle lingue, infra, pp. 689, 699-701). Il significato di quei nomi, inventati dagli Uomini, gli Hobbit lo avevano di norma dimenticato, anche quando in origine ne conoscevano il senso; di conseguenza la forma dei nomi risultava alquanto compromessa: math, per esempio, che compare alla fine di alcuni nomi, è una versione ridotta di month (mese). I nomi dei mesi della Contea sono riportati sul Calendario. Va notato che Solmath era di solito pronunciato, e a volte scritto, Somath, Thrimidge era spesso scritto Thrimich (arcaicamente Thrimilch); e Blotmath si pronunciava Blodmath o Blommath. A Bree i nomi erano diversi, e cioè: Frery, Solmath, Rethe, Chithing, Thrimidge, Lithe, I Giorni d’Estate, Mede, Wedmath, Harvestmath, Wintring, Blooting e Yulemath. Frery, Chithing e Yulemath erano in uso anche nel Quartiero Est.14 La settimana Hobbit era ripresa dai Dúnedain, e i nomi dei giorni erano traduzioni di quelli dati nell’antico Regno del Nord, derivanti a loro volta dagli Eldar. La settimana di sei giorni degli Eldar aveva giorni dedicati, o intitolati, alle Stelle, al Sole, alla Luna, ai Due Alberi, ai Cieli, e ai Valar o Poteri, in quest’ordine, e l’ultimo giorno era il giorno più importante della settimana. I nomi in Quenya erano Elenya, Anarya, Isilya, Aldúya, Menelya, Valanya (o Tárion); i nomi in Sindarin erano Orgilion, Oranor, Orithil, Orgaladhad, Ormenel, Orbelain (o Rodyn). I Númenóreani mantennero dediche e ordine, ma mutarono il quarto giorno in Aldëa (Orgaladh) con riferimento soltanto all’Albero Bianco, di cui Nimloth, che cresceva nel Cortile del Re a Númenor, era ritenuto un discendente. Inoltre, desiderosi di un settimo giorno, nonché grandi marinai quali erano, inserirono un “Giorno del Mare”, Eärenya (Oraearon), dopo il Giorno dei Cieli. Gli Hobbit fecero proprio questo assetto, ma ben presto il significato dei nomi venne dimenticato, o non più tenuto in considerazione, e le forme furono alquanto abbreviate, specie nella pronuncia quotidiana. La prima traduzione dei nomi Númenóreani era stata fatta probabilmente duemila anni o più prima della fine della Terza Era, quando gli Uomini del Nord avevano adottato la settimana dei Dúnedain (primo elemento del loro computo adottato da un popolo straniero). Come per i nomi dei mesi, gli Hobbit si attennero a queste traduzioni, anche se altrove nell’area dell’Ovestron adoperavano i nomi Quenya. Nella Contea non si conservavano molti documenti antichi. Alla fine della Terza Era il vestigio più prezioso era Pellegialla o l’Annuario di Borgo Tuck.15 Le prime annotazioni sembrano risalire almeno a novecento anni prima dell’epoca di Frodo; e molte sono citate negli annali e nelle genealogie del Libro Rosso. Ivi i nomi dei giorni della settimana sono presenti in forme arcaiche, di cui le seguenti sono le più antiche: (1) Sterrendei, (2) Sunnendei, (3) Monendei, (4) Trewesdei, (5) Hevenesdei, (6) Meresdei, (7) Hihdei. Nella lingua invalsa all’epoca della Guerra dell’Anello erano diventati Steldì, Soldì, Lundì, Mardì, Alberdì, Cieldì, Altodì. Ho tradotto questi nomi anche nella nostra lingua, a partire naturalmente da Lundì e Mardì, lunedì e martedì, che portano lo stesso nostro nome nella settimana della Contea, e modificato gli altri nell’ordine. Va tuttavia notato che i nomi si collegavano a cose assai diverse nella Contea. L’ultimo giorno della settimana, il venerdì (Altodì), era più importante, giorno di vacanza (al pomeriggio) e di festa alla sera. Il sabato perciò corrispondeva più al nostro lunedì, e il giovedì al nostro sabato.16 Sarà il caso di menzionare qualche altro nome che si riferisce al tempo, anche se non presente in calcoli precisi. Le stagioni di solito erano chiamate tuilë primavera, lairë estate, yávië autunno (o raccolto), hrívë inverno; ma non avevano una definizione esatta, e quellë (o lasselanta) era anche usato per l’ultima parte dell’autunno e per l’inizio dell’inverno. Gli Eldar prestavano particolare attenzione al “crepuscolo” (nelle regioni settentrionali), soprattutto come momento dello sfumare e dello schiudersi delle stelle. Avevano numerosi nomi per queste fasi, i più consueti erano tindómë e undómë; il primo riferito più che altro al momento antecedente l’alba, e undómë alla sera. Il nome in Sindarin era uial, ulteriormente definibile come minuial e aduial. Momenti che nella Contea sovente si chiamavano morrowdim e evendim. Vedi Lago Evendim come traduzione di Nenuial. Il Computo Conteale e le date sono gli unici a contare per la narrazione della Guerra dell’Anello. Nel Libro Rosso tutti i giorni, i mesi e le date sono tradotti con termini della Contea, o se ne dà l’equivalente in nota. Pertanto i mesi e i giorni, per tutto Il Signore degli Anelli, rimandano al Calendario della Contea. Gli unici punti in cui la differenza tra quel calendario e il nostro è importante per la storia nella fase cruciale, tra la fine del 3018 e l’inizio del 3019 (C.C. 1418-1419), sono questi: l’ottobre del 1418 ha soltanto 30 giorni, il 1° gennaio è il secondo giorno del 1419, e febbraio ha 30 giorni; perciò il 25 marzo, data della caduta di Barad-dûr, corrisponderebbe al nostro 27 marzo, se i nostri anni iniziassero nello stesso momento del ciclo stagionale. La data era comunque quella del 25 marzo sia nel Computo dei Re sia in quello del Castaldo. Il Nuovo Computo iniziò con la restaurazione del Regno nel 3019 T.E. Si trattava di un ritorno al Computo dei Re adattato a un avvio di primavera come nel loa degli Eldar.17 Nel Nuovo Computo l’anno iniziava il 25 marzo, vecchia maniera, in commemorazione della caduta di Sauron e delle gesta dei Portatori dell’Anello. I mesi conservavano i nomi di prima, a partire da Víressë (aprile), ma si applicavano in genere a periodi anteriori di cinque giorni. Tutti i mesi avevano 30 giorni. C’erano 3 Enderi o Giorni Intermedi (il secondo dei quali chiamato Loëndë), tra Yavannië (settembre) e Narquelië (ottobre), che corrispondevano al 23, 24, 25 settembre, vecchia maniera. Ma in onore di Frodo il 30 Yavannië, che corrispondeva al 22 settembre di prima, data del suo compleanno, divenne un giorno di festa, e per ottenere l’anno bisestile si raddoppiò la festa, chiamata Cormarë o Giorno dell’Anello. La Quarta Era si faceva iniziare con la partenza di Messer Elrond, che ebbe luogo nel settembre del 3021; ma per esigenze di documentazione del Regno, l’Anno 1 della Quarta Era coincideva con l’anno iniziato, secondo il Nuovo Computo, il 25 marzo 3021, vecchia maniera. Durante il regno di Re Elessar questo computo fu adottato in tutte le sue terre, eccezion fatta per la Contea, dove si conservò il vecchio calendario e si continuò con il Computo Conteale. Perciò l’Anno 1 della Quarta Era fu il 1422; e, nella misura in cui tennero conto del cambiamento di Era, gli Hobbit lo facevano iniziare il 2 Yule del 1422 e non il marzo precedente. Non risulta che la popolazione della Contea commemorasse il 25 marzo o il 22 settembre; ma nel Quartiero Ovest, in particolare nel territorio intorno alla Collina di Hobbiton, era invalsa l’abitudine di festeggiare e ballare nel Campo della Festa, tempo permettendo, il 6 aprile. Qualcuno diceva che era il compleanno del vecchio Sam Giardiniere, altri che era il giorno in cui l’Albero Dorato era fiorito per la prima volta nel 1420, e altri ancora che era il Capodanno degli Elfi. A Landaino il Corno della Marca risuonava al tramonto ogni 2 novembre, seguito da falò e festeggiamenti.18 APPENDICE E SCRITTURA E ORTOGRAFIA I PRONUNCIA DI PAROLE E NOMI L’Ovestron o Lingua Comune è stato interamente tradotto con equivalenti nella nostra lingua. Tutti i nomi Hobbit e parole particolari vanno pronunciati di conseguenza: per esempio, Bolger ha la g di bulge, e mathom rima con fathom. Nel trascrivere le scritture antiche ho cercato di rappresentare i suoni originali (per quanto è dato determinarli) con ragionevole accuratezza, e al tempo stesso di produrre parole e nomi che, in caratteri moderni, non sembrino rozzi. Il Quenya Alto Elfico, nella misura in cui lo permetteva la sua fonetica, è stato ortografato in modo simile al latino. Per questa ragione si è preferita la c alla k per le due lingue degli Eldar. Ecco una serie di puntualizzazioni per chi s’interessa a certi aspetti particolari. CONSONANTI C ha sempre il valore della k anche davanti alla e e alla i: celeb “argento” si pronuncia keleb. CH serve unicamente a rappresentare il suono che si sente in bach (in tedesco o in gallese) e non quello dell’inglese church. Tranne che in fine di parola e davanti alla t, questo suono si era ammorbidito in una h nella parlata di Gondor, cambiamento che si riscontra in qualche nome, come Rohan, Rohirrim. (Imrahil è un nome Númenóreano.) DH rappresenta il th sonoro (dolce) dell’inglese these clothes. Di solito si collega alla d, come nel Sindarin galadh “albero” paragonato al Quenya alda; ma talvolta deriva da n+r, come in Caradhras “Cornorosso”, da caran-rass. F rappresenta la f, tranne che in fine di parola, dove si usa per rappresentare il suono v (come nell’inglese of): Nindalf, Fladrif. G ha solo il suono della g nell’inglese give, get: gil “stella”, in Gildor, Gilraen, Osgiliath, si pronuncia come gild. H da sola, senza altre consonanti, ha il suono della h nell’inglese house, behold. La combinazione Quenya ht ha il suono di cht, come nel tedesco echt, acht: nel nome Telumehtar “Orione”.19 Vedi anche CH, DH, L, R, TH, W, Y. I posta all’inizio prima di un’altra vocale ha il suono consonantico di y in you, yore soltanto in Sindarin: come in Ioreth, Iarwain. Vedi Y. K si usa in nomi che non sono di origine Elfica, con lo stesso valore della c; kh pertanto rappresenta lo stesso suono di ch nell’Orchesco Grishnákh o nell’Adûnaico (Númenóreano) Adûnakhôr. Sul Nanesco (Khuzdul) vedi nota più avanti. L rappresenta più o meno il suono della l iniziale inglese, come in let. Veniva tuttavia in qualche misura “palatalizzato” tra la e, la i e una consonante, o in fine di parola dopo la e o la i. (Gli Eldar avrebbero probabilmente trascritto le parole inglesi bell e fill come beol e fiol.) LH rappresenta questo suono quando è sordo (derivante di solito da sl- iniziale). In Quenya (arcaico) si scrive hl, ma nella Terza Era di norma si pronunciava l. NG rappresenta ng nell’inglese finger, tranne in fine di parola, dove si pronuncia come sing. Quest’ultimo suono s’incontrava anche in Quenya all’inizio delle parole, ma qui è trascritto n (come in Noldo), secondo la pronuncia della Terza Era. PH ha lo stesso suono della f. Si usa (a) dove il suono f è in fine di parola, come in alph “cigno”; (b) dove il suono f si collega o deriva da una p, come in i-Pheriannath “i Mezzomini” (perian); (c) al centro di poche parole dove rappresenta un ff lungo (da pp) come in Ephel “recinto esterno”; e (d) in Adûnaico e Ovestron, come in Ar-Pharazôn (pharaz “oro”). QU usato per cw, combinazione assai frequente in Quenya benché assente in Sindarin. R rappresenta una r vibrante, indipendentemente dalla posizione; il suono non si perdeva davanti a una consonante (come nell’inglese part). Si dice che gli Orchi, e qualche Nano, usassero una r uvulare o moscia, un suono che gli Eldar trovavano sgradevole. RH rappresenta una r sorda (di norma derivante da una sr- iniziale più antica). In Quenya si scriveva hr. Vedi L. S è sempre sorda, come nell’inglese so, geese; il suono z non esisteva nel Quenya e nel Sindarin contemporanei. SH, presente nell’Ovestron, nel Nanesco e nell’Orchesco, rappresenta un suono simile a sh in inglese. TH rappresenta la th sorda dell’inglese in thin cloth. Era diventato s nel Quenya parlato, pur se scritto con una lettera diversa; come in Quenya Isil, Sindarin Ithil, “Luna”. TY rappresenta un suono probabilmente simile alla t nell’inglese tune. Derivava principalmente da c o t+y. Il suono dell’inglese ch, frequente nell’Ovestron, andava di norma a sostituirlo per i parlanti quella lingua. Vedi HY sotto Y. V ha il suono dell’inglese v, ma non si usa in fine di parola. Vedi F. W ha il suono dell’inglese w. HW è una w sorda, come nell’inglese white (nella pronuncia del nord). Era un suono iniziale non insolito in Quenya, anche se in questo libro non sembra presente. Sia la v sia la w sono usate nella trascrizione del Quenya, pur avendo assimilato l’ortografia a quella del latino, dato che i due suoni, d’origine distinta, s’incontravano nella lingua. Y si usa in Quenya per la consonante y, come nell’inglese you. In Sindarin y è una vocale (vedi sotto). HY sta a y come HW sta a w, e rappresenta un suono come quello che si sente spesso nell’inglese hew, huge; h nel Quenya eht, iht aveva lo stesso suono. Il suono dell’inglese sh, comune nell’Ovestron, andava spesso a sostituirlo per i parlanti quella lingua. Vedi TY sopra. HY derivava di norma da sy- e khy-; in entrambi i casi le parole Sindarin imparentate presentano una h iniziale, come nel Quenya Hyarmen “sud”, Sindarin Harad. Notare che le consonanti scritte due volte, come tt, ll, ss, nn, rappresentano consonanti lunghe, “doppie”. Alla fine delle parole di più di una sillaba venivano di norma abbreviate: come in Rohan da Rochann (arcaico Rochand). In Sindarin le combinazioni ng, nd e mb, particolarmente in uso nelle lingue Eldarin in una prima fase, subirono vari cambiamenti. mb diventò ovunque m, pur continuando a contare come una consonante lunga per motivi di accentuazione (vedi sotto), e si scrive perciò mm nei casi in cui altrimenti l’accento potrebbe essere incerto.20 ng rimase immutato tranne che all’inizio o in fine di parola, dove diventò la semplice nasale (come nell’inglese sing). nd diventò di norma nn, come Ennor “Terra di Mezzo”, Quenya Endóre; ma rimase nd alla fine dei monosillabi pienamente accentuati come thond “radice” (vedi Morthond “Neradice”), nonché davanti alla r, come in Andros “lungaschiuma”. Questo nd si trova inoltre in alcuni nomi antichi derivati da un’epoca più antica, come Nargothrond, Gondolin, Beleriand. Nella Terza Era la finale nd nelle parole lunghe era diventata n da nn, come in Ithilien, Rohan, Anórien. VOCALI Per le vocali si usano le lettere i, e, a, o, u, e (soltanto in Sindarin) y. Per quanto è dato giudicare, i suoni rappresentati da queste lettere (a parte y) non presentavano anomalie, anche se numerose varianti locali indubbiamente non si lasciano individuare.21 Cioè, i suoni erano pressappoco quelli rappresentati da i, e, a, o, u nelle parole inglesi machine, were, father, for, brute, indipendentemente dalla quantità. In Sindarin le e, a, o lunghe avevano la stessa qualità delle brevi, dato che da quelle derivavano, in tempi relativamente recenti (le é, á, ó più antiche erano già state cambiate). In Quenya la é e la ó lunghe erano, qualora correttamente pronunciate, come dagli Eldar, più tese e più “chiuse” delle vocali brevi. Tra le lingue contemporanee soltanto il Sindarin possedeva la u “modificata” o anteriore, più o meno come la u nel francese lune. Era in parte una modifica della o e della u, in parte derivava da eu, iu, dittonghi più antichi. Per questo suono si è usata la y (come nell’inglese antico): come in lŷg “serpente”, Quenya leuca, o emyn plurale di amon “collina”. A Gondor questa y veniva di norma pronunciata come una i. Di norma le vocali lunghe sono indicate con l’“accento acuto”, come in talune varianti dei caratteri Fëanoriani. In Sindarin le vocali lunghe dei monosillabi accentati sono indicate con il circonflesso, dato che in tal caso tendevano a essere allungate in modo particolare;22 come in dûn rispetto a Dúnadan. L’uso del circonflesso in altre lingue come l’Adûnaico o il Nanesco non ha un significato particolare e viene impiegato semplicemente per contrassegnarle come lingue straniere (come l’uso della k). La e finale non è mai muta né un semplice segno di lunghezza come in inglese. Per indicare questa e finale, spesso (ma non sistematicamente) la si scrive ë. I gruppi er, ir, ur (in fine di parola o davanti a una consonante) non vanno pronunciati come in inglese fern, fir, fur, bensì come air, eer, oor. In Quenya ui, oi, ai e iu, eu, au sono dittonghi (pronunciati cioè come un’unica sillaba). Tutte le altre coppie di vocali sono disillabiche. Questo viene spesso specificato scrivendo ëa (Eä), ëo, oë. In Sindarin i dittonghi si scrivono ae, ai, ei, oe, ui e au. Altre combinazioni non sono dittonghi. La grafia aw per au in finale di parola è conforme all’uso inglese, ma è in realtà tutt’altro che infrequente nell’ortografia Fëanoriana. Tutti questi dittonghi erano “discendenti”,23 cioè accentuati sul primo elemento e composti di vocali semplici attaccate. Sicché ai, ei, oi, ui vanno pronunciati rispettivamente come in inglese rye (non ray), grey, boy, ruin; e au (aw) come in loud, how e non come in laud, haw. Non c’è niente in inglese che corrisponda da vicino a ae, oe, eu; ae e oe si possono pronunciare ai, oi. ENFASI La posizione dell’“accento” o enfasi non è indicata, dato che nelle lingue Eldarin prese in esame la forma della parola ne determina la collocazione. Nelle parole di due sillabe l’accento cade praticamente in tutti i casi sulla prima sillaba. Nelle parole più lunghe cade sulla penultima sillaba, quando contiene una vocale lunga, un dittongo, o una vocale seguita da due (o più) consonanti. Quando la penultima sillaba contiene (cosa frequente) una vocale breve seguita soltanto da una (o nessuna) consonante, l’enfasi cade sulla sillaba precedente, la terzultima. Le parole delle lingue Eldarin, in special modo il Quenya, prediligono quest’ultima forma. Negli esempi seguenti la vocale accentata è indicata dalla lettera maiuscola: isIldur, Orome, erEssëa, fËanor, ancAlima, elentÁri, dEnethor, periAnnath, ecthElion, pelArgir, silIvren. Parole come elentÁri “regina delle stelle” sono rare in Quenya quando la vocale è é, á, ó, a meno che (come in questo caso) non si tratti di composti; sono più frequenti con le vocali í, ú, come in andÚne “tramonto, ovest”. Non sono presenti in Sindarin se non nei composti. Notare che in Sindarin dh, th, ch sono singole consonanti e rappresentano singole lettere nei caratteri originali. NOTA Nei nomi da lingue non Eldarin le lettere hanno lo stesso valore, salvo indicazione contraria più sopra, tranne nel caso del Nanesco. In Nanesco, che non possedeva i suoni rappresentati più sopra da th e ch (kh), th e kh sono aspirate, cioè t o k seguite da una h, più o meno come in backhand, outhouse. Dove compare, la z si pronuncia come in inglese. gh nel Linguaggio Nero e nell’Orchesco rappresenta una “fricativa posteriore” (che sta a g come dh sta a d): come in ghâsh e agh. I nomi “esterni” o Umani dei Nani hanno ricevuto forme Nordiche, ma il valore delle lettere è quello descritto. Questo vale altresì per i nomi di luoghi e persone di Rohan (laddove non siano stati modernizzati), a parte il fatto che qui éa e éo sono dittonghi, rappresentabili con l’ea di bear e l’eo di Theobald; y è la u modificata. Le forme modernizzate sono facilmente riconoscibili e vanno pronunciate come in inglese. Si tratta per lo più di nomi di luoghi: come Dunharrow (Fanclivo) per Dúnharg, tranne Mantombroso e Rettilingua. II SCRITTURA Le grafie e i caratteri usati nella Terza Era erano in fin dei conti tutti di origine Eldarin, e già all’epoca estremamente antichi. Avevano raggiunto il pieno sviluppo alfabetico, ma sistemi più arcaici, dove erano indicate solo le consonanti, erano ancora in uso. Gli alfabeti erano principalmente di due tipi, dalle origini distinte: le Tengwar o Tîw, qui tradotto con “lettere”; e le Certar o Cirth, tradotto con “rune”. Le Tengwar erano state concepite per la scrittura con penna o pennello, e le forme squadrate delle iscrizioni derivavano nel loro caso dalle forme scritte. Le Certar erano concepite e usate più che altro solo per le iscrizioni raschiate o incise. Le Tengwar erano le più antiche; perché le avevano elaborate i Noldor, la genìa degli Eldar più dotata in certe cose, molto prima di andare in esilio. Le primissime lettere Eldarin, le Tengwar di Rúmil, non vennero in uso nella Terra di Mezzo. Le lettere più recenti, le Tengwar di Fëanor, erano in buona misura un’invenzione nuova, anche se dovevano qualcosa alle lettere di Rúmil. Nella Terra di Mezzo le portarono gli esuli Noldor, e così ne vennero a conoscenza gli Edain e i Númenóreani. Nella Terza Era si erano diffuse in quasi tutta l’area dove si parlava la Lingua Comune. Le Cirth le idearono inizialmente i Sindar nel Beleriand, e a lungo servirono soltanto per iscrivere nomi e brevi memoriali su legno o pietra. Devono a questa origine la forma angolosa, molto simile a quella delle rune del nostro tempo, pur differendone nei particolari ed essendo completamente diverse nella disposizione. Nella forma più antica e più semplice le Cirth si diffusero a est nella Seconda Era e molti popoli ne vennero a conoscenza, dagli Uomini ai Nani, per arrivare agli Orchi, e tutti le modificarono adattandole ai propri fini e a seconda delle loro capacità o deficienze. Una di queste forme semplificate era ancora in uso presso gli Uomini di Vallea, e una simile presso i Rohirrim. Ma nel Beleriand, prima della fine della Prima Era, le Cirth, in parte sotto l’influsso delle Tengwar dei Noldor, furono rimaneggiate e ulteriormente elaborate. La versione più ricca e più ordinata era nota con il nome di Alfabeto di Daeron, dato che la tradizione Elfica lo attribuisce a Daeron, menestrello e sapiente di Re Thingol del Doriath. Tra gli Eldar l’Alfabeto di Daeron non elaborò vere e proprie forme corsive giacché, per scrivere, gli Elfi avevano adottato le lettere Fëanoriane. Di fatto, gli Elfi dell’Ovest rinunciarono quasi del tutto all’uso delle rune. In territorio di Eregion, invece, l’Alfabeto di Daeron si era conservato nell’uso e da lì arrivò a Moria, dove divenne l’alfabeto preferito dei Nani. Da allora rimase sempre in uso e lo portarono con sé al Nord. Per questo in seguito era spesso chiamato Angerthas Moria o le Lunghe File di Rune di Moria. Come nel caso della lingua parlata, i Nani si servivano di tutte le scritture d’uso corrente e molti erano maestri nel tracciar le lettere Fëanoriane; ma quando si trattava della propria lingua, si attenevano alle Cirth, e ne ricavarono forme adatte alla scrittura con la penna. (i) LE LETTERE FËANORIANE La tavola mostra, in scrittura libraria formale, tutte le lettere d’uso corrente nelle Terre dell’Ovest durante la Terza Era. La disposizione è quella più comune all’epoca, nonché quella in cui le lettere venivano di norma recitate nominativamente. Questo documento non era in origine un “alfabeto”: cioè una serie casuale di lettere, ciascuna con un valore proprio indipendente, recitate secondo un ordine tradizionale privo di nessi con la loro forma e funzione.24 Era, propriamente, un sistema di segni consonantici, di forme e stile simili, adattabili per scelta o convenienza per rappresentare le consonanti di lingue esaminate (o inventate) dagli Eldar. Nessuna lettera aveva di per sé un valore fisso; ma certi rapporti tra di esse gradualmente emersero. Il sistema conteneva ventiquattro lettere principali, 1-24, distribuite in quattro témar (serie), ognuna delle quali aveva sei tyeller (gradi). C’erano inoltre “lettere aggiuntive”, di cui 25-36 sono esempi. Di queste soltanto 27 e 29 sono lettere in senso stretto indipendenti; le rimanenti sono modifiche delle altre lettere. C’era anche un certo numero di tehtar (segni) per svariati usi. Questi non figurano sulla tavola.25 LE TENGWAR Ogni lettera primaria era formata da un telco (stelo) e da un lúva (arco). Le forme da 1 a 4 erano ritenute normali. Lo stelo poteva essere rivolto verso l’alto, come per 9-16, o accorciato, come per 17-24. L’arco poteva essere aperto, come nelle Serie I e III, o chiuso, come nelle II e IV; e in entrambi i casi poteva essere raddoppiato, come per es. in 5-8. La libertà d’applicazione teorica era stata modificata dall’uso che se ne fece nella Terza Era, allorché la Serie I si applicava in genere alle dentali o serie-t (tincotéma), e la II alle labiali o serie-p (parmatéma). L’applicazione delle Serie III e IV variava a seconda delle esigenze delle diverse lingue. In lingue come l’Ovestron, che faceva largo uso di consonanti26 come ch, j, sh, si applicava a queste di norma la Serie III; nel qual caso, la Serie IV si applicava alla normale serie-k (calmatéma). In Quenya, che, oltre alla calmatéma, possedeva una serie palatale (tyelpetéma) e una serie labializzata (quessetéma), le palatali erano rappresentate da un diacritico Fëanoriano che denotava “segue y” (di norma due punti sottoposti), mentre la Serie IV era una serie-kw. Oltre a queste applicazioni generali, si osservavano comunemente i seguenti rapporti. Le lettere normali, Grado 1, si applicavano alle “occlusive sorde”: t, p, k ecc. Il raddoppiamento dell’arco indicava un’aggiunta di “sonorità”: perciò se 1, 2, 3, 4 = t, p, ch, k (o t, p, k, kw), allora 5, 6, 7, 8 = d, b, j, g (o d, b, g, gw). Lo stelo rivolto verso l’alto indicava l’apertura di una consonante in una “fricativa”: assumendo perciò i valori precedenti per il Grado 1, il Grado 3 (9-12) = th, f, sh, ch (o th, f, kh, khw/hw), e il Grado 4 (13-16) = dh, v, zh, gh (o dh, v, gh, ghw/w). Il sistema Fëanoriano originale possedeva inoltre un grado con steli allungati sopra e sotto la riga, che di norma rappresentavano consonanti aspirate (per es. t+h, p+h, k+h), ma all’occorrenza potevano rappresentare altre variazioni consonantiche. Nelle lingue della Terza Era, che usavano questo sistema, non servivano; ma le forme allungate erano molto usate come varianti (più facili da distinguere dal Grado 1) dei Gradi 3 e 4. Il Grado 5 (17-20) veniva di norma applicato alle consonanti nasali: per cui 17 e 18 erano i segni più comuni per n e m. Secondo il principio esaminato più sopra, il Grado 6 avrebbe dovuto perciò rappresentare le nasali sorde; ma siccome certi suoni (esemplificati dal gallese nh o dall’antico inglese hn) erano assai rari nelle lingue in questione, il Grado 6 (21-24) veniva il più delle volte usato per le consonanti più deboli o “semivocaliche” di ogni serie. Consisteva nelle forme più piccole e semplici delle lettere primarie. Così il 21 veniva spesso usato per una r debole (non vibrante), presente in origine nel Quenya e considerata nel sistema di quella lingua come la consonante più debole del tincotéma; il 22 era largamente usato per la w; dove la Serie III fungeva da serie palatale, il 23 era di norma usato come y consonantico.27 Siccome alcune consonanti del Grado 4 tendevano a indebolirsi con la pronuncia e ad avvicinarsi o confondersi con quelle del Grado 6 (come descritto più sopra), molte di queste ultime smisero di avere una funzione precisa nelle lingue Eldarin; e a partire da queste lettere derivarono poi in larga misura le lettere per esprimere le vocali. NOTA L’ortografia normale del Quenya divergeva dalle applicazioni delle lettere più sopra descritte. Il Grado 2 era usato per nd, mb, ng, ngw, tutti frequenti, dato che b, g, gw s’incontravano soltanto in queste combinazioni, mentre per rd, ld si usavano le lettere speciali 26, 28. (Per lv, non per lw, molti parlanti, in particolare gli Elfi, usavano lb: scritto con 27+6, dato che lmb non poteva presentarsi.) Del pari il Grado 4 era usato per le combinazioni estremamente frequenti nt, mp, nk, nqu, dato che il Quenya non aveva dh, gh, ghw, e per la v usava la lettera 22. Vedi i nomi delle lettere Quenya infra, a pp. 675-676. Le lettere aggiuntive. Il numero 27 era universalmente usato per la l. Il numero 25 (in origine una modifica del 21) era usato per la r “piena” vibrante. I numeri 26, 28 erano modifiche di questi. Erano usati di frequente per la r (rh) e la l (lh) sorde, rispettivamente. Nel Quenya invece erano usati per rd e ld. Il 29 rappresentava la s, e il 31 (con doppio ricciolo) la z, nelle lingue che ne avevano bisogno. Le forme invertite, 30 e 32, pur disponibili come segni a parte, erano per lo più usate come semplici varianti del 29 e del 31, in funzione delle esigenze di scrittura, per es. erano molto usate qualora accompagnate da tehtar sovrapposti. Il numero 33 era in origine una variazione che rappresentava una variante (più debole) dell’11; il suo uso più frequente nella Terza Era corrispondeva alla h. Il 34 era per lo più (se mai) usato per la w (hw) sorda. Il 35 e il 36, qualora usati come consonanti, venivano per lo più applicati alla y e alla w, rispettivamente. Le vocali erano in vari modi rappresentate dai tehtar, di norma posti sopra una lettera consonantica. In lingue come il Quenya, in cui la maggior parte delle parole terminava con una vocale, il tehta era piazzato sulla consonante precedente; in quelle come il Sindarin, in cui la maggior parte delle parole terminava con una consonante, era piazzato sopra la consonante seguente. In mancanza di consonanti presenti nella posizione richiesta, il tehta era piazzato sopra un “supporto breve”, che prendeva comunemente la forma di una i senza puntino. I tehtar usati per i segni vocalici in lingue diverse erano numerosi. I più comuni, di norma applicati a (varietà di) e, i, a, o, u, si trovano negli esempi forniti. I tre punti, frequentissimi nella scrittura formale della a, erano scritti nei modi più svariati in stili più svelti, spesso impiegando una forma come il circonflesso.28 Il singolo punto e l’“accento acuto” erano spesso usati per la i e la e (ma in certi modi per la e e la i). I riccioli rappresentavano la o e la u. Nell’iscrizione dell’Anello il ricciolo aperto a destra è usato per la u; mentre sul frontespizio sta per la o, e il ricciolo aperto a sinistra per la u. La preferenza andava al ricciolo a destra e l’applicazione dipendeva dalla lingua interessata: nel Linguaggio Nero la o era rara. Le vocali lunghe erano di norma rappresentate piazzando il tehta sul “supporto lungo”, che prendeva comunemente la forma di una j senza puntino. Per ottener lo stesso risultato si potevano raddoppiare i tehtar. Questo comunque succedeva spesso soltanto con i riccioli, e talvolta con l’“accento”. Due punti erano usati più sovente come segno per la y seguente. L’iscrizione della Porta Ovest illustra un modo di “scrittura piena” con le vocali rappresentate da lettere distinte. Sono presenti tutte le lettere vocaliche usate in Sindarin. Da notare l’uso del n. 30 come segno per la y vocalica; nonché il piazzamento del tehta sopra le lettere vocaliche a indicare la y seguente, per esprimere i dittonghi. In questo modo il segno per la w seguente (richiesto per esprimere au, aw) era il ricciolo-u o una sua modifica: ~. Ma i dittonghi erano spesso scritti per intero, come nella trascrizione. Sempre in questo modo la lunghezza della vocale era di norma indicata dall’“accento acuto”, chiamato in tal caso andaith “segno lungo”. Oltre ai tehtar già menzionati ce n’erano anche altri, usati soprattutto per abbreviare la scrittura, specialmente per esprimere combinazioni consonantiche frequenti senza scriverle per intero. Tra questi una barra (o un segno come la tilde spagnola) posto sopra una consonante era spesso usato per indicare che era preceduta dalla nasale della stessa serie (come in nt, mp o nk); un segno simile messo sotto era, tuttavia, principalmente usato per mostrare che la consonante era lunga o raddoppiata. Un gancio rivolto verso il basso, attaccato all’arco (come in hobbits, l’ultima parola del frontespizio), serviva per indicare la s seguente, specialmente nelle combinazioni ts, ps, ks (x), predilette dal Quenya. Naturalmente non c’era “modo” per la rappresentazione dell’inglese. Se ne potrebbe ricavare uno foneticamente valido a partire dal sistema Fëanoriano. Il breve esempio del frontespizio non pretende di darne prova. È piuttosto l’esempio di quel che un uomo di Gondor avrebbe potuto ottenere, esitando tra i valori delle lettere familiari nel suo “modo” e l’ortografia tradizionale dell’inglese. Notare che un punto sotto (uno dei suoi usi era rappresentare vocali deboli oscurate) è qui impiegato nella rappresentazione di and non accentato, ma è altresì usato per la e muta finale di here; the, of e of the sono espressi da abbreviazioni (dh allungato, v allungato e, nell’ultimo caso, con una sottolineatura). I nomi delle lettere. In tutti i modi, ogni lettera o segno aveva un nome; ma tali nomi erano concepiti per soddisfare o descrivere gli usi fonetici di ogni particolare modo. Comunque, fu spesso ritenuto auspicabile, specialmente per descrivere gli usi delle lettere in altri modi, avere un nome per ogni lettera in sé come forma. A questo scopo in genere si usavano “nomi completi” Quenya, anche quando rinviavano a usi propri del Quenya. Ogni “nome completo” era una parola in Quenya che conteneva la lettera in questione. Laddove possibile, era il primo suono della parola, ma quando il suono o la combinazione espressi non si presentavano all’inizio, venivano immediatamente dopo una vocale iniziale. I nomi delle lettere sulla tavola erano (1) tinco metallo, parma libro, calma lampada, quesse piuma; (2) ando cancello, umbar fato, anga ferro, ungwe ragnatela; (3) thúle (súle) spirito, formen nord, harma tesoro (o aha rabbia), hwesta brezza; (4) anto bocca, ampa gancio, anca mascelle, unque una cavità; (5) númen ovest, malta oro, noldo (anticamente ngoldo) uno della genìa Noldor, nwalme (anticamente ngwalme) tormento; (6) óre cuore (mente interiore), vala potenza angelica, anna dono, vilya aria, cielo (anticamente wilya); rómen est, arda regione, lambe lingua, alda albero; silme luce delle stelle, silme nuquerna (s rovesciata), áre luce del sole (o esse nome), áre nuquerna; hyarmen sud, hwesta sindarinwa, yanta ponte, úre caldo. Laddove esistono varianti, ciò è dovuto al fatto di aver dato i nomi prima che certi cambiamenti incidessero nel Quenya parlato dagli Esuli. Così il n. 11 si chiamava harma quando rappresentava la fricativa ch in ogni posizione, ma quando questo suono diventò una h aspirata in posizione iniziale29 (pur restando mediana) fu inventato il nome aha. áre in origine era áze, ma quando questa z si confuse con il 21, il segno venne usato in Quenya per il frequentissimo ss di quella lingua, e gli venne dato il nome esse. hwesta sindarinwa o “hw grigio elfico” era così chiamato perché in Quenya il 12 aveva il suono di hw, e non occorrevano segni distinti per chw e hw. I nomi delle lettere più conosciute e usate erano 17 n, 33 hy, 25 r, 10 f: númen, hyarmen, rómen, formen = ovest, sud, est, nord (vedi il Sindarin dûn o annûn, harad, rhûn o amrûn, forod). Queste lettere in genere indicavano i punti cardinali, O, S, E, N, anche nelle lingue che usavano termini alquanto diversi. Nelle Terre dell’Ovest erano elencati in quest’ordine, iniziando e rivolgendosi verso ovest; hyarmen e formen significavano peraltro regione di sinistra e regione di destra (contrariamente alla disposizione invalsa in molte lingue degli Uomini). (ii) LE CIRTH Il Certhas Daeron fu in origine concepito soltanto per rappresentare i suoni del Sindarin. Le cirth più antiche erano i nn. 1, 2, 5, 6; 8, 9, 12; 18, 19, 22; 29, 31; 35, 36; 39, 42, 46, 50; e una certh variante fra 13 e 15. L’attribuzione dei valori non fu sistematica. I nn. 39, 42, 46, 50 erano vocali e tali rimasero in tutti gli sviluppi successivi. I nn. 13, 15 erano usati per la h o la s, a seconda che il 35 fosse usato per la s o per la h. Questa tendenza a esitare nell’attribuzione dei valori per la s e per la h persistette nelle disposizioni successive. Nei caratteri composti da uno “stelo” e un “ramo”, 1-31, l’attacco del ramo, se da un solo lato, di norma era posto su quello destro. L’inverso non era raro, ma non aveva rilevanza fonetica. L’ampliamento e l’elaborazione di questo certhas fu chiamato nella forma più antica Angerthas Daeron, dato che le aggiunte alle vecchie cirth e la loro ridisposizione erano attribuite a Daeron. Le principali aggiunte, tuttavia, l’introduzione di due nuove serie, 13-17 e 23-28, molto probabilmente erano in realtà invenzioni dei Noldor di Eregion, giacché venivano usate per la rappresentazione di suoni non presenti in Sindarin. Nella ridisposizione dell’Angerthas è dato osservare i seguenti principi (chiaramente ispirati al sistema Fëanoriano): (1) un tratto aggiunto a un ramo aggiungeva “sonorità”; (2) rovesciare la certh indicava aprire a una “fricativa”; (3) piazzare il ramo ai due lati dello stelo aggiungeva sonorità e nasalità. Questi principi erano applicati regolarmente, tranne in un punto. Per il Sindarin (arcaico) occorreva un segno per una m fricativa (o una v nasale), e siccome il modo migliore per ottenerlo era rovesciare il segno della m, al n. 6 reversibile fu dato il valore m, mentre al n. 5 il valore hw. L’ANGERTHAS Il n. 36, dal valore teorico z, era usato, nell’ortografia Sindarin o Quenya, per ss: vedi il Fëanoriano 31. Il n. 39 era usato o per la i o per la y (consonante); 34, 35 erano usati indifferentemente per la s; e 38 era usato per la frequente sequenza nd, anche se non era chiaramente collegato come forma alle dentali. Nella Tavola dei Valori, quelli a sinistra, qualora separati da —, sono i valori dell’Angerthas più antico. Quelli a destra sono i valori dell’Angerthas Moria nanesco.30 I Nani di Moria, come si può vedere, introdussero un certo numero di cambiamenti di valore non sistematici, oltre che talune nuove cirth: 37, 40, 41, 53, 55, 56. Lo spostamento dei valori era dovuto principalmente a due cause: (1) l’alterazione del valore di 34, 35, 54, rispettivamente in h, ’ (l’avvio chiaro o glottale di una parola con una vocale iniziale quale compariva in Khuzdul) e s; (2) l’abbandono dei numeri 14, 16 sostituiti dai Nani con 29, 30. L’uso conseguente di 12 per la r, l’invenzione del 53 per la n (e la sua confusione con il 22); da notare altresì l’uso del 17 come z, da affiancare a 54 nel suo valore di s, e l’uso conseguente di 36 come ŋ e la nuova certh 37 per ng. I nuovi 55, 56 erano in origine una forma dimidiata di 46 ed erano usati come vocali tipo quelle che si sentono nell’inglese butter, frequenti nel Nanesco e nell’Ovestron. Qualora deboli o evanescenti, si riducevano sovente a un semplice trattino senza stelo. Questo Angerthas Moria è rappresentato nell’iscrizione tombale. I Nani di Erebor usavano un’ulteriore modifica di questo sistema, conosciuta come il modo di Erebor, e esemplificata nel Libro di Mazarbul. Le caratteristiche precipue erano: l’uso del 43 come z; del 17 come ks (x); e l’invenzione di due nuove cirth, 57, 58 per ps e ts. Essi inoltre reintrodussero 14, 16 per i valori j, zh; ma usavano il 29 e il 30 per g, gh, o come semplici varianti di 19, 21. Queste peculiarità non sono incluse nella tavola, tranne le speciali cirth Ereboriane, 57, 58. APPENDICE F I POPOLI E LINGUE DELLA TERZA ERA La lingua rappresentata in questa storia dall’inglese era l’Ovestron o “Lingua Comune” dei Territori Occidentali della Terra di Mezzo nella Terza Era. Nel corso di quell’era era diventato la lingua madre di quasi tutti i popoli dotati di parola (Elfi a parte) che vivevano entro i confini degli antichi reami di Arnor e Gondor; cioè lungo tutto il litorale da Umbar verso nord fino alla Baia di Forochel, e nell’entroterra fino ai Monti Brumosi e all’Ephel Dúath. Si era inoltre diffuso a nord lungo l’Anduin, occupando i territori a ovest del Fiume e a est delle montagne fino ai Campi Iridati. Al tempo della Guerra dell’Anello, alla fine dell’era, questi erano ancora i suoi confini come lingua madre, anche se larghi settori dell’Eriador erano spopolati e pochi Uomini vivevano sulle sponde dell’Anduin, tra il Fiume Iridato e Rauros. Un resto degli antichi Uomini Selvaggi si annidava ancora nella Foresta di Drúadan nell’Anórien; e sulle colline di Landumbria sopravvivevano gli ultimi rappresentanti di un antico popolo, che un tempo occupava quasi tutto Gondor. Costoro restavano attaccati alle proprie lingue; mentre nelle pianure di Rohan viveva ora un popolo nordico, i Rohirrim, venuto a stabilirsi in quel territorio circa cinquecento anni prima. Ma l’Ovestron era usato come seconda lingua di scambio da tutti quelli che conservavano un proprio idioma, perfino dagli Elfi, non solo a Arnor e a Gondor ma per tutte le valli dell’Anduin e, a est, fino al limitare di Boscuro. Perfino tra gli Uomini Selvaggi e i Landumbriani, che evitavano le altre genti, c’era chi lo sapeva parlare, pur se in modo approssimativo. DEGLI ELFI Nei Giorni Antichi gli Elfi si divisero in due rami principali: gli Elfi Occidentali (gli Eldar) e gli Elfi Orientali. La maggior parte degli Elfi di Boscuro e di Lórien apparteneva a quest’ultimo ceppo; ma le loro lingue non figurano in questa storia, nella quale tutti i nomi e i termini elfici sono di matrice Eldarin.31 Due sono le lingue Eldarin che si trovano in questo libro: l’Alto Elfico o Quenya e il Grigio Elfico o Sindarin. L’Alto Elfico era un’antica lingua di Eldamar di là dal Mare, la prima a essere documentata per iscritto. Non era più una lingua natale ma era diventata, per così dire, un “latino Elfico”, ancora usata per le cerimonie e per temi elevati del canto e della tradizione dagli Alti Elfi, tornati in esilio nella Terra di Mezzo alla fine della Prima Era. In origine il Grigio Elfico era affine al Quenya; la lingua di quegli Eldar che, giunti ai lidi della Terra di Mezzo, non avevano attraversato il Mare ma si erano trattenuti sul litorale del paese del Beleriand. Thingol Cappagrigia del Doriath era il loro re e, nel lungo crepuscolo, la loro lingua era mutata con la mutevolezza delle terre mortali e si era allontanata alquanto dall’idioma degli Eldar d’oltremare. Gli Esuli, vivendo in mezzo agli Elfi Grigi, più numerosi, avevano adottato il Sindarin per l’uso quotidiano; e pertanto era la lingua di tutti gli Elfi e signori Elfici che compaiono in questa storia. Erano tutti di razza Eldarin, anche quando la popolazione che governavano era di genìe inferiori. La più nobile di tutti era Dama Galadriel, della real casa di Finarfin e sorella di Finrod Felagund, Re di Nargothrond. Nel cuore degli Esuli la nostalgia del Mare era un’inquietezza mai domata; nel cuore degli Elfi Grigi era sopita ma, una volta ridesta, non trovava requie. DEGLI UOMINI L’Ovestron era un idioma degli Uomini, pur arricchito e addolcito sotto l’influsso Elfico. In origine era la lingua di quelli che gli Eldar chiamavano gli Atani o Edain, “Padri degli Uomini”, in particolare le genti delle Tre Case degli Amici degli Elfi che andarono a ovest nel Beleriand durante la Prima Era e aiutarono gli Eldar nella Guerra dei Grandi Gioielli contro l’Oscuro Potere del Nord. Dopo la sconfitta dell’Oscuro Potere, allorché il Beleriand finì in gran parte sommerso o distrutto, come ricompensa gli Amici degli Elfi ottennero di poter andare a ovest oltremare, come gli Eldar. Ma siccome il Reame Immortale restava proibito, si videro destinare una grande isola, la più a occidente di tutte le terre mortali. L’isola si chiamava Númenor (Occidenza). Pertanto la maggior parte degli Amici degli Elfi andò a stabilirsi a Númenor, dove divenne un popolo grande e potente di famosi navigatori a capo d’innumeri navigli. Belli erano di viso e alti di statura, e la durata della loro vita era tre volte quella degli Uomini della Terra di Mezzo. Tali erano i Númenóreani, i Re degli Uomini, che gli Elfi chiamavano Dúnedain. Di tutte le razze umane soltanto i Dúnedain conoscevano e parlavano una lingua Elfica; i loro antenati avevano appreso il Sindarin e lo avevano tramandato ai figli come materia tradizionale, cambiando poco col passar degli anni. E i loro saggi appresero anche il Quenya alto-elfico, che stimavano superiore a ogni altra lingua, e in quella lingua diedero il nome a molti luoghi celebri o venerabili e a molti uomini di sangue reale e di grande nomanza.32 Ma la lingua natale dei Númenóreani rimase per lo più il loro idioma ancestrale ripreso dagli Uomini, l’Adûnaico, al quale in successive stagioni d’orgoglio re e signori tornavano, abbandonando l’idioma Elfico, tranne i pochi rimasti ancora fedeli all’antica amicizia con gli Eldar. Negli anni della potenza i Númenóreani avevano mantenuto numerosi forti e approdi sui lidi occidentali della Terra di Mezzo a sostegno delle loro navi; e uno dei principali era Pelargir, presso le Foci dell’Anduin. Lì si parlava l’Adûnaico che, mescolato con molte parole prese dalle lingue degli uomini inferiori, diventò una Lingua Comune, per poi da lì diffondersi lungo le coste fra tutti quelli che avevano commerci con l’Occidenza. Dopo la Caduta di Númenor, Elendil riportò gli Amici degli Elfi superstiti ai lidi nord-occidentali della Terra di Mezzo. Ivi abitavano già molti che erano in parte o del tutto di sangue Númenóreano, anche se pochi ricordavano l’idioma Elfico. Insomma, i Dúnedain erano fin dall’inizio molto meno numerosi degli uomini inferiori, in mezzo ai quali vivevano, e che governarono da quei signori di lunga vita e di grande potenza e saggezza che erano. Usavano perciò la Lingua Comune nei rapporti con altri popoli e nel governo dei vasti reami; ma l’ampliarono e l’arricchirono con molte parole prese dalle lingue elfiche. Ai tempi dei re Númenóreani questo Ovestron nobilitato si diffuse in lungo e in largo, perfino tra i nemici; e gli stessi Dúnedain ne fecero sempre maggior uso talché, all’epoca della Guerra dell’Anello, la lingua elfica era conosciuta soltanto da un ristretto novero di abitanti di Gondor, e meno ancora ne facevano un uso quotidiano. Questi ultimi vivevano soprattutto a Minas Tirith e nelle zone adiacenti, e nella terra dei principi tributari di Dol Amroth. Nondimeno nel reame di Gondor quasi tutti i nomi di luogo o di persona erano Elfici per forma e significato. Taluni erano d’origine dimenticata e discendevano senz’altro da prima che le navi dei Númenóreani prendessero il Mare; tra questi Umbar, Arnach e Erech; e i nomi di montagne come Eilenach e Rimmon. Forlong era a sua volta un nome dello stesso tipo. La maggior parte degli Uomini delle regioni settentrionali dei Territori Occidentali discendeva dagli Edain della Prima Era, o dai loro parenti prossimi. Le loro lingue erano, pertanto, collegate all’Adûnaico, e alcune conservavano ancora una certa somiglianza con la Lingua Comune. Era il caso delle popolazioni delle alte valli dell’Anduin: i Beorniani e gli Uomini dei Boschi della parte Ovest di Boscuro; e più a nord e a est degli Uomini del Lago Lungo e di Valle. Dalle terre situate tra il Fiume Iridato e la Rupetra veniva un popolo noto a Gondor come Rohirrim, Signori dei Cavalli. Parlavano ancora la loro lingua ancestrale e se ne servirono per dare nomi nuovi a quasi tutti i luoghi del loro nuovo paese; e si chiamavano Eorlingas, o Uomini del Riddermark. Ma i loro signori usavano volentieri la Lingua Comune, e la parlavano nobilmente, alla maniera dei loro alleati di Gondor; perché a Gondor, terra d’origine, l’Ovestron serbava ancora uno stile più leggiadro e vetusto. Completamente diverso era l’idioma degli Uomini Selvaggi della Foresta di Drúadan. Diversa, o solo remotamente affine, era anche la lingua dei Landumbriani. Erano costoro un residuo delle popolazioni che occupavano in antico le valli delle Montagne Bianche. Gli Uomini Morti di Fanclivo erano imparentati con loro. Ma negli Anni Oscuri altri si erano trasferiti nelle valli a sud dei Monti Brumosi; e da lì alcuni erano passati nelle terre deserte a nord, raggiungendo i Poggitumuli. Da loro discendevano gli Uomini di Bree; ma molto tempo prima costoro erano diventati sudditi del Regno Settentrionale di Arnor e avevano adottato l’Ovestron. Soltanto in Landumbria gli Uomini di questa razza conservarono lingua e costumi di un tempo: un popolo segreto, ostile ai Dúnedain, nemico giurato dei Rohirrim. Della loro lingua nulla è riportato in questo libro, tranne il nome Forgoil, che davano ai Rohirrim (con il significato, pare, di Teste di Paglia). Landumbria e Landumbriani sono i nomi che avevano ricevuto dai Rohirrim, perché avevano la pelle bruna e i capelli scuri; non c’è quindi alcun rapporto tra la parola dunn in questi nomi e la parola grigio-elfica Dûn “ovest”. DEGLI HOBBIT Gli Hobbit della Contea e di Bree avevano all’epoca adottato, probabilmente da mille anni, la Lingua Comune. La usavano a modo loro, liberamente e negligentemente; anche se i più colti avevano ancora una buona padronanza di una lingua più formale, laddove richiesto dalla situazione. Non ci sono prove di una lingua propria degli Hobbit. In antico sembrano sempre aver usato le lingue degli Uomini presso i quali o in mezzo ai quali vivevano. Sicché, dopo l’arrivo nell’Eriador, fecero presto ad adottare la Lingua Comune e, all’epoca del loro insediamento a Bree, avevano già iniziato a dimenticare la lingua di prima, che sarà stata senz’altro una lingua degli Uomini dell’alto Anduin, affine a quella dei Rohirrim; anche se i Nerbuti del sud sembrano aver adottato una lingua imparentata con quella dei Landumbriani prima di risalire a nord nella Contea.33 Di queste cose ai tempi di Frodo restava ancora qualche traccia in termini e nomi locali, parecchi dei quali somigliavano molto da vicino a quelli di Vallea o di Rohan. Segnatamente i nomi dei giorni, dei mesi e delle stagioni; varie altre parole dello stesso tipo (come mathom e smial) erano ancora d’uso corrente, mentre altre sussistevano nei toponimi di Bree e della Contea. I nomi di persona degli Hobbit erano altresì particolari e molti erano retaggio di giorni lontani. Hobbit era il nome che il Popolo della Contea dava di norma a tutti quelli della sua razza. Gli Uomini li chiamavano Mezzomini e gli Elfi Periannath. I più avevano dimenticato l’origine della parola hobbit. Sembra, comunque, che fosse un nome attribuito in un primo tempo ai Pelòpedi dai Cutèrrei e dai Nerbuti, forma consunta di una parola meglio conservata a Rohan: holbytla “costruttori di buche”. DELLE ALTRE RAZZE Ent. Gli Onodrim, o Enyd, erano il popolo più antico ancora esistente nella Terza Era. Ent era la forma che aveva il loro nome nella lingua di Rohan. Gli Eldar li conoscevano in giorni lontani, ed era proprio agli Eldar che gli Ent ascrivevano non la loro lingua bensì il desiderio di parlare. La lingua che avevano creato era diversa da tutte le altre: lenta, sonora, agglomerata, ripetitiva, insomma verbosissima; formata da una molteplicità di sfumature vocaliche e distinzioni di tono e di timbro che neppure gli esperti della tradizione degli Eldar avevano mai tentato di rappresentare con la scrittura. L’usavano soltanto fra di loro; ma non avevano bisogno di tenerla segreta, perché nessuno era in grado di apprenderla. Tuttavia gli Ent erano dotati per le lingue, che imparavano in fretta e non dimenticavano più. Preferivano però le lingue degli Eldar e più di ogni altra amavano l’antica lingua alto-elfica. Le parole e i nomi strani che gli Hobbit riportano come usati da Barbalbero e altri Ent sono Elfico perciò, o frammenti d’idioma Elfico messi assieme alla maniera Ent.34 Alcuni sono in Quenya: come Taurelilómëa-tumbalemorna Tumbaletaurëa Lómëanor, che può esser reso con “Forestamultiumbratile-profondavalnera Profondavalselvosa Paesetetro”, e che per Barbalbero significava, più o meno: “c’è un’ombra nera nelle valli profonde della foresta”. Altri sono in Sindarin: come Fangorn “barba-(di)-albero”, o Fimbrethil “faggio esile”. Orchi e Linguaggio Nero. Orco è la forma, mutuata dalla lingua di Rohan, che prendeva il nome di questo popolo immondo per le altre razze. In Sindarin era orch. Imparentato indubbiamente con il termine uruk del Linguaggio Nero, anche se di norma era applicato soltanto ai grandi orchi-guerrieri che uscivano intorno a quell’epoca da Mordor e Isengard. I tipi inferiori erano chiamati, in particolare dagli Uruk-hai, snaga “schiavo”. Inizialmente gli Orchi furono generati dall’Oscuro Potere del Nord nei Giorni Antichi. Si dice che non avessero una lingua loro, ma prendessero quanto più potevano dalle altre lingue, stravolgendolo a piacere; eppure ottenevano soltanto gerghi belluini, a stento sufficienti al loro fabbisogno, fuorché in materia d’imprecazioni e insulti. E queste creature, piene com’erano di malvagità, che odiavano perfino i loro simili, svilupparono in breve un numero di dialetti barbari pari al numero di gruppi e insediamenti della loro razza, tanto che il loro idioma Orchesco serviva a poco negli scambi fra tribù diverse. Per questo nella Terza Era gli Orchi usavano per comunicare tra genìe la lingua Ovestron; e di fatto molti delle tribù più antiche, come quelli che ancora restavano al Nord e sui Monti Brumosi, avevano a lungo usato l’Ovestron come lingua natale, pur se in modo da renderlo quasi altrettanto sgradevole dell’Orchesco. In questo gergo tark, “uomo di Gondor”, era una forma degradata di tarkil, una parola Quenya usata nell’Ovestron per una persona di ascendenza Númenóreana; vedi supra, p. 287. Si dice che il Linguaggio Nero fosse opera di Sauron negli Anni Oscuri, e che desiderasse farne la lingua di tutti coloro che lo servivano, cosa che però non gli riuscì. Dal Linguaggio Nero, tuttavia, derivavano molte parole ampiamente diffuse tra gli Orchi nella Terza Era, come ghâsh “fuoco”, ma dopo la prima sconfitta di Sauron questa lingua nella sua forma primitiva fu da tutti dimenticata, Nazgûl a parte. Quando Sauron risorse, tornò a essere la lingua di Barad-dûr e dei capitani di Mordor. L’iscrizione sull’Anello era in Linguaggio Nero antico, mentre la maledizione dell’Orco di Mordor nelle Due Torri, p. 71, era nella forma più degradata in uso tra i soldati della Torre Oscura, capitanati da Grishnákh. Sharkû in quella lingua significa vecchio. Troll. Troll è stato usato per tradurre il Sindarin Torog. Alla loro comparsa, nel lontano crepuscolo dei Giorni Antichi, erano creature di natura ottusa e goffa, e il loro linguaggio non era migliore di quello delle bestie. Ma Sauron si era servito di loro, insegnando quel poco che erano in grado d’imparare e aguzzandone l’ingegno con l’iniquità. Perciò i Troll presero dalla lingua degli Orchi quel tanto che riuscivano ad assimilare; e nei Territori Occidentali i Troll di Pietra parlavano una forma degradata della Lingua Comune. Ma alla fine della Terza Era una razza troll mai vista prima fece la sua comparsa nella parte meridionale di Boscuro e ai confini montani di Mordor. Olog-hai erano chiamati nel Linguaggio Nero. Che li avesse generati Sauron nessuno dubitava, pur ignorando da quale ceppo. Qualcuno riteneva che non fossero Troll ma Orchi giganti; senonché gli Olog-hai, nel corpo come nella mente, erano affatto diversi perfino dai più grossi tipi d’Orco, che superavano di gran lunga per stazza e forza. Erano Troll, ma pregni della malevolenza del loro padrone: una razza fera, forte, agile, feroce e astuta, ma più dura della pietra. A differenza della precedente razza del Crepuscolo sopportavano il Sole, purché sotto l’influsso della volontà di Sauron. Parlavano poco, e l’unica lingua che conoscevano era il Linguaggio Nero di Barad-dûr. Nani. I Nani sono una razza a parte. Delle loro strane origini e del perché fossero a un tempo simili e dissimili dagli Elfi e dagli Uomini, narra il Silmarillion; ma di questa storia gli Elfi minori della Terra di Mezzo non erano a conoscenza, mentre le storie degli Uomini venuti dopo si confondono con i ricordi di altre razze. Sono una razza rude, stramba per lo più, reticente, laboriosa, memore dei torti (e dei favori), amante della pietra, delle gemme, delle cose che prendono forma nelle mani degli artigiani più che delle cose che vivono di vita propria. Ma non sono malvagi di natura, e pochi hanno servito il Nemico spontaneamente, checché sostengano i racconti degli Uomini. Gli Uomini di un tempo concupivano le loro ricchezze e le opere delle loro mani, e tra le due razze non è corso mai buon sangue. Ma nella Terza Era in molti luoghi fioriva ancora l’amicizia tra Uomini e Nani; ed era nella natura dei Nani, quando viaggiavano, lavoravano e commerciavano nei vari paesi, come fecero dopo la distruzione delle loro antiche dimore, impiegare le lingue degli Uomini in mezzo ai quali vivevano. Eppure in segreto (un segreto che, a differenza degli Elfi, non rivelavano volentieri, neppure agli amici) usavano la loro strana lingua, poco cambiata nel corso degli anni, dato che era diventata un ricetto delle tradizioni anziché l’idioma appreso dalla culla, e la curavano e la custodivano come un tesoro del passato. Pochi quelli d’altra razza che riuscirono ad apprenderla. In questa storia compare soltanto nei nomi di luoghi rivelati da Gimli ai compagni; e nel grido di battaglia che lanciò all’assedio di Borgocorno. Grido che peraltro non era segreto, poiché lo avevano sentito su molti campi di battaglia da quando il mondo era giovane. Baruk Khazâd! Khazâd ai-mênu! “Asce dei Nani! I Nani piombano su di voi!” Il nome di Gimli, tuttavia, e i nomi di tutti i suoi congiunti, sono di origine Nordica (derivati da lingue degli Uomini). I loro nomi segreti e “intimi”, i loro veri nomi, i Nani non li hanno mai rivelati a nessuno di razza diversa. Non li riportano neanche sulle tombe. II SULLA TRADUZIONE Nel presentare la materia del Libro Rosso come una storia da far leggere ai contemporanei, l’intero impianto linguistico è stato tradotto nei limiti del possibile in termini attuali. Soltanto le lingue diverse dalla Lingua Comune sono state lasciate nella forma originale; ma più che altro sono presenti nei nomi di luoghi e di persone. La Lingua Comune, quella degli Hobbit e dei loro racconti, è stata inevitabilmente trasposta nell’inglese moderno. Così facendo, la differenza tra le varietà osservabili nell’uso dell’Ovestron si è attenuata. Si è tentato di rappresentare queste varietà usando diversi registri dell’inglese; ma lo scarto fra la pronuncia e l’idioma della Contea e l’Ovestron parlato dagli Elfi o dai nobili di Gondor era maggiore di quanto non risulti da questo libro. Gli Hobbit in realtà parlavano per lo più un dialetto rustico, mentre a Gondor e a Rohan era in uso una lingua più antica, più formale e più forbita. È forse il caso di riportare, a questo punto, un esempio di tale scarto dato che, benché importante, non è stato possibile riprodurre. La lingua Ovestron operava una distinzione, indipendentemente dal numero, nei pronomi della seconda persona (e spesso della terza), tra forme “familiari” e “ossequiose”. Tuttavia, una delle caratteristiche della Contea era che le forme ossequiose erano sparite dall’uso colloquiale. Sussistevano soltanto fra i paesani, specialmente del Quartiero Ovest, ma come vezzeggiativi. A questo si riferivano gli abitanti di Gondor quando parlavano della stranezza dell’idioma Hobbit. Peregrino Took, per esempio, i primi giorni a Minas Tirith si serviva delle forme familiari con persone d’ogni rango, compreso lo stesso Sire Denethor. Questo avrà magari divertito l’anziano Castaldo, ma i servitori ci saranno rimasti di stucco. Quest’uso disinvolto delle forme familiari avrà senz’altro contribuito a diffondere la voce popolare sull’alto rango ricoperto da Peregrino nel proprio paese.35 Da notare che Hobbit come Frodo, e altre persone come Gandalf e Aragorn, non usano sempre lo stesso stile. Questo, di proposito. Gli Hobbit più colti e più capaci erano a conoscenza del “linguaggio libresco”, come lo chiamavano nella Contea; ed erano pronti a cogliere e adottare lo stile di quelli che incontravano. Era peraltro naturale, per chi viaggiava molto, esprimersi più o meno al modo degli eventuali interlocutori, specialmente nel caso di uomini che, come Aragorn, spesso si sforzavano di nascondere la loro origine e i loro propositi. Eppure a quel tempo tutti i nemici del Nemico riverivano quello che era antico, in fatto di lingua come in altre cose, e, nella misura delle loro cognizioni, ne traevano piacere. Gli Eldar, abili più che mai con le parole, padroneggiavano svariati stili, anche se il modo più naturale di parlare restava pur sempre quello più vicino al loro idioma, che era anche più antico di quello di Gondor. Anche i Nani erano dotati nel parlare e si adattavano all’ambiente, anche se la loro pronuncia poteva sembrare a qualcuno piuttosto aspra e gutturale. Orchi e Troll, per contro, parlavano come veniva, senza amore per le parole o per le cose; e la loro lingua era in verità più abietta e sconcia di quanto io non abbia mostrato. Non penso che qualcuno desideri una resa più fedele, anche se non mancherebbero gli esempi. Si sente parlar così ancora adesso chi ha una mentalità da Orco; tetro, tedioso, pieno d’odio e di disprezzo, troppo a lungo lontano dal bene per conservare quel minimo di vigore verbale, tranne all’orecchio di chi trova forte solo ciò che è squallido. Questo modo di tradurre è tutt’altro che insolito, in quanto inevitabile in ogni narrazione che rimanda al passato. E di norma si ferma qui. Io, invece, sono andato oltre. Ho tradotto anche tutti i nomi Ovestron a seconda del senso che avevano. Quando in questo libro compaiono nomi o titoli nella nostra lingua, significa che all’epoca quei nomi erano correnti nella Lingua Comune, in aggiunta o al posto di quelli nelle lingue straniere (di solito Elfiche). I nomi in Ovestron erano di norma traduzioni di nomi più antichi: come Valforra, Pollagrigia, Roggiargento, Ripalunga, il Nemico, la Torre Oscura. Alcuni avevano un senso diverso: come Monte Fato per Orodruin “montagna bruciante”, o Boscuro per Taur e-Ndaedelos “foresta della grande paura”. Pochi altri erano deformazioni di nomi Elfici: come Lune e Brandivino derivavano da Lhûn e Baranduin. Questo metodo ha forse bisogno di qualche argomento a sostegno. Presentare tutti i nomi nella forma originale avrebbe oscurato, mi è parso, un tratto essenziale dell’epoca come lo percepivano gli Hobbit (il cui punto di vista intendevo soprattutto mantenere): il contrasto fra una lingua assai diffusa, per loro ordinaria e abituale come l’inglese lo è per noi, e le vestigia ancora in vita di lingue ben più antiche e venerande. Se mi fossi limitato a trascriverli, tutti i nomi sarebbero sembrati al lettore moderno altrettanto remoti: ad esempio, se il nome Elfico Imladris e la traduzione in Ovestron Karningul fossero rimasti immutati. Ma riferirsi a Valforra come Imladris equivaleva a parlare oggi di Winchester chiamandolo Camelot, con la differenza che nel primo caso l’identità era certa, visto che a Valforra c’era ancora un signore di gran fama assai più vecchio di quanto sarebbe Artù, se fosse ancora ai nostri giorni re a Winchester. Il nome della Contea (Sûza) e tutti gli altri toponimi Hobbit sono stati perciò inglesizzati. Non è stato particolarmente difficile, dato che tali nomi erano di solito composti di elementi simili a quelli che troviamo nei nostri toponimi più semplici; o parole ancora d’uso corrente come colle o campo; o un po’ consumati come ton invece di town. Alcuni però, come già osservato, derivavano da antiche parole hobbit non più in uso, e queste sono rappresentate da elementi simili nella nostra lingua, come wich, o bottle “dimora”, o michel “grande”. Nel caso delle persone, tuttavia, i nomi degli Hobbit della Contea e di Bree erano, per quei tempi, singolari, segnatamente nel vezzo invalso, qualche secolo prima, di ereditare i nomi di famiglia. La maggior parte di questi cognomi aveva un significato chiaro (nella lingua corrente derivavano da soprannomi scherzosi, o da toponimi, o – specialmente a Bree – da nomi di alberi e piante). Tradurli non presentava grandi difficoltà; ma restavano un paio di nomi più antichi dal significato dimenticato, per i quali mi sono limitato ad anglicizzare l’ortografia: come Took per Tûk, o Boffin per Bophîn. Allo stesso modo ho trattato, per quanto possibile, i nomi di persona degli Hobbit. Alle femmine gli Hobbit erano soliti dare nomi di fiori o di gioielli. Ai maschi invece davano di norma nomi privi di significato nella lingua d’ogni giorno; e tali erano anche certi nomi femminili. Di questo tipo sono Bilbo, Bungo, Polo, Lotho, Tanta, Nina ecc. Molte, inevitabili ma casuali, le somiglianze con nomi che noi oggi abbiamo o conosciamo: per esempio Otho, Odo, Drogo, Dora, Cora e simili. Ho conservato questi nomi, anche se di norma li ho anglicizzati, modificando la finale, dato che nei nomi degli Hobbit a era una desinenza maschile e o e e erano femminili. In qualche antica famiglia, specialmente quelle di origine Cutèrrea come i Took e i Bolger, era invece invalso l’uso di dare nomi altisonanti. Siccome sembrano tratti per la maggior parte da leggende del passato, sia degli Uomini sia degli Hobbit, e molti, ancorché adesso privi di significato per gli Hobbit, somigliavano da vicino ai nomi degli Uomini nella Valle dell’Anduin, o di Vallea, o della Marca, li ho resi con quei vecchi nomi, prevalentemente d’origine franca e gotica, che ancora usiamo o incontriamo nelle nostre storie. Così sono riuscito se non altro a conservare il contrasto spesso comico tra nomi e cognomi, di cui gli stessi Hobbit erano senz’altro consapevoli. Pochissimi i nomi d’origine classica usati; nella tradizione della Contea gli equivalenti più prossimi al latino e al greco erano le lingue Elfiche, di rado usate dagli Hobbit nella nomenclatura. Pochi di loro, in qualsiasi epoca, conoscevano le “lingue dei re”, come le chiamavano. I nomi degli abitanti di Landaino erano diversi da quelli del resto della Contea. Le genti della Marcita e il loro ramo collaterale di là dal Brandivino erano, per molti versi, bislacchi, come ho avuto modo di raccontare. È dall’antica lingua dei Nerbuti del sud, indubbiamente, che ereditarono molti dei loro nomi stravaganti. Di norma li ho lasciati inalterati perché, se bizzarri adesso, bizzarri lo erano a suo tempo. Rispondevano a uno stile che ai nostri occhi risulterebbe vagamente “celtico”. Siccome la sopravvivenza di tracce della lingua più antica dei Nerbuti e degli Uomini di Bree somiglia a quella degli elementi celtici in Inghilterra, a volte ho imitato queste ultime nella mia traduzione. Così Bree, Conca (Comba), Archet e Bosco Chet sono modellati su reliquie della nomenclatura britannica, scelte in funzione del senso: bree “colle”, chet “bosco”. Un solo nome di persona è stato alterato in questo modo. Ho scelto Meriadoc per il fatto che il nome abbreviato di questo personaggio, Kali, significava “allegro, gaio” in Ovestron, pur essendo in realtà un’abbreviazione di Kalimac, un nome di Landaino ormai privo di significato. Nelle mie trasposizioni non ho usato nomi di origine ebraica o simile. Nulla nei nomi degli Hobbit corrisponde a questa componente dei nostri nomi. Nomi brevi come Sam, Tom, Tim, Mat erano comuni come abbreviazioni di nomi Hobbit come Tomba, Tolma, Matta e simili. Ma Sam e suo padre Ham si chiamavano in realtà Ban e Ran. Si trattava di accorciamenti di Banazîr e Ranugad, in origine soprannomi, che significavano “fessacchiotto, semplicione” e “pantofolaio”; ma non essendo più nell’uso colloquiale, restavano come nomi tradizionali in certe famiglie. Pertanto ho cercato di conservare queste caratteristiche usando Samwise36 e Hamfast, forme modernizzate dell’inglese antico samwís e hámfæst, che corrispondevano da vicino al significato. Dopo essermi spinto così lontano nel tentativo di modernizzare e render familiari la lingua e i nomi degli Hobbit, mi sono trovato coinvolto in un ulteriore procedimento. Le lingue degli Uomini imparentate con l’Ovestron andavano rese, secondo me, con forme imparentate con l’inglese. Di conseguenza ho fatto somigliare la lingua di Rohan all’inglese antico, in quanto imparentata sia (molto alla lontana) con la Lingua Comune, sia (molto da vicino) con l’antica lingua degli Hobbit del nord, nonché arcaica in confronto all’Ovestron. Nel Libro Rosso è riportato in vari punti che, quando udivano parlare l’idioma di Rohan, gli Hobbit riconoscevano molte parole e sentivano la lingua affine alla loro, per cui sembrava assurdo lasciare i nomi e le parole dei Rohirrim in uno stile completamente alieno. In vari casi ho modernizzato la forma e l’ortografia dei toponimi di Rohan: come in Fanclivo o Pollanivea; ma, in questo seguendo gli Hobbit, non l’ho fatto sistematicamente. Loro modificavano i nomi che sentivano allo stesso modo, se erano composti di elementi che riconoscevano, o se somigliavano a toponimi della Contea; molti invece li lasciavano immutati, come ho fatto io, ad esempio, con Edoras “le corti”. Per le stesse ragioni taluni nomi di persona sono stati modernizzati, come Mantombroso e Rettilingua.37 Questa assimilazione offriva altresì un modo conveniente per rappresentare le tipiche parole hobbit locali che fossero di origine nordica. Esse hanno ricevuto la forma che avrebbero potuto assumere parole inglesi perdute, se fossero giunte fino ai giorni nostri. Così mathom vuol ricordare l’inglese antico máthm, e in tal modo rappresentare il rapporto dell’autentica parola Hobbit kast con kastu della lingua di Rohan. Del pari smial (o smile) “buca” è una forma plausibile per un discendente di smygel, e rappresenta bene il rapporto dello Hobbit trân con trahan della lingua di Rohan. Sméagol e Déagol sono equivalenti ideati secondo lo stesso principio per i nomi Trahald “scavare, intrufolarsi” e Nahald “segreto” nelle lingue del Nord. La lingua di Vallea, più nordica ancora, compare in questo libro soltanto nei nomi dei Nani provenienti da quella regione e che, per questo, usavano la lingua degli Uomini del posto, prendendo il loro nome “esterno” in quella lingua. Da osservare che in questo libro come nello Hobbit è usata la forma dwarves, anche se i dizionari ci dicono che il plurale di dwarf è dwarfs. Dovrebbe essere dwarrows (o dwerrows), se il singolare e il plurale avessero seguito ciascuno la sua strada nel corso degli anni, come hanno fatto man e men, o goose e geese. Ma noi non parliamo più così spesso di nani come di uomini, e neanche di oche se è per questo, e il ricordo non si è mantenuto abbastanza vivo fra gli Uomini per mantenere l’uso di un plurale speciale per una razza ormai abbandonata ai racconti popolari, dove almeno si conserva una parvenza di verità, o da ultimo alle storie assurde dove fanno la figura dei babbei. Ma nella Terza Era qualcosa è dato ancora intravedere del loro carattere e della loro potenza di un tempo, ancorché già un po’ offuscata; questi sono i discendenti dei Naugrim dei Giorni Antichi, e nel loro cuore arde ancora l’antico fuoco di Aulë il Fabbro e covano le braci dell’antico rancore contro gli Elfi; nelle loro mani vive ancora, da nessuno superata, la maestria nel lavorar la pietra. È per sottolineare questo che mi sono arrischiato a usare la forma dwarves, onde sottrarli forse, almeno in parte, alle risibili storielle dei nostri giorni. Dwarrows sarebbe stato meglio, ma ho usato quella forma soltanto nel nome Dwarrowdelf, per rappresentare il nome di Moria nella Lingua Comune: Phurunargian. Questo termine significava “Scavo dei Nani” ed era già una parola di forma antica. Ma Moria è un nome Elfico, dato senza amore; gli Eldar, anche se all’occorrenza, come nelle aspre guerre contro l’Oscuro Potere e i suoi servitori, erano capaci di escogitare fortezze sotterranee, non sceglievano volentieri di abitarci. Amavano la terra verdeggiante e le luci del cielo; e Moria nella loro lingua significa Nero Baratro. I Nani invece, e almeno questo nome non lo tennero mai segreto, lo chiamavano Khazad-dûm, la Dimora dei Khazâd; perché questo è il nome che essi danno alla loro razza, e questo da che Aulë lo diede a loro al momento di crearli negli abissi del tempo. Elfi è servito per tradurre sia Quendi, “i parlanti”, il nome alto elfico di tutta la loro schiatta, sia Eldar, il nome delle Tre Stirpi che cercarono il Reame Immortale e che vi giunsero all’inizio dei Giorni (tutti tranne i Sindar). Quest’antica parola era in verità l’unica disponibile, e un tempo era sembrata adatta a designare il ricordo che di questo popolo serbavano gli Uomini, o le creazioni delle loro menti non del tutto diverse. Ma è stato svilito, e a molti adesso potrebbe suggerire fantasie amabili o sciocche, così distanti dai Quendi di un tempo come la farfalla dal falco… non che un Quendi abbia mai avuto ali corporee, innaturali per loro come per gli Uomini. Erano una razza nobile e bella, i Figli più antichi del mondo, e fra di loro gli Eldar erano come re, che ormai sono scomparsi: il Popolo del Grande Viaggio, il Popolo delle Stelle. Erano alti, di carnagione chiara e con gli occhi grigi, pur avendo capigliatura bruna, tranne che nella casa dorata di Finarfin;38 e la loro voce era più riccamente melodiosa di qualsivoglia voce mortale sia dato udire oggigiorno. Erano valorosi, ma la storia di quelli che tornarono in esilio nella Terra di Mezzo fu atroce; e anche se in giorni lontani il loro destino aveva incrociato il destino dei Padri, non è quello degli Uomini. La loro supremazia è passata tanto tempo fa, ed essi ora dimorano oltre i cerchi del mondo, e non ritornano. Nota su tre nomi: Hobbit, Gamgee e Brandivino. Hobbit è un’invenzione. In Ovestron, le rare volte che si alludeva a questo popolo, la parola usata era banakil “mezzomo”. Ma all’epoca del racconto la gente della Contea e di Bree usava il termine kuduk, che non si trova altrove. Meriadoc però ricorda che il Re di Rohan usava la parola kûd-dûkan “abitante di buchi”. Dato che, come ho notato, gli Hobbit un tempo parlavano una lingua strettamente imparentata a quella dei Rohirrim, sembra probabile che kuduk fosse una forma logora di kûd-dûkan. Quest’ultimo termine, per ragioni spiegate, l’ho tradotto holbytla; e hobbit potrebbe benissimo passare per una forma logora di holbytla, se quel nome fosse esistito nella nostra lingua antica. Gamgee. Secondo la tradizione di famiglia, esposta nel Libro Rosso, il cognome Galbasi, o in versione ridotta Galpsi, veniva dal villaggio di Galabas, nome popolarmente inteso come derivante da galab- “gioco” e da un vecchio elemento bas-, più o meno equivalente al nostro wick, wich. Gamwich (pronunciato Gammidge) sembrava perciò un’ottima resa. Comunque, nel ridurre Gammidgy a Gamgee, per rappresentare Galpsi, non facevo nessuna allusione al legame tra Samplicio e la famiglia Cotton, anche se uno scherzo del genere sarebbe stato abbastanza hobbitesco, se avesse avuto riscontro nella loro lingua.39 Cotton, in effetti, rappresenta Hlothran, un nome di villaggio piuttosto comune nella Contea, derivato da hloth, “buca o abitazione di due stanze”, e ran(u), un gruppetto di simili abitazioni sul fianco di una collina. Come cognome potrebbe essere una deformazione di hlothram(a) “abitante di un cottage”. Hlothram, che ho reso con Cotman, era il nome del nonno del Fattore Cotton. Brandivino. I nomi hobbit di questo fiume sono deformazioni dell’Elfico Baranduin (accento su and), derivato da baran “bruno dorato” e duin “(grande) fiume”. Brandivino sembra una corruzione naturale dei tempi moderni di Baranduin. In realtà il nome hobbit più antico era Branda-nîn “acqua di confine”, che Marcarivo avrebbe reso meglio; ma per uno scherzo che era diventato abituale, sempre in riferimento al colore, all’epoca del racconto era di solito chiamato Bralda-hîm “birra inebriante”. Bisogna tuttavia osservare che quando i Vecchiodaino (Zaragamba) cambiarono il nome in Brandaino (Brandagamba), il primo elemento significava “terra di confine” e Marcadaino sarebbe stato più fedele. Soltanto uno hobbit molto sfrontato avrebbe osato chiamare il Padrone di Landaino Braldagamba in sua presenza. 1 Vedi Compagnia, p. 417. 2 Vedi Due Torri, p. 329, Lo Hobbit, p. 223. 3 Vedi supra, p. 398. 4 Vedi Compagnia, p. 542. 5 Vedi Due Torri, p. 450. 6 Divenne in seguito chiaro che Saruman aveva iniziato allora a desiderare di possedere l’Anello Unico, e sperava che si rivelasse da solo, cercando il suo padrone, se per il momento avessero lasciato in pace Sauron. 7 Mesi e giorni sono riportati secondo il Calendario della Contea. 8 Il soprannome “la Bella” era dovuto alla sua leggiadria; molti dicevano che somigliava più a una fanciulla elfica che a una hobbit. Aveva una chioma d’oro, cosa rarissima nella Contea; ma due altre figlie di Samplicio avevano anch’esse i capelli d’oro, come molti altri bambini nati all’epoca. 9 Vedi Compagnia, p. 25. 10 L’anno 120 della Quarta Era (a Gondor). 11 365 giorni, 5 ore, 48 minuti, 46 secondi. 12 Nella Contea, dove l’Anno 1 corrispondeva al 1601 T.E. A Bree, dove l’Anno 1 corrispondeva al 1300 T.E., era il primo anno del secolo. 13 Basta dare un’occhiata a un Calendario della Contea per accorgersi che il solo giorno della settimana che non cadeva mai il primo del mese era il venerdì. Perciò divenne un motto scherzoso della Contea parlare di “venerdì primo del mese” per indicare un giorno inesistente o teatro di episodi assai improbabili come asini che volano o (nella Contea) alberi che camminano. L’espressione completa era: “venerdì primo di Summerfilth”. 14 A Bree si parlava per scherzo di “Winterfilth nella (fangosa) Contea”, ma, a dar retta alla popolazione della Contea, Wintring era una deformazione a opera di Bree del nome più antico, che in origine si riferiva al riempimento o al completamento dell’anno prima dell’inverno, retaggio di tempi antecedenti la piena adozione del Computo dei Re, quando l’anno nuovo cominciava dopo il raccolto. 15 Dove si registravano nascite, matrimoni e morti delle famiglie Took, nonché altre faccende come la vendita di terreni e vari avvenimenti della Contea. 16 Perciò nella canzone di Bilbo (Compagnia, pp. 278-281) ho usato sabato e domenica anziché giovedì e venerdì. 17 Anche se lo yestarë del Nuovo Computo cadeva in anticipo rispetto al Calendario d’Imladris, in cui corrispondeva più o meno al 6 aprile della Contea. 18 Anniversario della prima volta che aveva risuonato nella Contea nel 3019. 19 Di solito chiamato in Sindarin Menelvagor (Compagnia, p. 147), in Quenya Menelmacar. 20 Come in galadhremmin ennorath (Compagnia, p. 408) “terreni intessuti d’alberi nella Terra di Mezzo”. Remmirath (Compagnia, p. 147) contiene rem “maglia”, Quenya rembe, + mîr “gioiello”. 21 La pronuncia piuttosto diffusa della é e della ó lunghe come ei e ou, più o meno come nell’inglese say e no, sia in Ovestron sia nell’interpretazione di nomi Quenya dai parlanti della lingua Ovestron, è messa in evidenza da grafie come ei, ou (o i loro equivalenti nei caratteri contemporanei). Tale pronuncia tuttavia era ritenuta scorretta o rustica. Nella Contea rientrava naturalmente nella norma. Pertanto, chi pronunciasse yéni únótime “lunghi anni innumerevoli”, come è normale in inglese (scil. più o meno come yainy oonoatimy) non sbaglierebbe molto più di Bilbo, Meriadoc o Peregrino. Si dice che Frodo mostrasse grande “abilità con i suoni stranieri”. 22 Questo vale altresì per Annûn “tramonto”, Amrûn “alba”, per influsso di termini affini come dûn “ovest” e rhûn “est”. 23 In origine. Ma iu in Quenya della Terza Era veniva solitamente pronunciato come un dittongo ascendente, come yu nell’inglese yule. 24 L’unico collegamento che nel nostro alfabeto sarebbe parso intelligibile agli Eldar è quello tra P e B; e avrebbero trovato assurdo il fatto che fossero separate tra loro, come da F, M, V. 25 Molti compaiono negli esempi riportati sul frontespizio, e nell’iscrizione in Compagnia, p. 95, trascritta in Compagnia, p. 436. Erano più che altro usati per esprimere i suoni vocalici, in Quenya di norma considerati modifiche della consonante concomitante; o per esprimere più brevemente alcune delle combinazioni consonantiche più frequenti. 26 La rappresentazione dei suoni è qui la stessa adottata nella trascrizione e descritta più sopra, tranne nel caso di ch, che qui rappresenta il suono dell’inglese church; j rappresenta il suono dell’inglese j, e zh il suono di azure e occasion. 27 L’iscrizione sulla Porta Ovest di Moria fornisce l’esempio di un modo, impiegato per l’ortografia del Sindarin, in cui il Grado 6 rappresentava le nasali semplici, mentre il Grado 5 rappresentava le nasali doppie o lunghe molto frequenti nel Sindarin: 17 = nn, ma 21 = n. 28 In Quenya, dove la lettera a era assai frequente, il segno vocalico spesso era omesso completamente. Così per calma “lampada” bastava scrivere clm. Naturalmente si leggeva calma, dato che cl non era una combinazione iniziale possibile, e m non compariva mai in fine di parola. C’era la possibilità di leggere calama, ma una parola simile non esisteva. 29 Per la h aspirata il Quenya in origine usava un semplice stelo rivolto in alto senza arco, detto halla “alto”. Posto davanti a una consonante stava a indicare che questa era sorda e aspirata; la r e la l sorde erano di norma espresse così e vengono trascritte hr, hl. In seguito il 33 fu usato per la h indipendente, e il valore di hy (il valore più antico) era rappresentato aggiungendo il tehta per la y seguente. 30 Quelli in sono valori riscontrati soltanto nell’uso Elfico; l’asterisco * contrassegna cirth usate soltanto dai Nani. 31 A Lórien in quel periodo si parlava il Sindarin, anche se con un “accento”, dato che la maggior parte della popolazione era di origine silvana. Questo “accento”, nonché la conoscenza limitata del Sindarin, avevano tratto in inganno Frodo (com’è segnalato nel Libro del Conte da un commentatore di Gondor). Tutte le parole Elfiche citate nel Libro Secondo ai capp. 6, 7, 8 sono di fatto Sindarin, come gran parte dei nomi di luoghi e persone. Ma Lórien, Caras Galadhon, Amroth, Nimrodel sono probabilmente di origine silvana, adattati al Sindarin. 32 Sono Quenya, per esempio, i nomi Númenor (o per intero Númenóre), e Elendil, Isildur, Anárion, e tutti i nomi regali di Gondor, compreso Elessar “Pietra elfica”. La maggior parte dei nomi degli altri Dúnedain, uomini e donne, come Aragorn, Denethor, Gilraen, è di matrice Sindarin, in quanto sovente nomi di Elfi o Uomini ricordati nei canti e nelle storie della Prima Era (come Beren, Húrin). Taluni sono di matrice mista, come Boromir. 33 I Nerbuti dell’Angolo, che tornarono nella Selvalanda, avevano già adottato la Lingua Comune; ma Déagol e Sméagol sono nomi della lingua degli Uomini parlata nella regione presso il Fiume Iridato. 34 Tranne quando gli Hobbit sembrano aver fatto qualche tentativo per rappresentare mormorii e richiami più brevi a opera degli Ent: neanche a-lalla-lalla-rumba-kamanda-lindor-burúme è Elfico, ed è l’unico tentativo esistente (probabilmente assai approssimativo) di rappresentare un frammento di vero e proprio Entico. 35 In due o tre casi si è tentato di alludere a queste distinzioni con l’uso discontinuo del pronome thou. Siccome adesso è insolito e arcaico, si usa più che altro per il linguaggio cerimonioso; ma il passaggio da you a thou, thee è inteso a volte a mostrare, in mancanza di altri modi, un passaggio significativo dalle forme ossequiose, o tra uomo e donna normali, a quelle familiari. 36 In italiano Samplicio. [N.d.R.] 37 Questo procedimento linguistico non implica che i Rohirrim somigliassero da vicino agli inglesi antichi sotto altri aspetti, nella cultura o nell’arte, nelle armi o nei modi di guerreggiare, se non in maniera generale dovuta alle circostanze: un popolo più semplice e più primitivo che vive a contatto con una cultura più alta e più venerabile, e che occupa terre un tempo parte del suo dominio. 38 [Queste parole descrivono caratteristiche del viso e dei capelli che si applicano solamente ai Noldor: vedi i Racconti ritrovati, Bompiani 2017, p. 59.] 39 Gamgee è un vecchio termine colloquiale di Birmingham per cotton wool, “ovatta”; quindi l’allusione al cotone nel cognome Cotton, esclusa da Tolkien, che lo dice composto da cottage più il suffisso -ton per town, uscita dalla porta rientra dalla finestra. [N.d.T.]
