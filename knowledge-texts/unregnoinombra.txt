 Un regno in ombra di China Miéville Parte prima Vetro 1 I treni che entrano a Londra arrivano come navi che veleggiano fra i tetti. Passano fra torri protese verso il cielo come bestie marine dal collo lungo, e grandi bombole di gas che si rotolano nella sterpaglia come balene in mezzo all'oceano. In fondo agli abissi sottostanti ci sono file di piccoli negozi e filiali di catene sconosciute, bar con la vernice scrostata e attività inzeppate sotto gli archi sui quali passano i treni. I colori e le curve dei graffiti marchiano ogni muro. Le finestre ai piani alti sono così vicine al treno che i passeggeri si possono affacciare e dare un'occhiata a uffici piccoli e spogli e sgabuzzini di negozi. Possono distinguere i contorni dei calendari fotografici e delle donnine appese alle pareti. Lì fuori risuonano i ritmi di Londra, nelle piatte distese fra la periferia e il centro. Le strade si fanno gradualmente più ampie e i nomi di bar e negozi diventano più familiari; le vie principali sono più rispettabili, il traffico più denso, e la città si innalza per andare incontro ai binari. Alla fine di un giorno d'ottobre, un treno fece questo viaggio verso King's Cross. Fiancheggiato dall'aria, avanzò oltre le terre esterne di North London, sopra una città che si faceva via via più alta man mano che il treno si avvicinava a Holloway Road. La gente per strada ignorò il passaggio del treno. Solo i bambini alzarono lo sguardo verso lo sferragliare su in alto, e alcuni di quelli più piccoli puntarono il dito. Quando fu più vicino alla stazione, il treno si infilò sotto il livello dei tetti. C'erano poche persone nella carrozza a osservare i mattoni che salivano tutto intorno. Il cielo sparì sopra i finestrini. Una nube di piccioni si levò dal suo nascondiglio accanto ai binari e virò verso est. Il frullio di ali e corpi distrasse un giovane tarchiato seduto in fondo allo scompartimento. Stava cercando di non fissare apertamente la donna di fronte a lui. Lucidi di lacca, i ricci di lei erano stati stirati e se ne stavano avvolti come serpenti sopra la testa. L'uomo interruppe il suo scrutinio furtivo quando svolazzarono i piccioni, e si passò le mani fra i capelli corti. II treno era ormai sotto le case. Si snodava in un solco profondo che correva nella città, come se anni di passaggi avessero consumato il cemento sotto i binari. Saul Garamond lanciò un'altra occhiata alla donna di fronte a lui, poi si girò verso il finestrino. La luce nella carrozza lo trasformava in uno specchio, così si ritrovò a guardare sé stesso, la sua faccia pesante. Dietro la faccia c'era uno strato di mattoni, a malapena visibili, e dietro i mattoni c'erano le cantine delle case che si inerpicavano come scogliere ai lati del treno. Erano giorni che Saul non veniva in città. Lo sferragliare dei binari lo portava sempre più vicino a casa. Chiuse gli occhi. Fuori, la fenditura nella quale correva la ferrovia sì era allargata con l'avvicinarsi della stazione. I muri ai lati erano punteggiati da nicchie scure, piccole cavità piene di spazzatura a pochi metri dai binari. Alte sopra l'orizzonte si stagliavano le sagome delle gru. I muri intorno al treno si allontanarono. I binari si aprirono a ventaglio su tutti e due i lati mentre il treno rallentava incuneandosi verso King's Cross. I passeggeri si alzarono. Saul si mise lo zaino in spalla e uscì dalla carrozza strascicando i piedi. L'aria gelida si allungava fin verso il grande soffitto a volta. Il freddo lo investì. Saul passò di corsa fra i palazzi, fra la folla, facendosi strada fra grumi di persone. Aveva ancora un bel po' di strada da fare. Scese sottoterra. Poteva avvertire la presenza della popolazione intorno a sé. Dopo giorni passati in una tenda sulla costa nella contea di Suffolk, il peso di dieci milioni di persone così vicine era come una vibrazione nell'aria. La metro era piena di colori sgargianti e carne nuda, gente che andava per locali oppure a qualche festa. Con ogni probabilità suo padre lo stava aspettando. Sapeva del suo ritorno, e di sicuro si sarebbe sforzato di accoglierlo bene, rinunciando alla consueta serata al pub per dare il benvenuto al figlio. E Saul già provava rancore. Si sentiva insensibile e crudele, ma odiava gli incerti tentativi di comunicazione messi in atto da suo padre. Stava meglio quando si evitavano l'un l'altro. Quella scontrosità era più semplice e onesta. Quando il treno schizzò fuori dal tunnel della Jubilee line, era ormai calato il buio. Saul conosceva la strada. L'oscurità trasformava le macerie dietro Finchley Road in una terra di nessuno a malapena visibile, ma lui era capace di riempire con la memoria i buchi della vista, ricordava persino le tag e i graffiti. Burner. Nax. Coma. Conosceva i nomi degli intrepidi, piccoli ribelli che avevano impugnato i loro magici pennarelli, e sapeva dove erano passati. La grandiosa torre del Gaumont State si allungava verso il cielo alla sua sinistra, un monumento assurdamente totalitario fra i cartelloni pubblicitari e i negozietti da due soldi di Kilburn High Road. Saul sentiva il freddo al di là del finestrino e si strinse nel cappotto quando il treno si avvicinò alla stazione di Willesden. C'erano meno passeggeri. Saul se ne lasciò dietro appena una manciata quando scese dalla carrozza. Fuori dalla stazione, si ingobbì contro il gelo. L'aria aveva il lieve odore di fumo di un falò, qualcuno che bruciava le erbacce del suo orticello. Saul discese la collina in direzione della biblioteca. Si fermò a un take-away e mangiò continuando a camminare, muovendosi lentamente per evitare di sporcarsi con le verdure in salsa di soia. Gli dispiaceva che il sole fosse già calato. Willesden si prestava a dei tramonti spettacolari. In un giorno come quello, con poche nuvole, le case basse lasciavano che la luce inondasse le strade, riversandosi nelle fenditure più strane; le finestre, una di fronte all'altra, si lanciavano e rilanciavano i raggi di sole per poi scagliarli in direzioni imprevedibili; le lunghe file di mattoni rilucevano come illuminate dall'interno. Saul svoltò nei vicoli. Serpeggiò nel freddo finché non gli si stagliò davanti il posto dove viveva suo padre. Terragon Mansions era un brutto caseggiato vittoriano, tozzo e meschino nonostante le ragguardevoli dimensioni. Sul davanti c'era il giardino: una striscia di vegetazione sudicia frequentata solo dai cani. Suo padre abitava all'ultimo piano. Saul alzò lo sguardo e vide che le luci erano accese. Salì i gradini della scalinata d'ingresso, lanciando occhiate nel buio di sterpi e cespugli tutto intorno. Ignorò l'immenso ascensore con le porte in maglia d'acciaio perché non voleva essere annunciato da quei gemiti metallici. Strisciò invece su per le scale e aprì senza far rumore la porta dell'appartamento di suo padre. Dentro si gelava. Saul rimase nell'atrio, in ascolto. Sentiva il suono della televisione da dietro la porta del soggiorno. Aspettò, ma suo padre era silente. Rabbrividì e si guardò intorno. Sapeva che era suo dovere entrare e interrompere il sonno del padre, e arrivò anche ad allungare una mano verso la porta. Ma poi si fermò e guardò verso la sua stanza. Rise di sé, disgustato, ma strisciò comunque in quella direzione. Poteva chiedere scusa l'indomani mattina. Pensavo dormissi, pa'. Ti ho sentito russare. Quando sono arrivato ero ubriaco e sono crollato a letto. Ero così esausto che sarei stato comunque di pessima compagnia. Tese l'orecchio, ma sentì solo le voci ovattate e pompose di uno di quei talk show notturni che suo padre tanto adorava. Poi si girò e si infilò in camera sua. * * * Il sonno arrivò subito. Saul sognò di avere freddo e si svegliò durante la notte per aggiustarsi meglio la trapunta. Sognò un rumore forte, qualcosa di pesante che veniva sbattuto, così fragoroso che si svegliò e si rese conto che era reale, ed era lì. L'adrenalina lo inondò e lo fece tremare. Il cuore ebbe come un brivido e poi un sobbalzo quando lui si alzò dal letto. Nell'appartamento si gelava. Qualcuno batteva forte alla porta di casa. Quel rumore incessante lo spaventò. Saul tremava, era disorientato. Il cielo era ancora buio. Diede un'occhiata all'orologio da polso; le sei passate da poco. Andò nel corridoio su gambe malferme. Quell'orribile bang bang bang continuava, e adesso si sentivano anche delle urla, distorte e incomprensibili. Saul si infilò goffamente una camicia e gridò a sua volta: «Chi è?» Il rumore non cessò. Lui gridò di nuovo, e questa volta una voce si levò sopra quel baccano. «Polizia!» Saul faceva fatica a schiarirsi la mente. Con un'improvvisa ondata di panico pensò alla piccola riserva di erba che teneva nel cassetto, ma sarebbe stato assurdo. Non era un grosso spacciatore, nessuno avrebbe sprecato una retata all'alba per lui. Allungò una mano e aprì la porta, col cuore ancora al galoppo, e a un tratto gli sovvenne che avrebbe dovuto controllare se era davvero la polizia; ma ormai era troppo tardi, la porta si spalancò e lo mise al tappeto mentre un torrente di corpi inondava l'appartamento. Pantaloni blu e grosse scarpe tutto intorno a lui. Saul fu messo bruscamente in piedi. Cominciò a menare colpi alla cieca contro gli intrusi. La rabbia filtrò nella sua paura. Cercò di gridare ma qualcuno lo colpì al ventre, facendolo piegare in due. Le voci gli riverberavano intorno, pezzi di frasi senza senso. «...Freddo come un bastardo...» «...Coglioncello arrogante...» «...Suo figlio o mi sbaglio? Fottutamente ubriaco, mi sa...» E su tutte le voci si sentivano le previsioni del tempo, i toni allegri di una presentatrice di qualche programma del mattino. Saul cercò di girarsi per guardare in faccia gli uomini che lo tenevano stretto. «Che cazzo succede?» rantolò. Senza parlare, quelli lo spinsero in soggiorno. La stanza era piena di poliziotti, ma per Saul fu come se fossero trasparenti. Per prima cosa vide la televisione: la donna col completo colorato gli stava ricordando che anche quel giorno avrebbe fatto freddo. Sul divano c'era un piatto di pasta raggrumata, e sul pavimento una bottiglia di birra mezzo bevuta. Quando gli arrivarono le raffiche di vento freddo, Saul guardò la finestra, le case fuori. Le tende si gonfiarono con un effetto teatrale. Vide gli spunzoni di vetro sparsi sul pavimento. Della finestra restava ormai quasi solo il telaio, con qualche scheggia lungo i bordi. Saul si sentì sprofondare nel terrore e cercò di trascinarsi verso la finestra. Un uomo magro in abiti borghesi si girò e lo vide. «Al commissariato, subito» gridò rivolto agli agenti che lo tenevano fermo. E quelli fecero ruotare il prigioniero su sé stesso. La stanza vorticò intorno a Saul come in un giro alle giostre, le file di libri e piccole foto di suo padre che gli scorrevano accanto. Lottò per tornare indietro. «Papà!» gridò. «Papà!» Lo portarono via dall'appartamento senza sforzo. Il buio del pianerottolo era traforato dalle lame di luce che fuoriuscivano dalle porte aperte. Mentre lo trascinavano verso l'ascensore, Saul vide sguardi assenti e mani strette su lembi di vestaglie. I suoi vicini in pigiama lo guardavano fisso. Lui gli gridò contro quando passò loro accanto. Ancora non riusciva a vedere gli uomini che lo tenevano da dietro. Urlò anche contro quelli, chiese che stava succedendo, li supplicò, li minacciò. «Dov'è mio padre? Che succede?» «Taci.» «Che succede?» Qualcosa gli si abbatté sui reni, non molto forte, ma con la promessa di una violenza assai maggiore. «Taci.» Le porte dell'ascensore si chiusero dietro di loro. «Che cazzo è successo a mio padre?» Non appena Saul aveva visto la finestra rotta, una voce aveva preso a sussurrargli dentro. Prima non era riuscito a sentirla con chiarezza. Nell'appartamento era stata sommersa dalle imprecazioni e dal brutale scricchiolio degli scarponi. Ma lì dove l'avevano trascinato adesso, nel relativo silenzio dell'ascensore, poté sentire cosa gli mormorava. Morto, diceva la voce. Papà è morto. Saul si sentì cedere le ginocchia. Gli uomini dietro di lui lo tennero in piedi, ma era come un pupazzo fra le loro braccia. Gemette. «Dov'è mio padre?» chiese con voce supplichevole. Il cielo all'esterno era del colore delle nuvole. Luci stroboscopiche vorticavano da una moltitudine di autopattuglie, chiazzando di blu gli sciatti edifici. L'aria ghiacciata schiarì la mente di Saul, che diede un disperato strattone contro le braccia che lo bloccavano e si girò a guardare oltre le siepi che cingevano Terragon Mansions. Vide dei volti affacciati verso il basso dal buco che era la finestra di suo padre. Vide lo scintillio di un milione di frammenti di vetro sopra l'erba morente. Vide una massa di poliziotti in uniforme, immobili come in un diorama minaccioso. Erano tutti girati verso di lui. Uno di loro teneva un rotolo di nastro con le scritte che vietano l'accesso alla scena del crimine, un nastro che stava stendendo intorno a dei pali fissati nel terreno per circoscrivere un pezzo del prato. All'interno di quell'area, Saul vide un uomo inginocchiato davanti a una sagoma scura. Anche lui era girato a guardarlo. L'ombra del suo corpo impediva di vedere lo strano cumulo che aveva davanti. Prima che potesse capire meglio, Saul fu portato via. Lo spinsero in una delle macchine, e lui era stordito, quasi non provava sentimenti. Il respiro andava e veniva molto velocemente. Chissà quando o dove, qualcuno gli aveva fatto scattare un paio di manette ai polsi. Saul grido di nuovo contro gli uomini sui sedili davanti, ma loro lo ignorarono. Le strade cominciarono a scorrergli accanto. Lo misero in una cella, gli diedero una tazza di tè e indumenti più caldi: un cardigan grigio e pantaloni di velluto a coste che puzzavano di alcol. Saul sedeva tutto ingobbito con addosso i vestiti di un estraneo. Aspettò molto a lungo. Si distese sul letto, avvolgendosi nella sottile coperta. Di tanto in tanto, sentiva la voce dentro di sé. Suicidato, diceva. Papà si è suicidato. A volte Saul ci discuteva, con quella voce. L'idea del suicidio era assurda, suo padre non avrebbe mai fatto una cosa del genere. Poi la voce lo convinceva, e lui andava in iperventilazione, in preda al panico. Decise di non ascoltarla più. La zittì. Non voleva sentire quelle chiacchiere, nemmeno se provenivano da dentro la sua testa. Nessuno gli aveva ancora spiegato perché era lì. Quando sentiva rumore di passi fuori dalla cella, Saul urlava, a volte imprecando, pretendeva di sapere cosa era successo. Di tanto in tanto i passi si fermavano, qualcuno apriva la finestrella sulla porta. «Siamo spiacenti per il ritardo» gli dicevano. «Saremo da lei non appena possibile.» Oppure: «Chiudi quella cazzo di bocca.» «Non potete tenermi rinchiuso» strillò a un certo punto. «Che succede?» La sua voce echeggiò nei corridoi vuoti. Saul si sedette sul letto e fissò lo sguardo sul soffitto. Una rete di crepe sottili si apriva partendo dall'angolo sinistro. Le seguì con lo sguardo, lasciandosi ipnotizzare. Perché sei qui?, gli sussurrò nervosa la voce interiore. Perché ti hanno preso? Perché nessuno parla con te? Saul se ne stava seduto a fissare le crepe e la ignorava. Dopo un bel po' di tempo, sentì una chiave nella serratura. Entrarono due poliziotti in uniforme, seguiti dall'uomo magro che Saul aveva visto nell'appartamento di suo padre. Aveva lo stesso completo marrone con quell'orrendo impermeabile beige. Fissò Saul, che lo guardò a sua volta da sotto la coperta sudicia, disperato, patetico e aggressivo. Quando l'uomo magro parlo, la sua voce era assai più dolce di quanto Saul avesse immaginato. «Signor Garamond» disse. «Sono spiacente di comunicarle che suo padre è morto.» Saul continuò a guardarlo fisso. Questo era ovvio, avrebbe voluto urlargli, ma le lacrime glielo impedirono. Provò a parlare nonostante occhi e naso fossero come fiumi in piena, ma non riuscì a emettere che un singhiozzo. Pianse rumorosamente per un minuto, poi si sforzò di controllarsi. Tirò su col naso per ricacciare indietro le lacrime, come fanno i bambini, e si pulì il moccio su una manica. I tre agenti se ne stavano lì in piedi e lo guardarono imperturbabili finché non fu tornato in sé. «Che succede?» gracchiò lui. «Speravo che potessi spiegarcelo tu, Saul» rispose l'uomo magro. La sua voce era ancora impassibile. «Sono l'ispettore Crowley, Saul. Ora ti farò qualche domanda...» «Cos'è successo a mio padre?» lo interruppe Saul. Ci fu una pausa. «È caduto dalla finestra, Saul» disse poi Crowley. «Un volo assai lungo. Non credo che abbia sofferto.» Ci fu una pausa. «Non ti eri accorto che doveva essere successo qualcosa a tuo padre, Saul?» «Avevo pensato che forse... In giardino ho visto... Perché sono qui?» Saul tremava. Crowley increspò le labbra e gli andò un po' più vicino. «Be', Saul, per prima cosa lascia che ti chieda scusa per tutto il tempo che hai dovuto aspettare. È stata una giornata molto frenetica per noi. Speravo che qualcuno venisse a prendersi cura di te, ma a quanto pare non è andata così. E mi dispiace. Farò due chiacchiere con chi di dovere. «Quanto al motivo per cui sei qui, be', c'è stata una certa confusione nell'appartamento. Riceviamo questa chiamata da un vicino, dice che c'è qualcuno per terra davanti al palazzo, arriviamo lì e troviamo te, non sappiamo chi sei... puoi immaginare che la situazione ci sia un po' sfuggita di mano. A ogni modo, e per farla breve, sei qui perché speriamo che tu ci possa fornire la tua versione della storia.» Saul fissò Crowley. «La mia versione?» urlò. «La mia versione di cosa? Sono arrivato a casa e mio padre...» Crowley cercò di placarlo, alzò le mani, annuì. «Lo so, lo so, Saul. Abbiamo appena ricostruito quello che è successo. Voglio che tu venga con me.» Nel pronunciare questa frase, gli rivolse un lieve e triste sorriso. Abbassò lo sguardo su Saul seduto sul letto: sporco, puzzolente, con addosso i vestiti di un altro, confuso, combattivo, la faccia rigata dalle lacrime, e orfano. Sul volto di Crowley apparvero le rughe di una preoccupazione che pareva genuina. «Voglio farti delle domande.» 2 Una volta, quando aveva tre anni, Saul stava tornando dal parco a cavalcioni delle spalle di suo padre. Passarono davanti a un gruppo di operai che riparavano un strada, e Saul si avvinghiò con le mani ai capelli del padre e si sporse in avanti per guardare il pentolone ribollente di asfalto che gli aveva indicato: il pentolone che veniva riscaldato sul camioncino e il lungo bastone di metallo che usavano per rimestarlo. Il naso gli si riempì dell'odore dell'asfalto, e quando guardò in quella brodaglia gorgogliante, Saul ripensò al calderone della strega di Hansel e Gretel, ed ebbe l'improvviso terrore di finire nel catrame ed essere cucinato vivo. Così si ritrasse, e suo padre si fermò e gli chiese quale fosse il problema. Quando capì, si tolse Saul dalle spalle e andò insieme a lui dagli operai, che si erano appoggiati alle loro pale e guardavano perplessi il timoroso bambino. Suo padre si chinò a sussurrargli parole di incoraggiamento in un orecchio, e Saul chiese a quegli uomini cosa fosse l'asfalto. Loro gli spiegarono come lo avrebbero steso in un manto sottile sopra la strada, e gli fecero vedere come lo rimestavano mentre suo padre lo teneva in braccio. Non cadde nel pentolone. Aveva ancora paura, ma non come prima, e capì perché suo padre gli aveva fatto fare quelle domande, e si comportò con coraggio. * * * Una tazza di tè col latte rimase a coagularsi lentamente davanti a lui. Un agente dall'aria annoiata stava fermo sulla porta della stanza spoglia. Un ritmico sibilare metallico si alzava dal registratore poggiato sul tavolo. Crowley sedeva di fronte a Saul, le braccia incrociate, il volto impassibile. «Parlami di tuo padre.» Il padre di Saul era tormentato da un disperato imbarazzo ogni volta che suo figlio tornava a casa con una ragazza. Per lui era molto importante non sembrare distante o sorpassato, e per qualche terribile e assurda convinzione cercava sempre di mettere a loro agio le ospiti. Era terrorizzato dall'idea di poter dire qualcosa di sbagliato. Si sforzava di non sfrecciare subito in camera sua, e questo lo rendeva ancor più rigido. Se ne stava impalato sulla soglia, un sorriso storto stampato in faccia, e con voce ferma e grave chiedeva a quelle terrorizzate quindicenni cosa facevano a scuola, se si divertivano. Saul lo guardava sperando che se ne andasse. Fissava furioso il pavimento mentre l'anziano genitore intavolava stolide discussioni sul clima e il diploma di maturità. «Mi è stato detto che ogni tanto litigavate. È vero, Saul? Raccontami.» Quando Saul aveva dieci anni, il suo momento preferito della giornata era il mattino. Suo padre usciva presto per andare a lavorare per le ferrovie, e per mezz'ora lui aveva l'appartamento tutto per sé. Girava per casa e guardava i titoli dei libri che suo padre lasciava un po' dappertutto: libri sul denaro, la politica e la storia. Suo padre prestava sempre molta attenzione alla storia che Saul studiava a scuola, gli chiedeva cosa dicessero gli insegnanti. Si sporgeva in avanti dalla sedia e lo spronava a non credere a tutto quello che gli raccontava il professore. Gli dava un libro, poi lo guardava, sembrava distratto, se lo riprendeva, sfogliava le pagine, diceva che forse Saul era troppo piccolo. Gli chiedeva cosa ne pensasse degli argomenti di cui discutevano. Prendeva molto sul serio le opinioni di suo figlio. A volte quelle discussioni annoiavano Saul. Ma spesso lo facevano sentire a disagio per l'improvvisa accozzaglia di idee, che però erano molto interessanti. «Tuo padre ti ha mai fatto sentire in colpa, Saul?» Il loro rapporto si irrancidì più o meno quando Saul aveva sedici anni. All'epoca era sicuro che quell'imbarazzo fosse solo passeggero, ma poi l'amarezza mise le radici e non svanì più. Suo padre non era più capace di parlargli. Non aveva più niente da insegnargli, più niente da dirgli. Saul era furioso per la delusione di suo padre. Suo padre era deluso dalla sua pigrizia e dalla mancanza di fervore politico. Saul metteva suo padre a disagio, e lo deludeva. Saul smise di andare ai cortei e alle manifestazioni, e suo padre smise di chiederglielo. Di tanto in tanto c'erano delle accese discussioni. Porte che sbattevano. Il più delle volte, non c'era un bel niente. Il padre di Saul non era capace di accettare i regali. Non portava mai donne nell'appartamento se c'era suo figlio. Una volta che il dodicenne Saul venne preso di mira dai prepotenti della scuola, suo padre andò all'istituto e fece una sfuriata agli insegnanti, con grande imbarazzo del figlio. «Ti manca tua madre, Saul? Ti dispiace di non averla mai conosciuta?» Il padre di Saul era un uomo basso con le spalle potenti e il corpo simile a una tozza colonna. Aveva radi capelli grigi e occhi dello stesso colore. Il Natale precedente aveva dato a Saul un libro di Lenin. Gli amici di Saul avevano riso di quel vecchio che ormai non conosceva più suo figlio, ma lui non si era sentito in imbarazzo - aveva provato una sensazione di perdita. Capiva cosa suo padre stesse cercando di offrirgli. Suo padre stava cercando di risolvere un paradosso. Cercava di capire perché il figlio, intelligente e istruito, si lasciava scorrere la vita addosso invece di lottarci contro per prendere ciò che voleva. Sapeva solo che suo figlio non era soddisfatto. E questo era vero. Da adolescente, Saul era stato uno stereotipo vivente, imbronciato, distante e tediato. Per suo padre questo poteva solo significare che era paralizzato al cospetto dì un futuro vasto e terrorizzante, tutta la sua vita, tutto il mondo. Saul era uscito da quel periodo, aveva superato incolume i vent'anni, ma lui e suo padre non erano più capaci di parlarsi. Quel Natale, Saul si era seduto sul letto rigirandosi più volte fra le mani il libriccino. Era un'edizione con la copertina in pelle e severe xilografie di operai al lavoro, un oggetto meraviglioso. Che fare?, chiedeva il titolo. Che fare con te, Saul? Lesse il libro. Lesse le parole con cui Lenin esortava ad afferrare il futuro, a lottare per esso, a plasmarlo, e capì che suo padre stava cercando di spiegargli le cose della vita, stava cercando di aiutarlo. Voleva essere la sua avanguardia militare. Era convinto che a paralizzarlo fosse la paura, e la paura nasce dall'ignoranza. Quando impariamo, allora non abbiamo più paura. Questo è l'asfalto, ed ecco a cosa serve, e questo è il mondo, ed ecco a cosa serve e come noi ce ne possiamo servire. Molto tempo passò fra domande gentili e risposte monosillabiche. In modo quasi impercettibile, l'interrogatorio si fece via via più serrato. Non ero a Londra, cercò di spiegare Saul, ero in campeggio. Sono rientrato sul tardi, intorno alle undici, sono andato dritto a letto, non ho visto mio padre. Crowley era insistente. Ignorava le lamentose divagazioni di Saul. E diventava sempre più aggressivo. Gli chiese ancora della notte precedente. Ricostruì con accanimento il percorso di Saul per tornare a casa. Saul si sentiva come se lo stessero prendendo a schiaffi. Era brusco nei modi, faceva fatica a controllare l'adrenalina che lo stava inondando. Growley continuava a indagare sulle scheletriche risposte che lui gli offriva, seguendo le tracce per Willesden con una tale messe di dettagli che Saul si ritrovò ancora in quelle stradine buie. «Che hai fatto quando hai visto tuo padre?» chiese Crowley. Non ho visto mio padre, avrebbe voluto dire Saul, lui è morto e io non l'ho neppure visto, ma invece sentì la sua stessa voce spegnersi nel fioco lamento di un bambino petulante. «Ti sei arrabbiato quando hai scoperto che ti stava aspettando?» chiese Crowley, e Saul sentì la paura che dal bassoventre gli si diffondeva in tutto il corpo. Scosse il capo. «Ti sei arrabbiato, Saul? Avete litigato?» «Non l'ho visto!» «Avete lottato, Saul?» Lui scosse il capo, no. «Avete lottato?» No. «Allora?» Crowley aspettò a lungo una risposta. Alla fine increspò le labbra e scarabocchiò qualcosa su un taccuino. Alzò lo sguardo e incontrò quello di Saul, lo sfidò a parlare. «Non l'ho visto! Non so che volete... Non c'ero!» Saul aveva paura. Quando, li supplicò, quando lo avrebbero lasciato andare? Ma Crowley non gli rispose. Crowley e l'altro agente lo riportarono in cella. Ci sarebbero stati altri interrogatori, lo avvertirono. Gli offrirono del cibo e lui, in un'esplosione di petulanza sdegnata, lo rifiutò. Non sapeva se aveva fame o meno. Era come se si fosse dimenticato come stabilirlo. «Voglio fare una telefonata!» gridò mentre i passi dei due uomini si spegnevano in lontananza; non tornarono indietro, e lui smise di urlare. Si stese sulla panca e si coprì gli occhi. Era acutamente consapevole di ogni rumore. Poteva sentire il tambureggiare dei passi nel corridoio ben prima che arrivassero davanti alla sua porta. I suoni ovattati delle conversazioni salivano e scendevano quando uomini e donne passavano davanti alla cella; una risata echeggiò improvvisa da un'altra zona dell'edificio; da qualche parte, lontano, si muovevano le automobili, il mormorio dei motori filtrato da alberi e pareti. Saul rimase a lungo steso ad ascoltare. Gli avrebbero concesso una telefonata?, si chiedeva. E chi poteva chiamare? Era in arresto? Ma quei pensieri impegnavano ben poco la sua mente. Per lo più, Saul si limitava a starsene steso e ascoltare. Passò molto tempo. Aprì gli occhi con un sobbalzo. Per un attimo non riuscì a capire cosa fosse successo. I rumori stavano cambiando. Era come se tutti i suoni del mondo stessero perdendo la loro profondità in una sorta di emorragia. Saul riusciva ancora a distinguere i rumori che sentiva prima, ma si stavano perdendo in un mondo bidimensionale. Il cambiamento era rapido e inesorabile. Come le strane eco delle urla che riempiono una piscina, i rumori adesso erano chiaramente udibili, ma vuoti. Saul si drizzò a sedere. Un forte rumore di sfregamento lo fece trasalire: era il suo torace contro la ruvida coperta. Poteva sentire il battito del proprio cuore. I suoni del suo corpo erano pieni come sempre, immuni a quel vampirismo fonico. Sembravano innaturalmente nitidi. Saul si sentiva come una figura ritagliata nel cartone e malamente appiccicata nel mondo. Mosse lentamente il capo da una parte all'altra, si toccò le orecchie. Un debole battere di scarponi risuonò nel corridoio, smorto e inutile. Un poliziotto passò davanti alla cella, i passi poco convincenti. Saul si alzò su gambe malferme e alzò lo sguardo verso il soffitto. Ebbe la sgradevole impressione che la rete di crepe e linee nella vernice fosse cambiata, che le ombre si muovessero impercettibilmente, come se qualcuno stesse puntando una debole luce nella cella. Il suo respiro si fece rapido e serrato. L'aria sembrava rarefatta, e sapeva di polvere. Saul si alzò, vacillò, stordito dalla cacofonia del suo stesso corpo. Dal sottofondo di mormorii attutiti, si levò udibile un lento rumore di passi. Come i suoni prodotti da Saul, fendeva il sussurrare circostante senza alcuno sforzo e con fermezza. Altri piedi ne incrociarono frettolosamente il percorso in entrambe le direzioni, ma l'andatura di quei passi decisi non cambiò. Avanzavano verso la porta della sua cella. Saul ne sentiva le vibrazioni in quell'aria essiccata. Senza pensare, arretrò in un angolo della cella e fissò la porta. I passi si fermarono. Saul non sentì alcuna chiave entrare nella serratura, ma la maniglia si mosse e la porta si spalancò. Il movimento parve durare molto, molto a lungo, con la porta che combatteva la resistenza di un'aria fattasi improvvisamente collosa. Le proteste dei cardini, emaciati da quella malattia sonora, si protrassero nel tempo anche dopo che la porta ebbe smesso di muoversi. La luce nel corridoio era abbagliante. Saul non riuscì a distinguere la figura che entrò nella cella e chiuse delicatamente la porta. E poi rimase immobile, a osservare Saul. La lampadina della cella svolgeva il suo lavoro in maniera piuttosto abbozzata su quell'uomo. Come un raggio di luna, ne delineava appena i contorni. Due occhi pieni di buio, naso affilato e bocca tirata. Ombre drappeggiate sul viso come ragnatele. Era alto, ma non altissimo; teneva le spalle ben inarcate, come contro una raffica di vento, una posizione difensiva. Il volto indistinto era magro e segnato; i lunghi capelli neri erano lisci e spettinati, gli scendevano sulle spalle in ciocche scompigliate. Un soprabito informe di un grigio indeterminato copriva i suoi abiti neri. L'uomo si infilò le mani in tasca. Teneva il viso leggermente inclinato verso il basso. Guardava Saul da sotto le sopracciglia. Un odore di spazzatura e animale bagnato riempì la cella. L'uomo rimase immobile, a fissarlo dall'altra parte della cella. «Sei salvo.» Saul trasalì. Aveva a malapena colto uno scorcio di movimento sulla bocca di quell'uomo, ma il brusco sussurro gli echeggiò nella testa come se le labbra fossero a un centimetro dal suo orecchio. Gli ci volle un po' per capire quanto gli aveva detto. «Che significa?» rispose. «Chi sei?» «Sei salvo, adesso. Nessuno ti può più prendere.» Un forte accento londinese, un ringhiare aggressivo che bisbigliava i suoi segreti dritto nell'orecchio di Saul. «Voglio dirti perché sei qui.» Saul si sentiva stordito, ingoiava saliva resa densa dall'eccesso di muco causatogli da quell'aria. Non capiva, proprio non capiva cosa stesse succedendo. «Chi sei?» chiese in un sibilo. «Sei della polizia? Dov'è Crowley?» L'uomo scosse il capo in un'espressione che poteva essere di delusione, stupore o derisione. «Come sei entrato?» domandò Saul. «Ho strisciato in punta di piedi per superare tutti i bamboccini vestiti di blu. Sono scivolato zitto zitto sotto il bancone e come una serpe sono arrivato fino alla tua tana piccola e buffa. Lo sai perché sei qui?» Saul annuì, stordito. «Credono...» «Gli agenti credono che tu abbia ucciso il tuo paparino, ma non è così, lo so. Certo, dovrai faticare un bel po' per farlo capire anche a loro... ma io lo so.» Saul tremava. Si accasciò sul giaciglio. Il fetore entrato con quell'uomo era soffocante. La voce continuò, spietata. «Ti ho tenuto d'occhio. Con attenzione. Abbiamo un sacco di cose da dirci. Io ti posso... fare un favore.» Saul era assolutamente sbigottito. Quel tizio era qualcuno preso dalla strada? Qualcuno fuori di testa, troppo pieno di alcol o voci immaginarie per poterci ragionare? L'aria era ancora tesa come una corda di violino. Ma che ne sapeva quel tizio di suo padre? «Non so chi cazzo sei» cominciò lentamente Saul. «E non so come sei entrato...» «Tu non capisci.» Il sussurro diventò un po' più rude. «Ascolta, compare. Ormai siamo usciti da quel mondo. Niente più persone e niente più cose di persone, capisci? Ma guardati,» la voce era inasprita dal disgusto «te ne stai lì seduto come un idiota con quello straccio addosso che non è neanche tuo, e aspetti che qualcuno ti porti dal Togato. Credi che ascolteranno cortesi tutto il tuo cicalare? Ti sbatteranno dentro e ti lasceranno marcire, stupido ragazzino.» Ci fu una lunga pausa. «E poi arrivo io, come un angelo della misericordia. Faccio scattare la serratura, zero problemi. Io qui ci vivo, capisci? Io ci vivo, in questa città. La città dà accesso a ogni punto, tuo e suo e vostro, ma si tiene per sé le sue proprietà. Io vado dove voglio. E sono venuto qui per spiegarti come funziona, cosa ne sarà di te. Benvenuto a casa mia.» La voce riempiva la piccola cella, Saul non aveva spazio né tempo per pensare. Il volto coperto d'ombre si abbassò verso il suo. L'uomo si stava avvicinando. Si muoveva a scatti, il torace incassato e le spalle ancora inarcate, si accostava da un lato, saettava qua e là, veniva un po' più vicino ma dall'altro lato, con movenze furtive e aggressive al tempo stesso. Saul deglutì. Gli girava la testa, aveva la bocca asciutta. Non riusciva a produrre saliva. L'aria era così arida e piena di tensione che quasi gli sembrava di sentirne il suono, un debole gemito, come se il rumore dei cardini non si fosse mai spento del tutto. Non riusciva a pensare, poteva solo ascoltare. La fetida apparizione che aveva di fronte uscì dalle ombre. Il sudicio soprabito era aperto e Saul colse un improvviso scorcio di una maglia di un grigio più chiaro, decorata con file di frecce nere puntate verso l'alto, l'alta moda dei carcerati inglesi. L'uomo teneva la testa in una posizione di fierezza, le spalle strette. «Non c'è niente che io non sappia di Londralandia, sia chiaro. O della gaia Pari, o del Cairo, di Berlino o di qualsiasi altra città, ma Londra per me è speciale, e lo è da tempo. Smettila di guardarmi con quella faccia, ragazzo. Proprio non ci arrivi? Strisciavo fra questi mattoni quando erano ancora fienili, poi mulini, poi fabbriche e banche. Quella che hai davanti non è una persona. Dovresti ritenerti fortunato se mi sono interessato a te. Perché ti sto facendo un grande favore.» Il ringhiante monologo ebbe un teatrale momento di pausa. Un caso di follia, Saul ne era certo. Gli girava la testa. Niente di tutto ciò aveva alcun senso; era un insieme di parole assurde, ridicole. Avrebbe dovuto ridere, ma qualcosa in quell'aria rappresa gli bloccava la lingua. Non poteva parlare, non poteva ingiuriare. Si rese conto di star piangendo, o forse erano solo gli occhi che secernevano liquido per via dell'atmosfera stagnante. Le sue lacrime parvero irritare l'intruso. «Smettila di piagnucolare per quel ciccione di tuo padre» sbraitò. «è finita, e tu hai cose più importanti di cui preoccuparti.» Un'altra pausa. «Andiamo?» Saul alzò di scatto lo sguardo. Alla fine, ritrovò la voce. «Ma di che stai parlando? Cosa vuoi?» Erano sussurri. «Ho detto, andiamo? È tempo di svignarsela, di scappare, filarsela, tagliare la corda.» L'uomo si guardò intorno con fare da cospiratore, e si coprì la bocca con una mano in un melodrammatico bisbiglio da teatrante. «Ti faccio evadere.» Si raddrizzò appena e annuì, il volto indistinto che ballonzolava entusiasta. «Diciamo solo che le nostre strade si incrociano in questo punto. Fuori è già il vespero, ne sento l'odore, e a quanto pare si sono scordati di te. Niente dolcetto per il nostro orfanello, a quanto pare, quindi usciamo di scena con eleganza. Io e te abbiamo degli affari da portare a termine, e questo non è il luogo adatto. E se aspettiamo ancora ti sbatteranno dentro come membro del club dei parricidi e butteranno via la chiave. Non c'è giustizia, lo so. Quindi lascia che te lo chieda ancora una volta... andiamo?» Poteva farlo, si rese conto Saul. Con terrorizzato stupore si rese conto che sarebbe davvero andato con quella creatura, avrebbe seguito quell'uomo dal volto invisibile in giro per il commissariato, e insieme sarebbero evasi. «Chi... cosa... sei?» «Te lo dirò.» La voce riempì Saul e lo indebolì. Il volto sottile era a pochi centimetri dal suo, i contorni delineati dalla nuda lampadina. Saul cercò di guardare attraverso quell'offuscante oscurità e distinguere con chiarezza i lineamenti, ma le ombre erano astute e ostinate. Le parole lo incantavano come un sortilegio, ipnotiche come musica dance. «Sei in presenza di un sovrano, compare. Vado dove vanno i miei sudditi, e i miei sudditi sono ovunque. E qui nelle città ci sono milioni di fessure per il mio regno. Io riempio tutti gli spazi intermedi. «Lascia che ti parli di me. «Posso sentire quello che non viene detto. «Conosco la vita segreta delle case e la vita mondana delle cose. So leggere le scritte sui muri. «Vivo nella vecchia città di Londra. «Lascia che ti dica chi sono. «Io sono il grande boss del crimine. Sono quello che puzza. Sono il capo dei mangiacarogne, e vivo dove tu non mi vuoi. Sono l'intruso. Ho ucciso l'usurpatore, e ora ti prendo in custodia. Ho ucciso metà del vostro continente, una volta. So quando le vostre navi stanno per affondare. Posso spezzarmi le vostre trappole contro un ginocchio e mangiare il formaggio alla faccia vostra e accecarvi col mio piscio. Sono quello coi denti più duri del mondo, sono quello coi baffi. Sono il Duce delle fogne, comando sottoterra. Sono il re.» Con un movimento improvviso si girò verso la porta e si tolse il soprabito dalle spalle, svelando il nome malamente stampigliato in nero sulla maglia, fra righe di frecce. «Io sono Re Ratto.» 3 Lontana a sud, da qualche parte nel cuore della città, una sirena suonava a lutto. L'odore di fumo era ancora debolmente aggrappato all'aria. Si mischiava con i gas di scarico e le zaffate della spazzatura, e il tutto era reso fresco e addirittura corroborante dalla notte. Sopra le buste nere e le vie deserte si ergevano le mura di North London; sopra le mura le tegole dei tetti; e sopra le tegole due figure: una in piedi a cavalcioni del tetto del commissariato come un rocciatore, l'altra accovacciata all'ombra delle antenne. Saul si teneva le braccia strette intorno al corpo, con l'improbabile figura del suo salvatore che incombeva su di lui. Era indolenzito. I vestiti non suoi avevano sfregato diverse volte contro il cemento durante la fuga, tanto che la pelle era tutta graffiata e sanguinante, decorata dai bassorilievi della tessitura di cotone. Da qualche parte nelle viscere del palazzo sotto i suoi piedi c'era la cella che aveva da poco lasciato. Pensò che la polizia doveva avere ormai notato la sua scomparsa. Si immaginò gli agenti che correvano frenetici in giro per trovarlo, guardavano fuori dalle finestre, riempivano la zona con le loro macchine. Nella cella, la grottesca figura che si faceva chiamare Re Ratto aveva impietrito Saul con le sue dichiarazioni assurde e magniloquenti, gli aveva tolto il respiro e l'aveva stordito. Poi aveva fatto un'altra pausa ancora, e aveva inarcato quelle spalle ossute nella sua posa difensiva. E di nuovo quell'invito, casuale e distratto come un amante annoiato a una festa. «Andiamo?» Saul aveva vacillato, i battiti del cuore che gli sconquassavano il corpo, ansioso di eseguire gli ordini. Re Ratto era sgattaiolato verso la porta e l'aveva delicatamente cominciata ad aprire, questa volta senza far rumore. Con un movimento improvviso aveva infilato la testa nel sottile varco fra la porta e la sua intelaiatura, e l'aveva teatralmente girata da una parte e dall'altra; poi aveva allungato un braccio all'indietro e senza guardare aveva fatto cenno a Saul di seguirlo. Una creatura magica era venuta a portarlo via, e Saul aveva strisciato in avanti pieno di colpevolezza, speranza ed emozione. Re Ratto si era rapidamente girato verso di lui e, senza alcun preavviso, se l'era preso in spalla con una tecnica da pompiere. Saul si era lasciato sfuggire un latrato di sorpresa, prima che Re Ratto lo stringesse forte togliendogli il fiato per poi sibilargli: «Tappatela.» Saul rimase immobile mentre Re Ratto si muoveva agilmente in avanti. Ballonzolò su e giù quando la fetida figura uscì dalla cella. Tese l'orecchio. Teneva la testa schiacciata contro la schiena dell'altro. Il puzzo di sporco e animali lo stava invadendo. Sentì un gemito appena accennato quando la porta si aprì ancora un po'. Chiuse gli occhi. La luce nel corridoio del commissariato era un bagliore rosso che filtrava dalle palpebre. La sottile spalla di Re Ratto gli affondò nello stomaco. Attraverso la carne del ventre, Saul sentì che Re Ratto si fermava, poi riprendeva ad avanzare senza il minimo rumore. Lui tenne gli occhi serrati. Il respiro arrivava a scatti. Udiva il basso mormorio delle persone nei paraggi. Sentiva le pareti che gli si chiudevano addosso. Re Ratto restava fra le ombre. Da qualche parte più avanti venne un rumore di passi, energico e inesorabile. La parete grattò il fianco di Saul quando Re Ratto si accovacciò rapidamente e poi rimase immobile. Saul trattenne il respiro. Il rumore dei passi era sempre più vicino. Avrebbe voluto urlare la sua colpevolezza, la sua presenza, qualsiasi cosa pur di spezzare quell'insopportabile tensione. Con una lieve brezza e un momento di calore, i passi andarono oltre. La forma grigia si rimise in moto, un braccio avvinto intorno alle gambe del fardello umano. Come un profanatore di tombe, Re Ratto era chino sotto il peso del corpo immobile di Saul. Re Ratto e il suo carico passarono silenti fra i corridoi. E ancora e ancora arrivarono i rumori dei passi, i suoni di voci e risate. Ogni volta Saul tratteneva il respiro, Re Ratto restava immobile e la gente gli passava assurdamente vicino, quasi abbastanza da toccarlo, ma senza vedere lui o il giovane che trasportava. Saul continuava a tenere gli occhi chiusi. Attraverso le palpebre poteva vedere l'alternarsi di luce e oscurità. Senza che lui lo volesse, la sua mente cominciò a tratteggiare una mappa del commissariato, trasformandolo in una terra di contrasti netti e improvvisi. Hic sunt dracones, pensò Saul, e si sentì assurdamente pronto a ridacchiare. Divenne consapevole di ogni suono con grande acutezza. Gli echi che sentiva contribuivano al suo disperato sforzo cartografico, crescendo o scemando man mano che si allargavano o rimpicciolivano le stanze e i corridoi attraverso i quali veniva trasportato. Un'altra porta si aprì cigolando, e Saul venne immobilizzato. I rumori si svuotarono, cambiarono direzione. Il suo corpo prese a ballonzolare sempre più. Sentì che lo stavano portando verso l'alto. Aprì gli occhi. Erano in una stretta scalinata di gradini grigi, muffita, vecchia e mal illuminata. Da sopra e da sotto giungevano suoni ovattati. Il suo salvatore lo portò su per diverse rampe, piano dopo piano di porte e finestre sudice, e alla fine si arrestò e si piegò per farlo scendere. Saul smontò a fatica dalla spalla ossuta e si guardò intorno. Avevano raggiunto la cima dell'edificio. Alla sua sinistra c'era una porta bianca dietro la quale si sentiva battere su una tastiera. Non potevano andare da nessuna parte. Erano circondati da un muro sporco. Saul si girò verso il suo accompagnatore. «E adesso?» gli sussurrò. Re Ratto gli diede le spalle e guardò le scale. Dritto di fronte a lui c'era una grande finestra ricoperta d'untume, in alto sopra il piccolo mezzanino dove le scale avevano cambiato direzione. Davanti agli occhi sgranati di Saul, la figura grigia piegò di lato la testa e annusò i tre metri d'aria che la dividevano dalla finestra. In un'esplosione di movimento febbrile, agganciò le mani alla balaustra e ci saltò sopra, il piede destro piantato sotto il sinistro, perfettamente immobile e in equilibrio sulla striscia di plastica in discesa. Incassò la testa nelle spalle, contrasse muscoli e nervi uno per volta, senza sosta. Si fermò un attimo, il volto oscuro e tagliente distorto in un ghigno o una smorfia, poi saltò in avanti in un silenzioso frullare di arti che per un istante riempì il vuoto fra mezzanino e soffitto. Volò nell'aria, si afferrò alle maniglie della finestra e piazzò i piedi sul bordo del sottile davanzale. E, improvvisamente come quando si era mosso, rimase immobile, una sagoma bizzarra di braccia e gambe divaricate sul vetro. Il soprabito era la sola cosa che si muovesse, oscillando debolmente. Saul emise un rantolo, si coprì la bocca con una mano, si girò per lanciare uno sguardo terrorizzato alla porta dietro di lui. Re Ratto si stava sinuosamente distendendo. I lunghi arti si disincagliarono e la mano sinistra armeggiò silenziosa con la serratura della finestra. Con uno scatto e una ventata di freddo, la finestra si aprì. Con la mano destra ancora poggiata al davanzale, l'assurda apparizione si contorse spingendo il corpo poco per volta fuori dalla finestra. Si rese impossibilmente sottile e si strizzò nella striscia verticale di buio che era il massimo spazio di apertura di quella finestra. Il passaggio fu simile a un incantesimo, come un genio che esce da una lampada, e Re Ratto si aggrappò all'intelaiatura esterna come aveva fatto con quella interna, in equilibrio su qualche centimetro di legno a cinque piani da terra, finché quegli occhi oscuri si fissarono in quelli di Saul da dietro il vetro sudicio. Solo la mano destra di Re Ratto era ancora all'interno del commissariato. E fece cenno a Saul. All'esterno, la sagoma oscura respirò nebbiolina sul pannello, poi ci scrisse con l'indice della mano sinistra. Scrisse al contrario, così le parole erano nel verso giusto per Saul. TOCCA A TE, scrisse, e attese. Saul cercò di arrampicarsi sulla balaustra. Barcollò goffamente quando la gamba sinistra scivolò verso il pavimento. Si aggrappò con la forza della disperazione e cominciò a issarsi di nuovo, ma il peso del corpo lo tirava verso il basso. Cominciò ad ansimare. Alzò il capo e fissò l'esile figura aggrappata alla finestra. La mano ossuta ancora protesa verso di lui. Saul ridiscese sul mezzanino. Schiacciando quanto più possibile il corpo sul bordo della finestra, l'altro fece oscillare la mano verso il basso, seguendo Saul, spingendola verso il pavimento. Saul guardò la sottile apertura sotto il telaio della finestra: erano poco più di venti centimetri. Abbassò lo sguardo su di sé. Spalle larghe, un po' in carne. Provò a cingersi il girovita con le mani, alzò di nuovo gli occhi verso la finestra, guardò l'essere che lo aspettava all'esterno, scosse il capo. La mano protesa verso di lui artigliò impaziente l'aria, afferrando a scatti manciate di nulla. Non era disposta ad accettare un 'no' come risposta. Da qualche parte sotto di loro, nell'edificio, si sentì sbattere una porta e due voci risuonarono nel pozzo delle scale. Saul si affacciò oltre la balaustra, vide i piedi e la sommità delle teste due piani più in basso. Balzò indietro, fuori dalla loro visuale. Quegli uomini stavano salendo verso il suo mezzanino. La mano continuava a ghermire il vuoto verso di lui; fuori, il volto ombroso era distorto. Saul si posizionò sotto la mano, allungò in alto le braccia e saltò. Dita forti lo presero intorno al polso, si avvinsero, affondarono nella carne. Saul aprì la bocca per urlare, si fermò in tempo, sibilò. Fu sollevato silenziosamente da terra, ottanta chili e più di sangue, carne e vestiti. Un'altra mano scivolò intorno al suo corpo, un piede calzato in uno stivale lo bloccò rapidamente da sotto. Come faceva il suo snodato benefattore a reggersi in equilibrio? Saul si contorse in aria, vide la finestra sempre più vicina. Girò la testa di lato, sentì le spalle e il torace che si incastravano in quell'esile varco. Le mani scivolarono sul suo corpo, trovarono appiglio, facilitarono il passaggio al mondo esterno. Adesso Saul stava scivolando attraverso la finestra, la pancia dolorosamente premuta contro la serratura fissata all'intelaiatura, ma si muoveva con fin troppa fluidità in quel minuscolo spazio che lo portò incontro all'aria fredda. Per quanto impossibile, era passato. Il vento lo schiaffeggiò. Un caldo respiro gli solleticò il collo. «Aggrappati.» L'ordine arrivò in un sibilo mentre Saul veniva alzato in aria. E Saul si aggrappò. Avvolse le gambe intorno alla vita di Re Ratto e cinse con le braccia quelle spalle ossute. Re Ratto era in piedi sulla minuscola sporgenza, gli stivali precariamente aggrappati allo strato di vernice. Saul, che era molto più grosso, era appollaiato sulla sua schiena, raggelato dal terrore. Re Ratto si teneva con la mano destra al telaio della finestra; la sinistra era infilata in una crepa assurdamente sottile sopra la sua testa. Davanti a loro, una distesa di mattoni saliva per un metro e mezzo, coronata da una grondaia di plastica. E poi il tetto, con le sue tegole così ripide che da sotto neanche si vedevano. Saul si girò. Sentì lo stomaco che gli si inabissava come un'ancora. Cinque piani più in basso c'era il cemento cosparso di spazzatura di un vicolo gelido. Il contraccolpo delle vertigini gli fece venire la nausea. La mente gli strillava di mettere i piedi a terra. Non può restare appeso così!, pensò Saul. Non può restare appeso così. Si accorse che il corpo flessibile sotto di lui cambiava posizione e quasi urlò. Sentiva le voci dalle scale sempre più vicine alla finestra, ma all'improvviso il suono parve arretrare e Saul sentì che si stava muovendo di nuovo. Re Ratto alzò la mano destra dalla finestra e la spinse in alto per avvinghiare le dita intorno a un chiodo arrugginito conficcato nel muro per uno scopo da tempo dimenticato. Poi mosse la mano sinistra, che strisciò rapida lungo percorsi invisibili fra malta e mattoni per fermarsi all'improvviso e aggrapparsi in un punto della superficie apparentemente arbitrario. Quelle dita avevano un'acuta sensibilità per indizi e potenziali invisibili nella struttura architettonica. I piedi calzati negli stivali abbandonarono il davanzale. Saul si trovò ritorto su un lato quando Re Ratto slanciò la gamba destra più su della spalla, reggendo sé stesso e il suo fardello solo con la forza delle nocche sbiancate. I piedi grattarono la parete, sondandola come tentacoli di polipo, finché non trovarono un appiglio e si chiusero su una qualche minima asperità, qualche imperfezione del muro. Re Ratto mosse in alto la mano destra, e fece presa; poi la sinistra, poi la destra, e questa volta si aggrappò al bordo della grondaia di plastica nera che segnava il confine fra mattoni e tegole. La grondaia emise un gemito di dolore ma lui, imperturbato, vi si appese con entrambe le mani. Richiamò le ginocchia al ventre, i piedi piantati con fermezza contro i mattoni, rimase in equilibrio per un istante e poi spinse in fuori con le cosce, come un nuotatore. Saul e Re Ratto fecero una capriola in aria. Saul si sentì strillare quando il muro, il vicolo dabbasso, le luci dei palazzi, i lampioni e le stelle girarono tutto intorno alla sua testa. La grondaia crepitò quando Re Ratto cambiò posizione, le mani al centro del cerchio descritto dal suo corpo. Poi lasciò la presa, i piedi incontrarono le tegole scoscese, lui si piegò per attutire il rumore e, torcendo il busto, si lasciò cadere disteso sul tetto. Quasi senza pausa, si mise a quattro zampe e corse sopra le tegole come un ragno, con Saul aggrappato a lui così forte che sembrava non sarebbe sceso mai più. Re Ratto risalì carponi il declivio di ardesia, con gli stivali pesanti che non facevano alcun rumore. Come un funambolo, quella figura surreale strisciò lesta lungo l'apice del tetto, verso i fumaioli e la torre di mattoni che svettava al di là. Il terrore aveva cementato Saul a quel corpo, le dita ritorte nel tessuto del fetido soprabito con la tenacia del rigor mortis. Ma Re Ratto le aprì con facilità e se lo tolse di spalla, depositandolo, tremante, all'ombra di un camino. E lì Saul rimase. Rabbrividì immobile per diversi minuti, con la sagoma indistinta dell'uomo capace di fare cose impossibili che incombeva su di lui e lo ignorava. Saul sentì una parte di sé che cadeva vittima dello shock, tremando di un freddo ben più intenso di quello del vento notturno. Ma gli spasmi passarono, il pericolo rientrò. Qualcosa nella follia di quella sera lo stava placando. Che senso aveva essere terrorizzati?, si chiese. Aveva rinunciato alla razionalità da circa mezz'ora, e allora tanto valeva immergersi completamente in quella notte assurda. Smise gradualmente di rantolare. Distese braccia e gambe. Alzò lo sguardo su Re Ratto, che fissava la grossa torre davanti a loro. Saul si puntellò con le mani e poi, trattenendo il respiro, si alzò piantando ciascun piede su un lato del vertice del palazzo, vacillando sotto ondate di vertigini. Si sorresse poggiando la mano sinistra al comignolo e poté rilassarsi un po'. Re Ratto fece guizzare lo sguardo verso di lui per un istante, poi si allontanò di qualche passo bilanciandosi con noncuranza sulla cima del tetto. Saul guardò la linea dell'orizzonte londinese. Un impeto di euforia gli si levò dentro e andò a salire, e Saul ondeggiò e strillò un'incredula risata. «È inconcepibile! Che cazzo ci faccio quassù?» Girò di lato la testa per guardare Re Ratto, che aveva preso di nuovo a studiarlo con quei suoi occhi a malapena visibili. Re Ratto fece un rapido cenno oltre la massa del fumaiolo, e quando Saul si girò si rese conto che quegli occhi non erano affatto fissi su di lui. Il fianco dell'alto caseggiato era costellato di luci. «Guardali» disse Re Ratto. «Dietro le finestre.» Saul guardò e vide, qua e la, figure minuscole che passavano in tutta fretta, ridotte a uno stralcio di colore in movimento. Al centro del palazzo una di quelle chiazze d'ombra restava immobile: qualcuno si era affacciato dalla finestra del suo appartamento e guardava oltre le collinette e i poggi di ardesia sui quali si trovavano Saul e Re Ratto, che non si curavano di essere scoperti grazie al favore della notte. «Puoi dire addio a tutto questo, ormai» fece Re Ratto. Saul girò il capo verso di lui, perplesso. «Quel tipo laggiù, fermo a guardare, ecco, anche tu prima non potevi arrivarmi più vicino di così. Il posto che lui sta guardando adesso - no, non lo sta guardando, ne ha colto uno scorcio, un accenno, qualcosa che gli formicola nella coda dell'occhio - questa adesso è casa tua, figliolo.» Il cupo ringhiare di Re Ratto camuffava le emozioni, ma quell'essere sembrava comunque soddisfatto, come per un lavoro ben fatto. «Tutto il resto, quello è solo un passaggio intermedio per te ormai. Tutte le grandi strade, i salotti e tutto il resto, è solo riempitivo, è solo fuffa, non è la vera città. Nella vera città ci arrivi dalla porta sul retro. Ti ho visto alle finestre, di sera, quando si chiude il meriggio. Gli occhi ben aperti, giocavi a guardare ma non toccare. Bene, adesso hai toccato. Tutti i terreni vacanti e tutto - questo è il tuo posto, il tuo buco, la tua tana, Saul. Questa è Londra. «Non puoi più tornare indietro, ormai, non trovi? Resta con me, ragazzo. Vedrai che con me andrà tutto bene.» «Perché io?» chiese lentamente Saul. «Cosa vuoi da me?» Si fermò e, forse per la prima volta da diverse ore, ripensò al motivo per cui era finito al commissariato. «Che sai di mio padre?» Re Ratto si girò a fissarlo, e i suoi lineamenti già così misteriosi erano adesso invisibili alla luce della luna. Senza distogliere lo sguardo da lui, si abbassò fino a sedersi a cavalcioni del bordo del tetto come un uomo a cavallo. «Scivola quaggiù, compare, e ti racconterò la storia. Non ti piacerà.» Saul si calò con cautela, girandosi verso Re Ratto, e si trascinò avanti finché non fu a mezzo metro da lui. Se qualcuno li avesse visti, si rese conto, li avrebbe scambiati per due ragazzetti, goffi personaggi presi da un fumetto, seduti con le gambe penzoloni. L'euforia che l'aveva colto così all'improvviso era svanita altrettanto rapidamente. L'ansia lo faceva deglutire a vuoto. Ripensò a suo padre. Era questa la chiave di tutto, pensò; era questo l'elemento catalizzatore, la legenda che gli avrebbe permesso di trarre un senso dall'irrealtà che l'aveva ingoiato. Re Ratto parlò, e proprio come era successo nella cella, la sua voce prese un ritmo, una monotonia ipnotica simile al suono di una cornamusa. Il senso e il significato delle sue parole strisciarono nella mente di Saul tanto per insinuazione quanto per comprensione razionale. «Questa Londralandia, Londra, questa è la mia magione, ma io sono stato ovunque. I miei piccoli cortigiani hanno trovato grano e spazzatura da Trusciare. Fanno il mio volere, perché io sono il loro re. Ma non sono mai stato il solo, Saul; non è così che funziona. I ratti credono nei loro Pupi, sfornano nidiate di altre bocche pronte a rubacchiare, più sono meglio è. «Che sai di tua madre, Saul?» La domanda lo colse di sorpresa. «Io... si chiamava Eloise. Era, ehm, un'assistente sanitaria, faceva visite a domicilio... morì quando nacqui io, qualcosa andò storto...» «Hai visto qualche Cartola?» Saul scosse il capo, confuso. «Cartole: fotografie, ritratti.» «Certo... è bassa e scura di pelle... bella... Ma perché? Dove vuoi arrivare?» «A volte, caro il mio compare, a volte ci sono le pecore nere, i buoni a nulla, se mi segui. Scommetterei un bel po' di soldi sul fatto che ogni tanto tu e il tuo vecchio vi saltavate alla gola, è vero? Le cose non andavano come ti sarebbe piaciuto, è così? Be', pensi davvero che per i ratti non sia lo stesso? «Sempre stata una nobil donzella, la tua mammina. Ha dato un sacco a tuo padre, e lui a lei. Era una vera bellezza, succulenta, chi avrebbe detto di no a un tal bocconcino?» Re Ratto chiuse la frase con un inchino affettato, girò la testa e guardò Saul con la coda dell'occhio. «La tua mammina fece una scelta, Saul. Assistente sanitaria! Che battuta sfacciata. Se devi prendere un ladro chiedi a un ladro, dicono così, giusto? E la stessa cosa vale per lei. Entrava in un posto, una sola sniffata con le froge, e la tua mamma sapeva esattamente quanti ratti c'erano, e dove. Recidiva, traditrice, la chiamavano così, ma immagino che sia la forza dell'amore...» Saul era incredulo, non riusciva a fare altro che fissare Re Ratto. «Non era strutturata per quelli come te. L'hai fatta secca col tuo arrivo. Sei bello grosso e forte, figliolo, probabilmente più forte di quel che pensi. Puoi fare un sacco di cose, solo che ancora non lo sai. Scommetto che ti sei imbambolato a guardare fuori da quelle finestre di notte più a lungo e con più voglia di tutti i tuoi compari. Secondo me è un sacco di tempo che provi a entrare per davvero in questa città. «Vuoi sapere chi ha fatto la pelle al tuo vecchio, ne sono sicuro. Quella sì che era irascibilità, voglio dire, un tizio spiaccicato lì davanti, nel giardino. «Quello che l'ha fatto... sta dando la caccia a te. Il tuo vecchio c'è solo finito di mezzo. «Tu sei un ragazzo speciale, Saul, hai sangue speciale nelle vene, e c'è uno in città che vorrebbe vederlo scorrere. La tua mamma era mia sorella, Saul. «La tua mamma era un ratto.» 4 Con quell'affermazione insensata sospesa nell'aria, Re Ratto si dondolò sulla carne del culo e rimase in silenzio. Saul scosse il capo, dibattuto fra incredulità, emozione e disgusto. «Era... cos'era?» «Un... cazzutissimo... ratto.» Adesso Re Ratto parlava lentamente. «Era strisciata fuori dalle fogne perché si era innamorata del tuo vecchio. Più tragico di Romeo e Giulietta. Anche lei era di sangue reale, ma andò lo stesso. Ma non riuscì a liberarsi di me. Di tanto in tanto la passavo a trovare; lei mi diceva di portare via le chiappe. Voleva lasciarsi tutto alle spalle, ma con quel suo nuovo naso sentiva la sua stessa puzza. Non si poteva scrollare di dosso la sua nascita, sai. Il sangue non è acqua, e quello dei ratti è più sangue del sangue.» Da qualche parte nel nero di pece sottostante, un'auto-pattuglia balzò fuori dal palazzo schizzando luce azzurra. «E da quando tua madre è stata messa sottoterra, io tengo d'occhio te: cerco di tenerti fuori dai guai. A che serve altrimenti la famiglia, Saul? Ma adesso pare che la situazione sia andata avanti. Non puoi sfuggire al sangue. A quanto pare tí hanno sgamato, e il tuo vecchio ha dovuto fare il volo.» Saul sedeva immobile, lo sguardo perso al di là di Re Ratto. Le parole, quelle dichiarazioni letali accompagnate da una specie di inchino, avevano dischiuso una porta dentro di lui. E, come sullo sfondo di tutti i momenti cristallizzati che ora ricordava, Saul poté vedere un corpo grasso e potente che cadeva al rallentatore nell'aria della notte, la bocca spalancata in un grido di paura e stupore, gli occhi che ruotavano frenetici in cerca di salvezza, i radi capelli tremolanti come fiamme di candela, le guance smosse dall'improvviso cambio di gravità, gli arti spessi che pagaiano invano, scintille di vetro frastagliato che gli vorticavano intorno mentre volava verso il prato buio, il terreno indurito dal gelo come quello della tundra. Saul si sentì stringere la gola, ed emise un debole verso di dolore. Fu sorpreso dall'istantanea velocità con cui le lacrime gli inondarono il campo visivo. «Oh, papà...» singhiozzò. Re Ratto era furibondo. «Lascia stare, lascia stare, ci riesci a mettere da parte queste cazzate?» La mano saettò e colpì leggera Saul sul viso. «Ehi. Ehi. Basta così, cazzo.» «Vaffanculo!» Saul era riuscito a trovare la voce nonostante stesse piangendo, tirando su col naso e asciugandosi con la manica del maglione datogli dalla polizia. «Smettila almeno per un momento. Lasciami in pace...» Sprofondò di nuovo fra le lacrime per suo padre. Si batteva sulla testa nella sua solitudine, strizzava gli occhi come se lo stessero torturando, gemeva a ritmo con le botte che si dava sulla fronte. «Mi dispiace, papà, mi dispiace, mi dispiace...» cantilenava nel suo pianto sommesso. Le parole erano ingarbugliate e confuse da quella sensazione di isolamento e da una terribile rabbia appena abbozzata. Si avvolse la testa fra le braccia, disperato e solo in cima al tetto. Attraverso lo spazio fra le due braccia, vide che Re Ratto non era più seduto davanti a lui: si era alzato senza far rumore e aveva in qualche modo raggiunto l'altra estremità del tetto, dove se ne stava a guardare Londra, le spalle rivolte a Saul e la sua tristezza che tanto lo adirava. Saul fu scosso dai singhiozzi mentre da dietro lo schermo delle mani guardava la strana figura appollaiata fra due sporgenze di mattoni. Re Ratto. Suo zio. Sempre piangendo, si spinse all'indietro finché non sentì l'umida pressione del fumaiolo contro la schiena. Si girò a guardare e vide che due comignoli quasi si toccavano vicino al bordo del tetto, lasciando fra loro un vuoto, una tana in cima al palazzo, nella quale strisciò dopo una rapida contorsione. Si rannicchiò in quel piccolo spazio, isolato dal cielo e dal baratro vertiginoso su tutti i lati, lontano dalla vista di Re Ratto. Era sfinito, la stanchezza gli era filtrata fin nelle ossa. Si distese su un fianco in quello stanzino angusto e scosceso e si coprì la testa con le mani. Pianse ancora un po' finché le lacrime divennero meccaniche, come un bambino che ha dimenticato perché si dispera. Saul giacque sul declivio di tegole sotto i comignoli, digiuno, con addosso i vestiti cenciosi di qualcun altro, solo e del tutto confuso fino a che, assurdamente, si addormentò. Al suo risveglio, il cielo era ancora buio, con appena una debole frangia di grigio a est. Saul non ebbe tempo di concedersi i lussi del mattino, niente lungo e confuso stiracchiarsi, niente lento ricordare dov'era e perché. Aprì gli occhi sul rosso dei mattoni e con un brivido di claustrofobia si accorse di essere circondato; avvolto intorno a lui c'era Re Ratto. Trasalì e si drizzò per uscire da quell'abbraccio solo funzionale, privo di qualsiasi sentimento. Re Ratto teneva gli occhi aperti. «'Giorno, ragazzo. Freddino nelle ore piccole. Ho pensato che potevamo scambiarci un po' di calore, così sonnecchiavi meglio.» Re Ratto si alzò come una molla che si srotola, stendendo un arto per volta. Si afferrò alla cima dell'alto fumaiolo e si tirò su con le braccia, le gambe penzoloni. Guardò lentamente da una parte all'altra, controllando la cupa distesa urbana, prima di raschiarsi rumorosamente la gola e sputare un grumo di catarro giù nel comignolo. Solo allora rilassò le braccia e si lasciò scendere di nuovo verso il tetto. Saul si mise faticosamente in piedi, scivolando sulle tegole. Si pulì le lacrime e il sudiciume dal viso. Re Ratto si girò verso di lui. «Non abbiamo più finito la nostra chiacchierata. Siamo stati... interrotti, stanotte. Tu hai un casino di cose da imparare, compare, e l'insegnante ce l'hai davanti agli occhi, che ti piaccia o meno. Ma per prima cosa, vediamo di tagliare la corda.» Rise: un osceno latrato gutturale, che punzecchiò l'udito di Saul. «Andavano a manetta, stanotte. Niente sirene, bada bene, non volevano metterti sul chi va là, secondo me, ma erano frenetici: macchine e agenti che correvano come se avessero il culo in fiamme, come ai bei vecchi tempi, e io che me ne sto qui a fargli cucù da sopra il loro tetto.» Rise di nuovo, un suono che, come tutti quelli da lui emessi, sembrò partire ad appena qualche centimetro dall'orecchio di Saul. «Oh sì, io sono un ladro di gran successo.» Pronunciò questa battuta finale con innaturale entusiasmo, quasi stesse dicendo le sue battute in una recita. Zampettò verso il bordo del tetto, assurdamente sicuro e in equilibrio sul pendio scosceso. Aggrappandosi alla grondaia, andò in perlustrazione oltre il bordo, finché non trovò quello che stava cercando. Fece cenno a Saul perché lo seguisse. Saul avanzò a quattro zampe lungo il bordo del tetto, aveva paura di arrischiarsi sulle tegole grigie che sembravano così malandate. Arrivò direttamente sopra Re Ratto, e si fermò lì ad aspettare. Re Ratto scoprì i denti. «Scivola giù» sussurrò. Con entrambe le mani, Saul si afferrò alla piccola sporgenza di cemento su cui era seduto e provò a scavalcarla piano con una gamba, finché non si ritrovò a braccia e gambe spalancate sul pendio sopra Re Ratto. A quel punto le braccia si ammutinarono, rifiutarono di lasciare la presa. Saul cambiò rapidamente idea sul da farsi e provò a issarsi di nuovo sul bordo del tetto, ma i muscoli erano irrigiditi dal terrore. Intrappolato su quella superficie scivolosa, si lasciò prendere dal panico. Le dita infreddolite persero l'appiglio. Per un lungo, stomachevole istante scivolò giù verso la morte, finché non incontrò la forte mano di Re Ratto. Si arrestò bruscamente, venne prelevato dal tetto e lanciato all'insù in un terrificante movimento ad arco che lo depositò pesantemente su una scala antincendio d'acciaio più in basso. Il rumore del suo atterraggio fu ovattato e inconsistente. Sopra di lui ghignava Re Ratto. Era ancora appeso al bordo del tetto con la mano sinistra, la destra protesa sopra le scale dove aveva depositato Saul. E sotto lo sguardo di quest'ultimo, si lasciò andare e volo giù per la breve distanza che lo separava dalla maglia di ferro della piattaforma, i grossi stivali che impattarono senza alcun rumore. Saul aveva il cuore in gola per la paura, ma quell'imbarazzante caduta lo aveva un po' galvanizzato. «Non... non sono un sacco di patate, cazzo» sibilò con falsa arroganza. Re Ratto ghignò. «Tu non sai nemmeno qual è il sopra e quale il sotto, mostriciattolo. Finché non avrai un po' di sale in quella tua zucca, sarai proprio e solo un sacco di patate.» I due scesero silenziosi per i gradini, superarono porta dopo porta fino ad arrivare al vicolo. L'alba arrivò in fretta. Re Ratto e Saul si incamminarono per le strade crepuscolari. Impaurito ed emozionato, Saul quasi si aspettava che il suo accompagnatore ripetesse la fuga rocambolesca della sera prima, e così lanciava continue occhiate ai tubi di scolo e ai tetti dei garage, possibili ingressi per il mondo dei tetti. Ma questa volta rimasero a terra. Re Ratto guidò Saul fra cantieri edili deserti e parcheggi vuoti, giù per stretti passaggi travestiti da vicoli ciechi. Il percorso era scelto con un istinto che Saul non comprendeva, e non incontrarono nessun passante mattiniero. Il buio andava svanendo. Alle sette del mattino, la luce del giorno, debole e anemica, aveva già dato tutto quello che aveva da dare. Saul si appoggiò alla parete di un vicolo. Re Ratto era incorniciato dall'entrata del vicolo stesso, il braccio destro proteso a sfiorare i mattoni, la luce del giorno alle sue spalle che ne delineava i contorni come il protagonista di un film noir. «Muoio di fame» disse Saul. Parte seconda La città nuova 5 Fabian stava cercando di chiamare Natasha ma non riusciva a raggiungerla. Aveva il telefono fuori posto. La notizia del padre di Saul si stava diffondendo fra i suoi amici come un virus, ma per il momento Natasha era come immune al contagio. Era passato da poco mezzogiorno. Il sole era lucente ma freddo come la neve. I suoni di Ladbroke Grove filtravano fra i vicoli e salivano fino al primo piano di un appartamento su Bassett Road. Si infilarono sotto la finestra e riempirono il salotto, un mormorio di cani, macchine e venditori di giornali. I suoni erano deboli, erano quello che in città passava per silenzio. Nell'appartamento, una donna se ne stava immobile davanti a una tastiera. Era bassa e aveva un viso severo, con le sopracciglia nere che si incontravano sopra il naso a scimitarra. I capelli lunghi erano neri, la pelle olivastra. Si chiamava Natasha Karadjian. Natasha aveva gli occhi chiusi e ascoltava le strade all'esterno. Allungò una mano e premette il tasto di accensione del campionatore. Si sentì un tonfo statico quando con uno schiocco gli amplificatori presero vita. Natasha passò le dita sui tasti e il cursore. Era immobile da un minuto o due, ormai. Anche se era sola, si sentiva un po' in imbarazzo. Raramente permetteva che qualcuno la guardasse mentre creava la sua musica. Temeva che l'avrebbero presa per una presuntuosa, con quei preparativi silenziosi e gli occhi chiusi. Digitò un messaggio su un settore di piccoli tasti, girò il controllo del cursore, mandò sul display a cristalli liquidi il bottino dei suoi saccheggi musicali. Fece scorrere l'elenco e pescò da quel barattolo digitale una delle sue linee di basso preferite. L'aveva sgraffignata da un vecchio e dimenticato pezzo reggae, l'aveva campionata e conservata, e adesso la tirò fuori, la mise in loop e le donò nuova vita. Quel suono zombie viaggiò nelle interiora del macchinario e attraverso i cavi, arrivò al grande stereo nero poggiato alla parete ed esplose da quei potenti amplificatori. Il suono riempì la stanza. Il basso era intrappolato. Il campione finiva proprio nel momento in cui il bassista stava per arrivare al crescendo, e l'attesa spasmodica era percepibile nelle corde pulsanti che si protendevano verso qualcosa, un virtuosismo... poi una pausa, e il ciclo ricominciava da capo. Questa linea di basso era al purgatorio. Prendeva focosamente vita con un ricorrente impeto di emozione, in attesa di una libertà che non veniva mai. Natasha ciondolava lentamente il capo. Quello era break-beat, il ritmo della musica torturata. Natasha lo adorava. Mosse di nuovo le mani. Il beat incalzante di un tamburo si unì al basso, coi piatti che ronzavano come insetti. E il suono andò in loop. Natasha muoveva le spalle a tempo con la musica. Con gli occhi sgranati scorse l'elenco delle sue vittime, suoni messi in salamoia, e trovò quello che cercava: un pezzo di tromba di Linton Kwesi Johnson, un gemito di Tony Rebel, un urlo invitante di Al Green. Li lasciò cadere nella sua canzone. E si accodarono con naturalezza al rollio del basso, al battere dei tamburi. Ecco la jungle. Figlia dell'house, figlia del raggamuffin, figlia della dancehall, l'apoteosi della musica black, una colonna sonora drum and bass per una Londra di quartieri popolari e pareti sporche, giovani bianchi e giovani neri, e ragazze armene. La musica non accettava compromessi. Il ritmo era rubato dall'hip hop, il figlio del funk. I beat erano veloci, troppo veloci per ballarci sopra se non eri fatto. Ed era la linea di basso che dovevi seguire coi piedi era la linea di basso che dava alla jungle la sua anima. E sopra la linea di basso c'era la vetta della jungle: gli alti. Accordi e strilli rubati che viaggiavano come surfisti sulle onde del basso. Erano sfuggenti e ammiccanti, stralci di suoni che prendevano vita con un guizzo e scivolavano sul beat, lo seguivano, e con un guizzo uscivano di scena. Natasha annuì soddisfatta. Riusciva a sentire il basso. Lo conosceva intimamente. Le restavano invece da cercare i suoni da mettere in cima, voleva qualcosa di perfetto, un leitmotiv da intessere dentro e fuori dal suono della batteria. Natasha conosceva quelli che gestivano i club, e loro passavano sempre la sua musica. Alla gente i suoi pezzi piacevano, e questo le faceva guadagnare rispetto e prenotazioni. Ma provava una vaga insoddisfazione per tutto quello che scriveva, anche quando in questa sensazione c'erano punte di orgoglio. Quando finiva un pezzo non c'erano purificazione o sollievo, solo un lieve disagio. Natasha andava in giro, saccheggiava le collezioni di musica dei suoi amici in cerca dei suoni che voleva rubare, oppure li creava lei stessa sulla tastiera, ma questi suoni non la toccavano mai come invece faceva il basso. Il basso non le sfuggiva mai; le bastava allungare una mano ed eccolo lì, riversato dagli amplificatori completo e perfetto. Il pezzo stava arrivando al suo crescendo: Gwan, esortò una voce campionata, Gwan gyal. Natasha spezzò il beat, sciolse il ritmo, lo ridusse alla sua essenza. Strappò la carne dalle ossa della canzone e i campioni echeggiarono nella cavernosa gabbia toracica, nel ventre del beat. Come now... we rollin' this way, rudebwoy... Natasha tirò via i suoni uno per uno, finché non rimase solo il basso. Il basso aveva fatto cominciare la canzone; ora l'avrebbe anche chiusa. La stanza tornò nel silenzio. Natasha attese che nelle orecchie le strisciasse di nuovo il silenzio della città fatto di macchine e bambini. Si guardo intorno. Il suo appartamento consisteva di una piccola cucina, una piccola stanza da bagno e la grande stanza da letto nella quale si trovava in quel momento. Natasha aveva appeso la sua magra collezione di poster e stampe nelle altre stanze e in corridoio; lì invece le pareti erano spoglie. La stanza stessa era vuota, a eccezione di un materasso sul pavimento, la sua tastiera e il massiccio mobile nero che ospitava lo stereo. Il legno del pavimento era tutto attraversato da cavi neri. Natasha si chinò a rimettere a posto la cornetta del telefono. Era lì lì per andare in cucina quando suonò il campanello della porta. Allora attraversò la stanza e andò ad affacciarsi alla finestra già aperta. C'era un uomo davanti casa sua, un uomo che la guardò dritto negli occhi. Natasha colse lo scorcio di un volto sottile, occhi chiari e lunghi capelli biondi, poi si girò di nuovo verso la stanza e scese le scale. Il tizio non le era sembrato un testimone di Geova né un piantagrane. E così lei si avviò per il sudicio ballatoio del palazzo. Dal vetro affumicato della porta vide che l'uomo era molto alto. Aprì, lasciando entrare le voci della casa accanto e la luce del sole che si era riversata per strada. Guardò il suo visitatore dal volto stretto. Era alto più di un metro e novanta, circa trenta centimetri più di lei, ma era così magro che sembrava potesse spezzarsi in due da un momento all'altro. Doveva essere sulla trentina, ma era tanto pallido che era difficile a dirsi. Aveva i capelli di un giallo malaticcio. Il pallore del viso era ancora più evidente per via della giacca di pelle nera. Sarebbe sembrato davvero malmesso se non fosse stato per i luminosi occhi azzurri e l'aria di frenetica animazione. Cominciò a sorridere prima che la porta fosse del tutto aperta. Natasha e il suo ospite si guardarono, lui sorridendo, lei con un'espressione guardinga e perplessa. «Splendida» disse lui all'improvviso. Natasha lo fissò. «La tua musica» fece l'uomo. «Splendida.» * * * La sua voce era più sonora e profonda di quanto lei avrebbe creduto possibile per una costituzione così esile. Era un po' ansimante, come se avesse fretta di pronunciare tutte le sue parole. Natasha continuò a fissarlo e socchiuse gli occhi. Come inizio per una conversazione era davvero troppo assurdo. Non si sarebbe lasciata prendere in giro. «In che senso?» chiese bruscamente. L'uomo le sorrise come a chiedere scusa. Il flusso delle sue parole rallentò lievemente. «Stavo ascoltando la tua musica» spiegò. «Sono passato di qua la settimana scorsa e ti ho sentita che suonavi da quaggiù. Ti dico, me ne stavo qua ad ascoltarti a bocca aperta.» Natasha era imbarazzata e stupita. Fece per interromperlo, ma lui proseguì. «Poi sono tornato e ti ho sentito di nuovo. Mi fa venire voglia di mettermi a ballare per strada!» Rise. «Poi la volta seguente ti sei fermata a metà di un pezzo, e così ho capito che stavo sentendo qualcuno che suonava dal vivo. Avevo creduto che fosse una registrazione. E il pensiero di te lì sopra a creare musica è stato davvero esaltante.» Natasha poté finalmente parlare. «Tutto ciò è molto... lusinghiero. Ma hai bussato alla mia porta solo per dirmi questo?» Quell'uomo la innervosiva, con quel sorriso esagitato e la voce ansimante. Solo la curiosità le impediva di sbattergli la porta in faccia. «Non ho ancora un fan club.» Lui la fissò, e il suo sorriso cambiò pelle. Fino a quel momento era stato sincero, quasi infantile nel suo entusiasmo. Le labbra si chiusero fino a nascondere i denti. Poi l'uomo raddrizzò la lunga schiena e le palpebre calarono per metà sugli occhi. Piegò leggermente la testa di lato, senza distogliere lo sguardo da lei. Natasha avvertì un'ondata di adrenalina. Guardò il suo visitatore con un certo sgomento. Il cambiamento era straordinario. Adesso lui la fissava con un'espressione così sessualmente carica, così piena di una disinvolta consapevolezza, da darle le vertigini. Era furiosa con quello sconosciuto. Scosse il capo e si preparò a chiudergli la porta in faccia. Lui la tenne aperta. Prima che Natasha potesse dire alcunché, l'arroganza di quell'uomo era già svanita, sostituita dallo sguardo di prima. «Ti prego» si affrettò a dire il visitatore. «Scusa. Non mi sono spiegato bene. Sono agitato perché... cerco di farmi coraggio per parlare con te. Vedi,» proseguì «quello che suoni è meraviglioso, ma a volte sembra un po' - non ti arrabbiare - un po' incompiuto. È come se la parte degli alti non... non funzionasse del tutto. E non ti avrei mai detto una cosa del genere se non suonassi un po' anch'io e se non credessi che forse possiamo aiutarci a vicenda.» Natasha fece un passo indietro. Si sentiva affascinata e minacciata. Eludeva sempre le domande sulla sua musica, e a meno che non fosse coi suoi più cari amici si rifiutava di parlare dei sentimenti che le faceva provare. Quella frustrazione intensa ma indefinita veniva raramente tradotta in parole, come se parlandone rischiasse di darle forma. Natasha aveva scelto di tenerla a bada con l'offuscamento, ai suoi occhi quanto a quelli degli altri, e adesso quest'uomo aveva diradato la sua cortina con una facilità disarmante. «Hai qualche suggerimento?» gli disse con tutta l'acidità possibile. L'uomo si girò indietro e prese da terra un astuccio nero. Lo agitò davanti a lei. «Forse ti sembrerà un po' presuntuoso,» rispose «e purtroppo penserai che credo di essere meglio di te, ma non è così. è solo che quando ti ho sentito suonare, ho semplicemente capito che potevo integrare la tua musica.» Aprì il fermaglio dell'astuccio e lo dischiuse. Natasha vide un flauto smontato. «Lo so che posso sembrarti pazzo» si affrettò ad anticiparla lo sconosciuto. «Crederai che quello che suoni tu e quello che suono io sono due cose completamente diverse. Ma... io cerco dei bassi come i tuoi da più tempo di quanto puoi immaginare.» Parlava con sincerità e trasporto adesso, le sopracciglia aggrottate e gli occhi fissi in quelli di lei. Natasha ricambiò ostinatamente quello sguardo, rifiutando di lasciarsi sopraffare dalla meraviglia per quell'apparizione alla sua porta. «Voglio suonare con te» dichiarò l'uomo. Questa è una stupidaggine, pensò Natasha: se anche quel tizio non fosse stato arrogante oltre ogni limite, non si suona la jungle col flauto. Era passato tanto di quel tempo dall'ultima volta che lei aveva visto uno strumento tradizionale che sentì una raffica di déjà vu: immagini di sé stessa a nove anni che martellava lo xilofono nella banda della scuola. I flauti erano per le entusiaste cacofonie in mano ai bambini o per gli alieni paesaggi della musica classica, un mondo spaventoso fatto di grande bellezza ma anche di odioso esclusivismo sociale, un mondo nel quale lei non era mai potuta entrare, le mancavano i codici d'accesso. Ma, cosa sorprendente, questo estraneo allampanato l'aveva colpita. Natasha voleva farlo entrare per sentirgli suonare il flauto nella sua stanza. Voleva sentirlo suonare su qualche sua linea di basso. Certe band di etichette indipendenti l'avevano già fatto, lo sapeva; i My Bloody Valentine avevano usato dei flauti per le loro dissonanze musicali. E se anche il risultato le era rimasto assolutamente indifferente come tutti i pezzi di quel genere, di sicuro il connubio non era meno inverosimile che con la jungle. Natasha si rese conto di essere tentata dall'idea. Ma non aveva nessuna intenzione di cedere così. Aveva fama di essere intimidatoria. Non era abituata a sentirsi così disarmata, a veder bruciare in quel modo le sue difese. «Ascolta» disse lentamente. «Non so cosa ti fa credere di avere il diritto di parlare dei miei pezzi. Perché dovrei suonare con te?» «Proviamo almeno una volta» replicò lui, e di nuovo quel cambiamento improvviso gli inondò i lineamenti, lo stesso sorriso a piegare gli angoli della bocca, la stessa nonchalance ad appesantire le palpebre sugli occhi. E Natasha si sentì all'improvviso furente con questo presuntuoso segaiolo uscito da una qualche scuola di belle arti, si sentì piena di livore dove un istante prima c'era interesse, e così si spinse in avanti e in punta di piedi per portare il viso quanto più possibile vicino a quello di lui, poi inarcò un sopracciglio e disse: «Non ci penso neanche.» E gli sbatté la porta in faccia. Risalì le scale a grandi falcate. La finestra era aperta. Lei si fermò accanto alla parete in modo da guardare giù in strada senza essere vista. Non c'erano segni dell'uomo. Tornò alla tastiera. Sorrise. E va bene, stronzo arrogante, pensò. Vediamo quanto sei bravo. Abbassò leggermente il volume, e tirò fuori un'altra base ritmica dalla sua collezione. Questa volta le percussioni esplosero dal nulla. Il basso arrivò a inseguirle, alternandosi al rullante e incorniciandone il suono in uno sfondo funky. Natasha ci buttò dentro qualche urlo minimale e frammenti di fiati, un istante di tromba mandato in loop, ma gli alti erano appena un accenno; era un'offerta per l'uomo lì fuori, ed era tutto ritmo. I beat fecero il loro giro una volta, due. Poi dalla strada veleggiò un esile scorcio di musica, il trillo di un flauto che pareva motteggiare la ripetizione circolare della sua musica, ma in realtà si rielaborava, cambiava un po' a ogni giro. L'uomo era in piedi sotto la sua finestra, le labbra allo strumento montato in tutta fretta. Natasha sorrise. Il tizio era degno della sua arroganza. L'avrebbe delusa se fosse stato altrimenti. Spogliò il beat di qualsiasi orpello e lo lasciò in loop. Si fece indietro e restò in ascolto. Il flauto svolazzava sulle percussioni, giocava col beat, lo toccava quanto bastava per restare ancorato, poi si trasportava via. All'improvviso divenne una serie di sfarfallii in staccato. Suonava a ritmo fra basso e batteria, gemeva come una sirena e poi balbettava come l'alfabeto morse. Natasha era... non ipnotizzata, forse no, ma impressionata di sicuro. Chiuse gli occhi. Il flauto si innalzava e si tuffava; si incarnava dallo scheletro della sua melodia con una corposità che lei non avrebbe mai potuto ricreare. La vita in quella musica dal vivo era esuberante e nevrotica, e scintillava sui bassi dando loro un nuovo lustro, la vita stessa che danza con la morte. C'era una promessa in questa tensione. Natasha annuì. Già bramava di sentire di più, di nutrire la sua musica con quel flauto. Fece un sorriso sarcastico. Era disposta a riconoscere la sconfitta. Se lui si comportava bene, e se non c'erano troppi sguardi saccenti, era disposta ad ammettere che ne voleva di più. Scese silenziosamente le scale. Aprì la porta. Lui era a qualche passo dalla soglia, il flauto contro le labbra, lo sguardo verso la finestra. Si fermò quando la vide, e abbassò le mani. Niente traccia di sorrisi, adesso. Sembrava ansioso, in attesa del giudizio. Lei piegò di lato la testa e lo guardò di sottecchi. Il tizio vacillò. «Okay» gli disse Natasha. «Ci sto.» E finalmente lui sorrise. «Natasha» aggiunse lei, indicando sé stessa con uno scatto del pollice. «Pete» disse l'uomo alto. Natasha si fece da parte, e Pete entrò in casa sua. 6 Fabian provò ancora una volta il numero di Natasha, e ancora una volta trovò occupato. Imprecò e mise giù la cornetta con forza. Girò sui tacchi e prese a fare avanti e indietro nella stanza. Aveva parlato con tutti quelli che conoscevano Saul tranne che con Natasha, e lei era quella che contava di più. Fabian non era un pettegolo. Non appena aveva saputo del padre di Saul si era attaccato al telefono e, quasi senza rendersi conto di quello che faceva, aveva diffuso la notizia. A un certo punto era corso fuori a comprare un giornale, per poi ricominciare con le telefonate. Ma non era un pettegolo. Sentiva forte il senso del dovere. Era convinto di fare ciò che ci si aspettava da lui. Si tolse la giacchetta, legò le sottili trecce rasta in una coda di cavallo. Basta, decise. Sarebbe andato da Natasha, le avrebbe parlato di persona. Era un bel viaggetto da Brixton a Ladbroke Grove, ma il pensiero dell'aria fresca sul viso e nei polmoni era seducente. Si sentiva oppresso dalla casa. Aveva passato ore al telefono quel mattino, la stessa frase ripetuta di continuo - Giù per sei piani... quegli schifosi non mi ci hanno fatto parlare - e le pareti si erano come inzuppate di quella notizia. Erano sature della morte del vecchio. Fabian aveva bisogno di spazio. Bisogno di schiarirsi la mente. Si ficcò in tasca una pagina di giornale. Conosceva ormai a memoria le parti salienti dell'articolo: 'Brevi di cronaca. Un uomo è morto a Willesden, North London, nella giornata di ieri, in seguito a una caduta da una finestra del sesto piano. La polizia ha rifiutato di specificare se la morte è da considerarsi un incidente o un atto criminale. Il figlio del defunto sta collaborando alle indagini.' L'accusa urlata da quell'ultima frase era per lui lampante. Uscì dalla sua stanza e attraversò il sudicio corridoio di quella casa occupata. Qualcuno al piano di sopra stava gridando. La moquette sporca e male abbinata al resto dell'arredamento lo aveva sempre irritato; adesso lo fece sentire violento. Mentre armeggiava con la bici, lanciò uno sguardo alle pareti bisognose di una ripulita, alle balaustre rotte. La presenza della casa gli pesava addosso. Si catapultò fuori dalla porta con un sospiro di sollievo. Fabian trattava la sua bici con grande incuria, la lasciava cadere quando scendeva di sella, la abbandonava poggiata a un muro. Era quasi brutale. E infatti ci si gettò sopra con distratta violenza, per immettersi poi in strada. Le vie erano intasate. Era sabato e la gente si affollava per strada, andava o veniva dal mercato di Brixton, determinata e rapida all'andata e più lenta al ritorno, appesantita da vestiti sgargianti da due soldi e grossi frutti. Lo sferragliare dei treni faceva a gara coi suoni della musica soca, reggae, rave, rap, jungle e house, e con le urla della gente: tutto il ritmo sincopato del mercato. I rudeboy coi loro strani pantaloni si raccoglievano agli angoli di strada e vicino ai negozi di musica, e si salutavano incrociando i pugni. Uomini rasati con canotte attillate e nastri rossi contro l'AIDS se ne andavano verso Brockwell Part o il Brixtonian café. Gli incarti del cibo e gli inserti caduti dai giornali strattonavano le caviglie dei passanti. I volubili semafori erano ignorati come una barzelletta poco divertente; i pedoni restavano sospesi come suicidi sul bordo del marciapiede, e si lanciavano al minimo segno di spazio. Le macchine facevano rumori rabbiosi e schizzavano via, ansiose di fuggire. La gente, imperturbata, le guardava passare. Fabian sterzava con vigore per infilarsi fra tutti quei corpi. Il ponte della ferrovia gli passò alto sopra la testa; da qualche parte più avanti l'orologio della torre gli disse che era mezzogiorno. Viaggiò in sella e poi a piedi oltre la stazione della metro, spingendo a mano la bici per attraversare Brixton Road e poi di nuovo su Acre Lane. Qui non c'era folla, e neanche il reggae. Acre Lane si stendeva in tutta la sua ampiezza. Gli edifici che la contenevano erano distanziati uno dall'altro, pochi e bassi. Il cielo era sempre molto grande sopra Acre Lane. Fabian saltò di nuovo sulla bici e prese il lieve pendio che portava a Clapham. Da lì avrebbe svoltato su Clapham Manor Street e si sarebbe aggirato fra i vicoli tortuosi che davano su Silverthorne Road, un'erta onda sinusoidale di quartieri industriali e tipiche case di periferia inzeppata fra Battersea e Clapham, un canale che si riversava direttamente in Queenstown Road, dall'altra parte del Chelsea Bridge. Per la prima volta in quel giorno, Fabian si sentì la mente schiarita. Quel mattino sul presto un sospettoso agente di polizia aveva risposto al telefono a casa di Saul, e aveva preteso il nome di Fabian. Oltraggiato, Fabian aveva messo giù. Aveva telefonato al commissariato di Willesden, rifiutandosi ancora una volta di dichiarare il proprio nome ma pretendendo di sapere come mai un poliziotto rispondeva al telefono di casa del suo amico. Solo quando aveva smesso di opporsi e aveva fornito le proprie generalità, gli avevano detto che il padre di Saul era morto, e che Saul era lì al commissariato per - ancora una volta quella frase insincera - aiutarli con le indagini. Sulle prime Fabian aveva semplicemente accusato il contraccolpo; poi era rapidamente arrivata la sensazione di un mostruoso errore. E una grande paura. Perché Fabian aveva capito all'istante che per la polizia sarebbe stato facile credere che Saul aveva ucciso suo padre. E, sempre all'istante, aveva capito senza possibilità di equivoci o dubbi che non era stato Saul. Ma Fabian era terrorizzato; solo lui lo sapeva, e lui lo sapeva perché lui conosceva Saul. E non poteva spiegare a parole questa sua sicurezza, non poteva farla capire agli altri. Voleva vedere Saul; non capiva perché la voce dell'agente fosse cambiata quando gliel'aveva comunicato. Fabian si era sentito rispondere che doveva passare un bel po' di tempo prima che potesse parlare con Saul, Saul era impegnato in una lunga chiacchierata che richiedeva tutta la sua attenzione, e a lui non restava che aspettare. Quell'uomo gli stava nascondendo qualcosa, Fabian lo sapeva, e aveva paura. Aveva lasciato il suo numero di telefono, e gli era stato assicurato che l'avrebbero contattato non appena Saul fosse stato libero di parlare. Fabian accelerò su Acre Lane. Passò davanti a uno straordinario edificio bianco, alla sua sinistra, una massa di sudice torrette e misere finestre art déco. Sembrava disabitato da tempo. Sui gradini sedevano due ragazzi, affondati in casacche che dichiaravano fedeltà a squadre di football americano che nessuno dei due aveva mai visto giocare. I giovani ignoravano la sbiadita maestosità su cui erano seduti. Uno teneva gli occhi chiusi e la schiena poggiata alla porta, come il messicano destinato a fare da carne da cannone in uno spaghetti western. Il suo amico si parlava animatamente in una mano, il piccolo cellulare nascosto dalle voluminose pieghe della manica. Fabian sentì il trillo dell'invidia materialista, ma subito lo zittì. Questo era un impulso al quale si opponeva. Non io, pensò, come faceva sempre. Io resisterò ancora un poco. Non sarò un altro nero con il cellulare, un altro piantagrane con 'spacciatore' scritto in fronte con caratteri che solo la polizia sa leggere. Si alzò in piedi sui pedali, spinse le gambe come stantuffi e accelerò ancora, diretto a Clapham. Fabian sapeva che Saul detestava la delusione di suo padre. Sapeva che Saul e suo padre non erano più capaci di parlarsi. Lui era stato l'unico fra gli amici di Saul ad averlo visto mentre si rigirava quel libro di Lenin fra le mani, lo apriva e lo chiudeva, leggeva la dedica una volta, poi ancora e ancora. La grafia di suo padre era stretta e controllata, come per lo sforzo di non rompere la penna. Saul aveva messo il libro in braccio a Fabian, aveva aspettato mentre il suo amico leggeva. A Saul, questo ha sempre significato molto per me. Con amore, dal vecchio sinistroide. Fabian ripensò a quello che aveva visto alzando lo sguardo sul viso di Saul. Labbra serrate, occhi stanchi. Poi Saul gli aveva preso il libro, aveva carezzato la copertina e l'aveva messo sullo scaffale. Fabian sapeva che Saul non aveva ucciso suo padre. Attraversò Clapham High Street, un concorso di ristoranti e negozi di usato, e si infilò nei vicoli, serpeggiando fra le macchine parcheggiate per uscire su Sìlverthorne Road. Si avviò per la lunga discesa che portava al fiume. Sapeva che Natasha era al lavoro. Sapeva che, una volta arrivato su Bassett Road, avrebbe sentito il lontano boato della drum and bass. E lei sarebbe stata ingobbita davanti alla tastiera, a regolare quadranti e premere tasti con la concentrazione di un'alchimista, a mescolare con destrezza lunghe sequenze di zero e uno per trasformarle in musica. Ad ascoltare e creare. Era così che Natasha passava tutto il suo tempo. Quando non era concentrata sulle sue fonti sonore dietro il bancone nei negozi di musica dei suoi amici, da dove serviva i clienti con l'efficacia di un veicolo col pilota automatico, rielaborava quelle stesse fonti trasformandole nei pezzi che poi catechizzava con titoli pungenti composti da una sola parola: Arrival; Rebellion; Maelstrom. Fabian credeva che fosse proprio la concentrazione di Natasha a renderla così asessuale ai suoi occhi. La ragazza era attraente nel suo modo un po' feroce, e non le mancavano certo gli spasimanti, soprattutto nei club e soprattutto quando girava la notizia che la musica era la sua; ma a Fabian non era mai sembrata particolarmente interessata all'articolo, neanche quando si portava qualcuno a casa. E lui si sentiva blasfemo anche solo a immaginarla in un contesto sessuale. Fabian era l'unico a pensarla così, come gli era stato assicurato dal suo amico Kay, un allegro pagliaccio devastato di marijuana che sbavava lascivo dietro a Natasha ogni volta che la vedeva. La musica era la chiave, diceva Kay, e l'intensità era la chiave, e la trascuratezza era la chiave. Proprio come con le suore, era la promessa di quello che c'era sotto il vestito. Ma Fabian riusciva solo a sorridere a disagio, assurdamente imbarazzato da Kay. Gli psicologi della domenica di tutta Londra, incluso Saul, non ci avevano messo molto a decidere che in realtà lui era innamorato di Natasha; ma Fabian non credeva che fosse vero. La ragazza lo faceva infuriare con il suo fascismo stilistico e col suo solipsismo, eppure lui era convinto di amarla. Solo non nel senso che intendeva Saul. Svoltò sotto il lercio ponte ferroviario su Queenstown Road, avvicinandosi rapidamente a Battersea Park. Era su una salita, correva verso il Chelsea Bridge. Prese la rotatoria con distratta arroganza, mise giù la testa e si inerpicò verso il fiume. Alla sua destra, incombevano le quattro ciminiere della Battersea Power Station. Il tetto era svanito da tempo, sembrava la reliquia di un bombardamento, sopravvissuta a un'incursione aerea. Era come una gigantesca spina capovolta che si sforzava di succhiare corrente dalle nuvole, una sorta di monumento all'energia. Fabian si scrollò South London di dosso. Rallentò e guardò il Tamigi, oltre le torri e i binari d'acciaio che lo circondavano e lo tenevano al calduccio sul Chelsea Bridge. Il fiume mandava schegge di fredda luce solare in ogni direzione. Fabian corse sopra la superficie dell'acqua come un gerride, minuscolo a confronto delle travi e dei bulloni in piena vista che tenevano insieme il ponte. Rimase sospeso per un attimo fra South Bank e North Bank, la testa in alto per affacciarsi oltre i parapetti, per vedere le chiatte nere che mai si muovevano, in perenne attesa dì poter trasportare un carico da tempo dimenticato, e senza pedalare veleggiò verso Ladbroke Grove. Il viaggio verso casa di Natasha lo portò davanti alla Albert Hall e attraverso Kensington, che lui detestava. Era un posto senz'anima, un purgatorio pieno solo di effimeri ricconi inutilmente alla deriva fra Nicole Farhi e Red or Dead. Accelerò su per Kensington Church Street verso Notting Hill, e proseguì su Portobello Road. Era giorno di mercato, il secondo della settimana, pensato per estorcere soldi ai turisti. La roba che venerdì costava cinque sterline adesso era in vendita a dieci. L'aria era piena di mantelline colorate, zaini e chiacchiere in francese e italiano. Fabian imprecò sottovoce e avanzò lentamente in mezzo alla folla. Sviò a sinistra sotto Elgin Crescent e poi a destra, portandosi verso l'appartamento di Bassett Road. Una raffica di vento chiazzò l'aria col marrone delle foglie. In strada, Fabian beccheggiò. Le foglie gli ribollivano intorno, gli si appiccicavano alla giacca. Ai lati della strada, c'erano gli alberi potati. Scese dalla bici senza neanche fermarsi e si incamminò verso l'appartamento di Natasha. La sentiva lavorare. Il debole pulsare della drum and bass era udibile in tutta la strada. Mentre avanzava tirandosi dietro la bici, Fabian sentì un rumore d'ali. La casa di Natasha era impestata dai piccioni. Su ogni protuberanza e davanzale c'era il grigio frullare di quei corpi grassocci. Alcuni erano in volo, nervosamente sospesi intorno a finestre e frontoni, poi atterravano facendo sloggiare i loro pari. Si spostarono e scagazzarono un po' quando Fabian si fermò alla porta direttamente sotto di loro. Il ritmo di Natasha adesso era più forte, e Fabian sentì qualcosa di insolito, un suono chiaro come di piffero, un flauto o un flauto dolce, che esplodeva di energia ed esuberanza mettendo in ombra il basso. Lui rimase lì ad ascoltare. Questa musica aveva una qualità diversa da quella campionata, e non era intrappolata in un loop. Fabian sospettava che fosse suonata dal vivo; e da un qualche virtuoso. Premette il pulsante del campanello. Il pulsare elettronico del basso si fermò all'improvviso. Il flauto balbettò ancora per uno o due secondi. Quando cadde il silenzio, il battaglione dì piccioni decollò in massa con la rapidità del panico, descrisse un cerchio come un banco di pesci e poi sparì verso nord. Fabian sentì i passi per le scale. Natasha aprì la porta e gli sorrise. «Come butta, Fabe» disse, allungandosi per toccare il pugno destro contro il suo. E lui fece altrettanto, piegandosi anche in avanti per metterle l'altro braccio intorno alla vita e darle un bacio su una guancia. Lei ricambiò, anche se con evidente stupore. «Tash» sussurrò Fabian, per salutarla e metterla sull'avviso. Lei lo capì e si fece indietro, continuando però a tenerlo per le spalle. Il suo viso si indurì per la preoccupazione. «Cosa? Che è successo?» «Tash, si tratta di Saul.» L'aveva già raccontato tante di quelle volte che era diventato un automa, si limitava a formulare le parole, ma adesso era di nuovo difficile. Si leccò le labbra. Natasha sgranò gli occhi. «Cosa, Fabe?» Le si ruppe la voce. «No, no» si affrettò a dire lui. «Saul sta bene. Be', immagino... Gli sbirri l'hanno messo al fresco.» La ragazza scosse confusamente il capo. «Ascolta, 'Tash... il padre di Saul... è morto.» Le raccontò subito il seguito, per evitare incomprensioni. «È stato ucciso. L'hanno buttato giù da una finestra due sere fa. Penso... penso che la polizia creda che è stato Saul.» Si infilò una mano in tasca e tirò fuori l'articolo accartocciato. Natasha lo lesse. «No» fece poi. «Lo so, lo so. Ma immagino che abbiano saputo di come Saul e il vecchio litigavano e tutto il resto, e... boh, non lo so.» «No» ripeté Natasha. I due rimasero fermi a guardarsi l'un l'altra. Alla fine fu Natasha a muoversi. «Senti, entra. Dobbiamo parlare. C'è questo tizio...» «Quello che suonava il flauto?» Lei accennò un sorriso. «Già. È bravo, vero? Ora lo mando via.» Fabian entrò tirandosi dietro la porta e seguì Natasha su per le scale. Lei era già in casa e, arrivato alla porta, Fabian sentì una voce. «Che succede?» Era la voce di un uomo, ovattata e ansiosa. «Un mio amico è nei casini» disse Natasha. Fabian entrò nella disadorna stanza da letto, salutò con un cenno del capo l'uomo alto e biondo che stava di fronte a Natasha. Aveva la bocca leggermente aperta e giocherellava nervoso con la sua coda di cavallo. Nella mano destra teneva un flauto d'argento. Continuava a guardare i due amici sulla soglia. «Pete, Fabian.» Natasha agitò vagamente la mano in una breve presentazione. «Mi dispiace, Pete, ma mi sa che ti tocca smammare. Devo parlare con Fabe. È un'emergenza.» Il biondo annuì e raccolse in fretta le sue cose. E, nel farlo, parlò rapidamente. «Natasha, ti va di riprovarci? Mi sembra che... che ci fossimo davvero.» Fabian inarcò le sopracciglia. Il tizio alto gli passò accanto senza distogliere lo sguardo da Natasha. Lei era chiaramente turbata, ma sorrise e annuì. «Già. Certo. Mi vuoi lasciare il tuo numero o una cosa del genere?» «No, ripasserò.» «Vuoi il mio di numero, allora?» «No. Verrò qui, e se non ci sei ci verrò un'altra volta.» Pete si fermò davanti alle scale e si girò. «Spero di rivederti, Fabian» salutò. Fabian annuì distrattamente, poi guardò Pete negli occhi. L'uomo alto lo stava fissando con una particolare intensità, esigeva una risposta. Rimasero come avvinti per un istante, poi Fabian si arrese e annuì con più convinzione. Solo allora Pete parve soddisfatto. Scese le scale, seguito da Natasha. I due presero a parlare, ma a Fabian non arrivavano le parole. Si accigliò. La porta sbatté forte e Natasha tornò nella stanza. «È uno strambo, vero?» chiese Fabian. Natasha annuì con veemenza. «Ci puoi scommettere, bello mio, hai presente? All'inizio l'ho sbattuto fuori, era un po' lascivo.» «Ci ha provato?» «Più o meno. Ma non faceva che dire di voler suonare con me, e mi ha intrigato, e poi ha cominciato a suonare da fuori. È stato bravo, così l'ho lasciato entrare.» «Ridotto a più miti consigli, eh?» Fabian accennò un sorriso. «Hai voglia. Ma suona... suona come un angelo del cazzo, Fabe.» Natasha era emozionata. «È fuori di melone, su questo non ci piove, ma c'è qualcosa di molto giusto nella sua musica.» Ci fu un momento di silenzio. Natasha prese Fabian per la giacchetta e se lo tirò dietro fino in cucina. «Ho bisogno di un caffè, bello mio. E tu hai bisogno di un caffè. E io ho bisogno di sapere questa storia di Saul.» In strada se ne stava l'alto uomo. Teneva lo sguardo fisso sulla finestra, il flauto floscio nella sua mano. I vestiti ritorti dal vento. Era pallido per il freddo, e ancor più pallido per il contrasto con gli alberi neri. Quasi non si muoveva. Osservava le piccole variazioni di luce man mano che i corpi entravano e uscivano dal soggiorno. Piegò di lato la testa, si tolse la frangetta dagli occhi, si girò una ciocca di capelli fra le dita. Gli occhi avevano il colore delle nuvole. Si portò lentamente il flauto alla bocca, suonò un veloce ritornello. Un piccolo gruppo di passeri volò via dai rami di un albero, lo accerchiarono. L'uomo abbassò il flauto e guardò gli uccelli sparire. 7 Due occhi chiazzati dal giallo della morte e stupidamente sgranati. Tutte le imperfezioni del corpo umano erano amplificate dall'immobilità assoluta. Crowley scorse quel viso con lo sguardo, prese nota dei pori dilatati, della pelle butterata, dei peli che sbucavano dal naso, dello spunzone di barba sfuggito al rasoio sotto il pomo di Adamo. La pelle si ripiegava sotto il mento e diventava come un rotolo stretto, una balla di carne lasciata ad asciugare. Il corpo era a pancia in giù, gli arti in posizione innaturale, e il viso guardava verso il soffitto, la testa girata di quasi 180 gradi. Crowley si infilò le mani in tasca per celarne il tremore. Si voltò verso i suoi uomini, due corpulenti ufficiali i cui volti erano identici ritratti di incredula ripulsa, appena meno inespressivi di quelli dei loro compagni caduti. Crowley percorse il piccolo corridoio fino alla camera da letto. L'appartamento era pieno di gente indaffarata, fotografi, patologi. La polverina per le impronte digitali restava sospesa nell'aria in piatte striature, come quelle della stratificazione geologica. Crowley si affacciò sulla soglia della stanza da letto. Un uomo in giacca e cravatta era accovacciato sul pavimento di fronte a una sagoma seduta con le gambe spalancate e la schiena poggiata alla parete. Crowley guardò l'uomo seduto ed emise un lieve verso di disgusto, come per un boccone di cibo marcio. Fissò il disastro di carne che aveva al posto della faccia. C'era del sangue spalmato sulla parete. L'uniforme del morto ne era zuppa, era diventata rigida come una cerata. Il dottore in giacca e cravatta allontanò le dita da quell'ammasso sanguinolento, e si girò a lanciare un'occhiata verso Crowley. «Lei è?» «Ispettore Crowley. Dottore, che è successo?» Il dottore indicò la figura accasciata contro la parete. La sua voce era assolutamente distaccata, esibiva quella barriera di professionalità che Crowley aveva già incontrato sulla scena di morti sgradevoli. «Ah, questo tipo, l'agente Barker, vero? Bene... è stato colpito in faccia, fondamentalmente, un colpo molto veloce e molto forte.» Il dottore si alzò in piedi, si passò le dita fra i capelli. «Credo che sia venuto qui verso l'ingresso della stanza, ha aperto la porta e... deve aver incontrato uno di quei cazzo di wrestler della televisione che l'ha preso, l'ha sbattuto contro il muro e poi sul pavimento, dove gli è andato addosso e ha continuato a colpirlo. Un paio di volte con i pugni, credo, poi con una mazza, un bastone o cose del genere, ci sono un sacco di segni oblunghi sulle spalle e il collo. E la linea di impatto qui...» Indicò un particolare nel grumo di carne e schegge d'osso al posto del viso. «E l'altro?» Il dottore scosse il capo, batté diverse volte le palpebre. «Mai vista una cosa del genere, a essere sincero. Gli hanno rotto il collo, e detta così sembra abbastanza normale, ma... be', mio Dio, l'ha visto anche lei, no?» Crowley annuì. «Non lo so... ha idea di quanto sia forte il collo di un uomo, ispettore? Spezzare l'osso del collo non è poi così difficile, ma qui qualcuno gli ha girato la testa al contrario... E deve avergli anche slogato completamente tutte le vertebre, altrimenti la tensione della carne avrebbe fatto tornare la testa in una posizione normale. Quindi non si è limitato a ruotarla all'indietro, l'ha tirata contemporaneamente verso l'alto. Avete a che fare con qualcuno molto, ma molto forte, e scommetto che conosce cose tipo il judo, il karate e così via.» Crowley increspò le labbra. «Non ci sono segni di colluttazione, deve essere stato veloce. Page apre la porta di casa e finisce con il collo rotto in mezzo secondo, fa poco rumore. Barker va verso la porta della stanza da letto e...» Il dottore guardò Crowley in silenzio. Lui lo ringraziò con un cenno del capo e tornò dai suoi colleghi. Herrin e Bailey stavano ancora fissando l'inverosimile figura dell'agente Page. Herrin alzò lo sguardo all'avvicinarsi di Crowley. «Oh Gesù, signore, sembra quel cazzo di film...» «L'esorcista. Lo so, agente.» «Ma proprio tutta al contrario, signore...» «Lo so, adesso diamoci un taglio. Andiamo via.» I tre si abbassarono per passare sotto il nastro che sigillava l'appartamento e scesero giù per le budella del palazzo. All'esterno, una larga chiazza d'erba era ancora delimitata dallo stesso nastro che vietava l'accesso all'appartamento. Schegge maligne di vetro ancora imbrattavano il terreno. «Non mi sembra possibile, signore» disse Bailey quando furono vicini alla macchina. «Che vuoi dire?» «Be', io ho visto quel Garamond quando l'hanno portato al commissariato. E grosso, ma non è Schwarzenegger. E, Gesù santo, non sembra capace di...» Bailey parlava in fretta, era ancora profondamente sconvolto. Erano in macchina, e Crowley annuì mentre faceva inversione. «Lo so che non ci si dovrebbe mai lasciar andare a giudizi su chi è tipo da fare qualcosa e chi no, ma confesso che Garamond mi ha molto colpito. Ho pensato: - Va bene, nessun problema. Litiga col babbo, lottano, lui lo spinge giù dalla finestra, resta sotto shock, va a letto. Quest'ultima cosa è un po' strana, lo ammetto, ma quando sei drogato e ubriaco fai cose strane. «Di sicuro però non credevo che fosse il piccolo Houdini che ha dimostrato di essere. E quanto a questo...» Herrin stava annuendo con veemenza. «Ma come ci è riuscito? La porta aperta, la cella vuota, nessuno lo vede, nessuno sente un rumore.» «Tutto questo,» continuò Crowley «è una vera... sorpresa.» Sputò fuori quella parola con grande disgusto. Poi proseguì lentamente, la voce bassa che si fermava un istante fra una parola e l'altra. «Quello che ho interrogato la notte scorsa era un omuncolo impaurito, confuso, fuori di testa. Quello che è evaso dal commissariato era una specie di genio del crimine, e qualsiasi cosa abbia ucciso Page e Barker era... un animale.» Socchiuse gli occhi e batté piano sul volante. «Ma tutta questa storia è assurda. Perché nessuno dei vicini ha sentito i rumori della lite fra lui e il vecchio? Avete controllato la storia del campeggio?» Herrin annuì. «Possiamo piazzarlo a Willesden intorno alle dieci, il signor Garamond è volato giù intorno alle dieci e mezza, undici. Qualcuno avrebbe dovuto sentirlo. Come vanno le cose col resto della famiglia?» «Una serie di buchi nell'acqua» rispose Bailey. «Come lei sa, la madre è morta da tempo, ed era un'orfana. I genitori del padre sono morti, non ci sono zii, una zia in America che nessuno vede da anni... ho intenzione di passare agli amici del ragazzo. Uno di loro ci ha anche chiamato. Adesso vedremo di rintracciarli.» Crowley fece un grugnito distratto mentre parcheggiava davanti al commissariato. Nei corridoi, i colleghi rallentavano al suo passaggio, gli lanciavano sguardi infelici, volevano dirgli qualcosa su Page e Barker. Lui anticipava tutti annuendo tristemente e continuava a camminare. Non aveva alcun desiderio di condividere il proprio sgomento. Tornò alla sua scrivania, sorseggiando lo schifoso caffè del distributore automatico. Stava perdendo la presa sull'indagine. Era sconcertante. La sera prima, quando aveva scoperto che Saul era uscito dalla cella, si era davvero adirato, era furente - ma aveva detto le cose giuste, fatto le scelte giuste. Qualcuno doveva aver combinato una cazzata bella grossa, e presto Crowley avrebbe scambiato due parole amare con un paio di persone, proprio come il capo le aveva scambiate con lui. Aveva già inviato degli uomini a rovistare nel buio di Willesden; Saul non poteva essere andato lontano. Per precauzione, aveva detto a Barker di unirsi a Page nel noioso compito di sorvegliare la scena del crimine, giusto in caso Saul fosse stato così stupido da tornare a casa. Cosa che, a quanto pareva, era successa davvero. Ma in quella casa non ci era tornato il Saul che lui aveva interrogato, di questo Crowley era sicuro. Si rendeva conto di non essere infallibile, di poter sbagliare a giudicare una persona, ma non così clamorosamente, questo non era credibile. Qualcosa aveva privato Saul della sua razionalità, gli aveva dato la forza dei pazzi, e aveva trasformato la persona interrogata da Crowley nell'assassino responsabile del massacro nel piccolo appartamento. Perché non era fuggito? Era questo che Crowley non riusciva a capire. Si schiacciò le dita sugli occhi, sprimacciandoli fino a farsi male. Secondo la sua ricostruzione, Saul era tornato all'appartamento, disorientato e barcollante; per espiare, forse, o magari nel tentativo di ricordare; e quando aveva aperto la porta e visto quegli uomini in uniforme sarebbe dovuto fuggire, o accasciarsi in lacrime sul pavimento, negando ogni coinvolgimento, piagnucolando. E invece era andato contro l'agente Page, gli aveva preso la testa fra le mani e l'aveva girata al contrario in meno di un secondo. Crowley fece una smorfia. Teneva gli occhi chiusi, ma questo non gli dava sollievo dalla brutale immagine. Saul si era silenziosamente chiuso la porta alle spalle, si era girato verso l'agente Barker, che senza dubbio in quel momento lo stava guardando con un'espressione confusa, e con un pugno l'aveva spinto indietro di un metro e mezzo, seguendo poi il corpo a un tratto floscio per colpire sistematicamente il viso fino a trasformarlo in una cosa rotta, sanguinante, fracassata. L'agente Page era uno stupido bestione, da poco tempo nella loro squadra. Era un chiacchierone, non la smetteva mai di raccontare barzellette stupide. E spesso razziste, anche se Crowley sapeva che la sua fidanzata era meticcia. Barker era l'eterno tipo del soldato di fanteria, era rimasto agente semplice troppo a lungo, ma si rifiutava di cogliere il messaggio e cambiare mestiere. Crowley non conosceva bene nessuno dei due. C'era una sgradevole tristezza nel commissariato: non tanto uno stato di shock, quanto una timida insicurezza su come reagire. La gente non era abituata alla morte. Crowley si prese la testa fra le mani. Non sapeva dov'era Saul, non sapeva che fare. 8 Nuvole simili a chiazze d'olio scivolavano sopra il vicolo dove Re Ratto e Saul si erano seduti a digerire. Tutto sembrava sporco a Saul. I suoi vestiti, la faccia e i capelli erano chiazzati dal sudiciume di una giornata e mezza, e adesso lo sporco era dentro di lui. E man mano che Saul ne traeva sostentamento, quella sozzura colorava ogni cosa, ma era con rapimento che lui si guardava intorno in quel nuovo mondo di lerciume. Non ci trovava niente di orrido. 'La purezza è una condizione negativa e contraria alla natura' aveva letto un giorno. E adesso ne capiva il senso. Per la prima volta in vita sua, vedeva chiaramente il mondo in tutta la sua naturale e innaturale impurità. Era consapevole del proprio odore: la vecchia acredine dell'alcol schizzato tempo addietro su quei vestiti, la fanghiglia della grondaia sul tetto, il cibo marcio; ma in sottofondo c'era qualcosa di nuovo. Un accenno di animalità nel suo sudore, un po' come l'odore entrato nella cella insieme a Re Ratto due sere prima. Forse era solo nella sua testa. Forse non c'era altro che le tracce sbiadite del deodorante, ma a Saul pareva davvero di sentire l'animale dentro di lui che usciva allo scoperto. Re Ratto si appoggiò ai sacchi di spazzatura e guardò verso il cielo. «Mi sa» disse dopo qualche istante «che noialtri ce la si deve svignare. Sazio?» Saul annui. «Hai una storia da raccontarmi» disse. «Lo so» rispose Re Ratto. «Ma per adesso non mi posso ancora esprimere in quel particolar settore. Devo insegnarti a essere un ratto. I tuoi occhi non sono del tutto aperti; sei ancora una cosetta glabra e piagnucolante. Quindi...» Si mise in piedi. «Che ne dici se ci ritiriamo? Prendi un po' di Mangio per il viaggio sottoterra.» Si ficcò in tasca i resti della torta di frutta secca, a manciate. Poi si girò verso la parete dietro i sacchi di spazzatura. Si spostò versò l'angolo destro dove i mattoni del muro incontravano un lato del vicolo stretto, si incuneò in quello spazio con movimenti impossibili e cominciò a scalare la parete. Barcollò giunto in cima, a sei metri da terra, i piedi che sceglievano il passo fra volute di filo spinato arrugginito come su un prato di fiori. Infine si accovacciò e fece cenno a Saul di seguirlo. Saul si accostò al muro. Si morse il labbro inferiore, sporse in fuori la mascella, aggressivo. Si spinse nell'angolo, con tutte le sue forze, finché sentì la carne che si riplasmava per entrare in quello spazio. Alzò le braccia. Come un ratto, pensò, strizzati e muoviti e trascinati come un ratto. Fece presa con le dita negli spazi fra i mattoni e cominciò a issarsi con forza prodigiosa. Con il volto paonazzo per lo sforzo, con i piedi che cercavano disperatamente un appiglio, eppure stava salendo lungo la parete in quel suo progredire poco elegante. Si lasciò sfuggire un grugnito, e sentì il sibilo rabbioso sopra di lui. Spinse di nuovo verso l'alto il braccio destro, l'odore umido di sudore di ratto più forte che mai sotto l'ascella. Gli scivolarono le gambe, vacillò e cadde, poi si sentì afferrare e trascinare nel boschetto di acciaio fatiscente. «Niente male, rattuncolo. Non è meraviglioso quello che puoi fare con un po' di pappa buona nello stomaco? Eri quasi in cima.» E Saul provò orgoglio per quella sua arrampicata. Sotto di loro c'era un piccolo cortile orlato tutt'intorno da pareti e finestre sudice. Ai nuovi occhi di Saul, la robusta sporcizia di quello spiazzo era quasi troppo vibrante. Ogni angolo brulicava delle chiazze della decomposizione, sempre più ampie; quel punto debole della città era stato decisamente conquistato dalle forze del lercio. Alcune bambole sistemate in una fila un po' inquietante se ne stavano delicatamente a marcire con la schiena poggiata al muro, gli occhi fissi sul cerchio di metallo color grigio argentato in un angolo del cortile. Un tombino. Re Ratto sbuffò dal naso, trionfante. «Casa» sibilò. «L'entrata a palazzo.» Balzò giù dal muro, e atterrò accovacciato sopra il tombino, circondandolo col proprio corpo. Il suo impatto con l'asfalto non aveva prodotto alcun rumore. Il soprabito gli veleggiava intorno, dispiegandosi come una pozzanghera di petrolio. Re Ratto alzò lo sguardo e attese. Saul guardò giù e sentì le sue vecchie paure. Si fece forza, deglutì. Si ordinò di saltare, ma le gambe si erano bloccate in una morsa di terrore, e lui cominciò a esasperarsi mentre si preparava ad atterrare accanto a suo zio. Inspirò, una volta, due, molto a fondo, poi si mise dritto in piedi, fece dondolare le braccia e si lanciò verso la sagoma che lo aspettava. Vide il rosso e il grigio di mattoni e cemento balzargli incontro al rallentatore, spostò il corpo, si preparò ad atterrare quando vide il ghigno di Re Ratto farsi rapidamente vicino; poi il mondo ebbe un forte scossone, la sua faccia fu tutto un sussulto di occhi e denti, ed era sceso. Le ginocchia gli affondarono nello stomaco e gli tolsero il fiato, ma Saul sorrise esaltato mentre superava gli spasmi del ventre e risucchiava aria nei polmoni. Aveva volato, ed era atterrato bene. Si stava spogliando dell'umanità come una vecchia pelle di serpente, se la grattava via a grosse scaglie. Era assai veloce questa sua assunzione di una nuova forma interiore. «Sei un bravo ragazzo» disse Re Ratto, e si diede da fare col pezzo di metallo nel terreno. Saul alzò lo sguardo. Notò delle figure che si muovevano dietro le finestre su in alto, e si chiese se qualcuno potesse vederli. Il ringhiare londinese di Re Ratto aveva assunto toni didattici. «Fai attenzione, cucciolo. Questa qui è l'entrata alla tua dimora cerimoniale. Tutta Londralandia è tua per diritto, tu sei della famiglia reale. Ma c'è un palazzo speciale, il vero e proprio nascondiglio segreto dei ratti, e lì le tolle ce le meni passando da questi boccaporti.» Indicò il coperchio di metallo. «Osserva.» Re Ratto mosse le dita veloci sul disco di metallo come un abile dattilografo e ne sondo la superficie. Girò il capo da parte a parte, lo piegò per un attimo di lato, poi all'improvviso tese il corpo e infilò le dita negli spazi infinitesimali fra il sigillo e la sua cornice esterna. Era come un gioco di prestigio: Saul non riusciva a vedere cos'era successo, o come le dita erano passate, eppure erano lì, in quei varchi, e tiravano. Il coperchio del tombino girò con un gemito di ruggine. Quando Re Ratto lo issò del tutto, ci fu una folata di vento terroso. Saul guardò quel crepaccio a occhi sgranati. I mulinelli di vento nel cortile strattonavano gli odorosi refoli di vapore che venivano su dal buco. La fogna era stracolma di ombre; sembrava che tracimassero, strisciavano fuori da quell'apertura nel cemento e oscuravano il terreno. L'odore organico del compost arrivava a ondate. A malapena visibile, una scala inchiodata a quei mattoni sotterranei si inabissava fino a scomparire. Nei punti in cui era fissata al muro, il metallo si era arrugginito e in parte disciolto, e così la fogna sanguinava ruggine. Il rumore di un debole flusso d'acqua era amplificato dagli enormi tunnel, che lo trasformavano in un assurdo gocciolio tuonante. Re Ratto guardò Saul. Strinse una mano a pugno, tirò fuori il lungo dito indice e descrisse un percorso complesso e contorto, girando giocosamente in cerchio la mano e facendola scendere a spirale fino a puntare verso le fogne. Si alzò, vicino al bordo della piccola apertura. Mosse un passo in avanti e sparì giù nel cemento. Si sentì l'eco di un rumore debole e umido. La voce di Re Ratto emerse dal sottosuolo. «Scendi.» Saul strizzò le anche nell'apertura. «Tappalo» disse Re Ratto dal basso, e ridacchiò per un attimo. Saul armeggiò con il tombino. Il suo corpo era per metà dentro le fogne e per metà fuori. Si sentì sprofondare sotto il peso del metallo. Tenne il coperchio alto sopra la testa e scese. La luce svanì. Saul rabbrividì per il freddo delle fogne. I piedi colpirono il metallo della scala. Caracollò quando infine scese su un terreno bagnato. Si allontanò dalla scala e si strofinò le mani al buio. C'erano sibilanti raffiche d'aria; acqua gelida scorreva ai suoi piedi. «Dove sei?» sussurrò Saul. «Ti tengo d'occhio» gli arrivò la voce di Re Ratto. Si muoveva intorno a lui. «Aspetta. Vedrai. Questa non l'hai mai provata, ragazzetto, perciò tieniti forte. Il vespero non è niente per te.» Saul rimase immobile. Non vedeva neppure le sue stesse mani. Davanti a lui si mossero delle sagome. Pensò che fossero reali finché i corridoi non cominciarono a emergere dal buio e allora si rese conto che quelle indistinte forme guizzanti erano frutto della sua mente. E cessarono di esistere quando Saul cominciò a vedere. E vide il lercio dei canali di scolo. Vide l'energia lì contenuta che si riversava fuori, una luce grigia che non mostrava i colori ma illuminava gli umidi tunnel. Davanti a lui c'era lo studio di una prospettiva, le pareti del condotto incrostate di alghe e merda che andavano verso il loro punto di fuga. Alle sue spalle e a destra altri tunnel ancora, e dappertutto l'odore di marcio e feci, e quello pungente del piscio, il piscio dei ratti. Arricciò il naso, si sentì rizzare i peli sulla nuca. «Non ti preoccupare» mormorò Re Ratto, una figura satura di ombre, zuppa di ombre, una massa di oscurità. «Qualche maschio ha avanzato le sue pretese e ha lasciato il marchio, ma noi siamo la famiglia reale. Il suo territorio per noi non significa un cazzo.» Parte terza Lezioni di ritmo e di storia 9 Pete era ricomparso quasi nello stesso istante in cui Fabian se n'era andato. La sua alacrità era sospetta. In altre circostanze, Natasha si sarebbe incazzata, ma in quel momento aveva voglia di lasciar perdere Saul, solo per un po'. Lei e Fabian erano rimasti seduti fino a tardi nella piccola cucina. Fabian faceva sempre commenti lamentosi sull'approccio di Natasha alle convenzioni del pudore, un approccio volutamente minimalista, diceva che lo faceva sentire a disagio, ma quella sera avevano altro per la testa. La musica drum and bass dello stereo nella stanza accanto filtrava soffusa dalla porta. Il mattino dopo Natasha si alzò alle otto, pentendosi delle sigarette fumate con Fabian. E questi, quando sentì che lei si era svegliata, rotolò fuori dal sacco a pelo che gli aveva prestato. Non avevano più nulla da dirsi su Saul. Erano stanchi e storditi. Fabian se ne andò in tutta fretta. Natasha uscì dalla cucina lasciandosi cadere di dosso il pigiama e infilandosi una felpa sformata. Accese lo stereo, spostò l'ago sopra il vinile messo sul piatto. Erano le migliori compilation dello scorso anno, ormai vecchie di qualche mese, cosa che le rendeva un classico antico nel sempre mutevole mondo della drum and bass. Natasha si passò le mani fra i capelli, strattonando con forza i nodi. Pete suonò il campanello. Era sicura che fosse lui. Ed era stanca, ma lo lasciò entrare. Mentre beveva il caffè, Natasha si poggiò al bancone e lo scrutò. Lo trovava brutto, con quella pelle chiara e il corpo sottile. E non era certo un guru dello stile. Il mondo della jungle poteva essere molto elitario. Natasha accennò un sorriso al pensiero dei rudeboy e gli hardstepper che se la davano a gambe alla vista di quell'apparizione sbiadita con tanto di flauto. «Cosa sai della drum and bass?» gli chiese. Lui scosse il capo. «Non molto, in realtà.» «E si vede. Quando ieri hai suonato sei stato un grande, ma lasciati dire che è un'idea assurda voler suonare il flauto o merda del genere sulla jungle. Se vogliamo farla funzionare, dobbiamo studiarci bene tutto il sistema.» Lui annuì, il viso comico per l'intensità della concentrazione. Natasha avrebbe quasi preferito una replica dello spettacolo del giorno prima, quel repentino sorriso da saccente. Perché l'alternativa era così servile, così disperatamente tesa a compiacerla che le dava la nausea. Se questa volta l'esperimento non andava bene, decise che l'avrebbe fatta finita con quel tizio. Sospirò. «Non ho intenzione di smazzare musica con te se prima non impari qualcosa. Solo perché quel cazzone di General Levy ha un singolo nella top ten e qualche segaiolo della scuola di belle arti comincia a scrivere di jungle, non è che qualsiasi pezzo con un backbeat è jungle. Persino quelle merde degli Everything But The Girl!» Intrecciò le braccia. «Gli Everything But The Girl non sono jungle, capito?» Pete annuì. Era evidente che non aveva mai sentito parlare degli Everything But The Girl. Natasha chiuse gli occhi e si sforzò di trattenere un sorriso. «Bene. C'è una sacco di roba da sapere sulla jungle: c'è l'intelligent jungle, c'è l'hardstep, il techstepping, la jazz jungle... A me piacciono tutte, ma non so smazzare roba hardstep. Troppe note oscure. Se vuoi l'hardstep vai da Ed Rush o da Skyscraper o roba del genere. Okay? Io smazzo roba più tipo Bukem, Dj Rap, cose così.» Natasha si stava divertendo parecchio a fargli quella lezioncina, mentre lui si guardava intorno con un frenetico dardeggiare degli occhi. Pete non aveva idea di cosa lei gli stesse dicendo. «I dj hanno già cominciato a portarsi dei musicisti alle serate; Goldie si porta un batterista, e roba del genere. A certa gente non piace, secondo loro la jungle o è digitale o niente, io ancora non lo so, ma al momento portarti sul palco non rientra precisamente nei miei piani. Quello che mi interessa è magari suonare insieme per un po' e campionare il tuo flauto per gli alti. Lo metto in loop, smazzo e cose.» Pete annuì. Finì di armeggiare con la custodia e cominciò a montare il flauto. Saul si svegliò nella sala del trono sotto la città. Sedeva tutto rannicchiato per il freddo, sotto la sagoma immobile di Re Ratto che se ne stava rigido sul suo scranno. Non appena Saul aprì gli occhi, Re Ratto si alzò. Stava aspettando solo che si svegliasse. Mangiarono e lasciarono la sala prendendo la scala di mattoni che si inerpicava da dietro il trono e sbucava nel condotto fognario principale tramite un'altra botola segreta. Saul seguì Re Ratto attraverso i tunnel, e questa volta prestò attenzione ai luoghi e agli spostamenti, si creò una mappa mentale, seguì le proprie tracce. L'acqua scorreva tutto intorno man mano che la pioggerella colpiva la distesa urbana sopra le loro teste e si riversava in quei recessi. Scivolava intorno ai mattoni, portando con sé un improvviso diluvio di untume. Le pareti erano coperte di grasso, di un residuo bianco, denso e traslucido. «Ristoranti» sibilò Re Ratto mentre si tuffava in avanti, e Saul fece attenzione a non finire con i piedi in quel lerciume scivoloso. Poteva sentirne l'odore, il puzzo di vecchie fritture e burro rancido. Gli fece venir fame. Passò un dito lungo le pareti continuando ad avanzare, succhiò la massa glutinosa che aveva raccolto e rise, ancora sorpreso dal suo appetito per il cibo marcio. Gli arrivarono i rumori delle creature che fuggivano frenetiche dal loro cammino. I corridoi erano zeppi di ratti, che rosicchiavano le pareti e la messe di detriti commestibili e scappavano al loro arrivo. Re Ratto sibilo e la strada davanti a loro si schiarì. I due lasciarono il mondo sotterraneo emergendo in un vicolo a Piccadilly, dietro una grande e fetida pila di cibo gettato via, un effluente gastronomico sputato dai migliori ristoranti di Londra. Mangiarono. Saul divorò un intruglio spiaccicato fatto di pesce vecchio e freddo misto a una salsa densa, mentre Re Ratto si ingozzava dei resti di tiramisù e polenta. E poi via sui tetti, che Re Ratto raggiunse inerpicandosi su una scala di tubi di ferro e mattoni rotti. Non appena l'ebbero usata, il suo scopo divenne chiaro. Saul stava imparando a guardare attraverso la volgare realtà, a discernere nuove possibilità. Assisteva alla nascita di un'alternativa architettonica e topografica. Proseguì senza esitazioni, infilandosi dietro schermi di ardesia per correre invisibile oltre la linea dell'orizzonte. Parlarono poco. Di tanto in tanto Re Ratto si fermava a guardare Saul, studiava le sue movenze, annuiva o gli indicava un modo più efficace per arrampicarsi, nascondersi o saltare. Seguirono la loro pista oltre le banche e dietro le case editrici, scaltri e invisibili. Re Ratto sussurrava arcane descrizioni con un filo di fiato. Indicava gli edifici che superavano e mormorava rivolto a Saul, gli suggeriva la verità oscura sui graffi che coprivano le pareti, gli spazi vuoti che spezzavano il susseguirsi dei fumaioli, la destinazione dei gatti che guizzavano via al loro arrivo. Serpeggiarono dentro e fuori dal centro di Londra, si arrampicarono, strisciarono e passarono dietro le case e fra di esse, oltre gli uffici e sotto le strade. La magia faceva ormai parte della vita di Saul. Il fatto che non la capisse non aveva più nessuna importanza. Quel mondo era lontano migliaia di chilometri dalla pacchianeria dei trucchi da prestigiatore. La sua vita era alla mercé di un altro tipo di stregoneria, un potere che era entrato nella sua cella e l'aveva chiamato a sé, una magia sporca e rozza, incantesimi che sapevano di piscio. Era un voodoo metropolitano, alimentato dai sacrifici degli incidenti stradali, da gatti e persone che morivano sull'asfalto, un I Ching di merci sprecate e rubate, una cabala di segnali stradali. Saul si accorse che Re Ratto lo stava osservando. Si sentiva stordito da quell'energia rude e profana. Mangiarono. Corsero verso nord, oltre King's Cross e Islington, con la luce del giorno che già cominciava ad annunciare la propria scomparsa. Superarono Hampstead, e Saul non era ancora stanco, si ingozzava di tanto in tanto prendendo dai bidoni di spazzatura nei vicoli. Deviarono rapidamente verso Hampstead Heath, lasciando l'intricato mondo delle strade asfaltate. Fecero il giro e si spostarono fra piccoli parchi e lungo ignorati percorsi di autobus ai confini del mondo finanziario, la City. Saul e Re Ratto si fermarono dietro un caffè all'angolo fra High Holborn e Kingsway. Lontana a est si stendeva la foresta di grattacieli dove giravano tutti quei soldi. Davanti a loro c'era una struttura immensa e tozza, una versione finanziaria della fortezza di Gormenghast, una massa di acciaio e cemento che pareva fuoriuscire come un'escrescenza dagli edifici tutt'intorno. Era impossibile stabilire dove cominciava e dove finiva. Lontano, a Ladbroke Grove, Pete si affacciò da sopra la spalla di Natasha. Lei gli indicò il piccolo schermo verde sulla sua tastiera mentre i beat uscivano a cascata dagli amplificatori. Natasha stava regolando gli alti, giocava coi suoni. Gli occhi slavati di Pete guizzavano dallo schermo agli amplificatori al flauto. Fabian uscì dal commissariato di Willesden incredulo e imprecante. Scivolava nel gergo delle strade, nello slang americano, nelle bestemmie. «Sciacquafighe figli di puttana teste di cazzo ciucciasangue mozzarelle porci merde di gallina stronzi pisciainculo.» Si infilò la giacca a suon di strattoni e andò furente verso la metropolitana. La polizia era arrivata a casa sua senza preavviso, non gli avevano lasciato prendere neppure la bici. Continuò a mormorare oscenità, in preda alla rabbia. Risalì di gran carriera il pendio che portava alla stazione. Kay era sotto la finestra di Natasha, e si chiedeva cosa quella ragazza avesse fatto alla musica, da dove aveva preso il suono di quel flauto. «Credo che non sappia nulla, signore» disse Herrin. Crowley annuì distrattamente. Non lo stava ascoltando. Dove sei, Saul?, pensò. Chi è l'Accalappiaratti?, si chiese Saul. Chi è l'essere che mi vuole uccidere? Ma Re Ratto era sprofondato nella malinconia dopo che gli aveva fatto quel nome, e si rifiutava di aggiungere altro. Ci sarà tempo anche per quello, diceva. Non ti voglio spaventare. Re Ratto e Saul videro il sole farsi rosso sopra il Tamigi. Saul si ritrovò ad arrampicarsi senza paura su per i grandi cavi del ponte ferroviario di Charing Cross, lo sguardo oltre il fiume. Abbracciò il metallo. I treni si dimenavano sotto di lui come vermi illuminati. A sud, in una corsa segreta attraverso Brixton, verso ovest, verso Wimbledon. Lungo il viaggio, Re Ratto raccontò storie sulla città, tante. Le sue parole erano folli e poetiche, irreali, insensate. Il tono era quello disinvolto di un tassista. Il giro turistico finì all'improvviso, e i due se ne tornarono per vie tortuose verso Battersea. Saul era esaltato. Il corpo gli pulsava di stanchezza e potere. La città è mia, pensò. Si sentiva ebbro e impetuoso. Arrivarono a un tombino in un parcheggio deserto e Re Ratto si fece da parte. Saul tolse la polvere dal disco di metallo. Ci armeggiò sopra, ci passò intorno con le dita. Si sentiva forte. I muscoli erano gonfi per lo sforzo continuato di quella giornata, e lui se li carezzò con un movimento che sarebbe potuto sembrare narcisista se non fosse stato per il suo stesso evidente stupore. Diede una torsione al metallo, sentì i pori che gli si aprivano per il sudore e poi il lerciume che li intasava, dandogli nuovo vigore. Il coperchio cigolò per un istante, poi schizzò via dal suo alloggio. Saul latrò trionfante e si tuffò nell'oscurità. La musica che usciva dalla finestra di Natasha era di Hydro, si rese conto Fabian. Si era un po' calmato nel tempo che gli ci era voluto per arrivare a Ladbroke Grove. Il cielo pareva ribollire a tempo coi beat. Fabian tempestò di colpi la porta. Natasha scese da lui, aprì e il sorrisetto che aveva in viso si raggelò quando vide il suo cipiglio. «'Tash, cazzo, non ci crederai a 'sta cosa. È sempre più assurdo.» Lei si spostò per lasciarlo passare. Salendo le scale, Fabian sentì le laconiche asserzioni di Kay. «...Laggiù un paio di volte al mese, tipo, ed è tutto Goldie e merda così e quelli vengono qui a volte... Ehi, Fabian, come butta, bello mio?» Kay era appollaiato sul bordo del letto e lo guardava. Pete era rigidamente seduto su una sedia portata lì dalla cucina. Il bel viso di Kay era spoglio da qualsiasi preoccupazione, impermeabile all'umore di Fabian. Il ragazzo rimase sul letto con lo stesso, vago sorriso mentre Natasha li raggiungeva ed entrava nella stanza. Pete era chiaramente a disagio, ma rimase fermo a fissare Fabian finché non arrivò Natasha. Fabian rimase un attimo in silenzio, poi cominciò a parlare. «Ho appena passato tutto il pomeriggio con quei cazzo di sbirri giù al loro porcile. Mi hanno spaccato le palle per tutto il cazzo di tempo. 'Cosa ci puoi dire di Saul?' Gliel'ho detto e ripetuto a quei figli di puttana, non so un cazzo.» Natasha si mise a gambe incrociate sul materasso. «Credono ancora che sia stato Saul a fare la pelle al vecchio?» Fabian fece una risata teatrale. «Oh, 'Tash, bella mia, no no no, non più, quello non è niente, quello è l'ultimo dei loro pensieri.» Fece schioccare le labbra con un verso sprezzante e tirò fuori dallo zaino un giornale spiegazzato per poi agitarlo sotto i loro occhi. La pagina dell'articolo era piegata, l'inchiostro tutto slavato. «Da qui non è che si capisce granché» disse Fabian mentre gli altri seguivano il giornale con lo sguardo. «Solo la fredda cronaca. I dettagli importanti ve li do io. «Saul è sparito. È evaso.» Fabian reagì con una sgradevole risata alle espressioni sbalordite di Kay e Natasha. Anticipò i loro commenti. «Fermi lì, belli, c'è dell'altro. Due poliziotti sono finiti ammazzati nell'appartamento del vecchio di Saul, li hanno conciati proprio male. E a quanto pare... loro pensano che sia stato Saul. Quelli sono più fuori di un balcone, cazzo, lo vogliono trovare a tutti i costi. Verranno a cercare tutti voi, presto sarà il vostro turno. Con tutte quelle domande di merda.» Nessuno parlò. La musica di Hydro era sola nel suo sforzo di riempire la stanza. 10 Re Ratto era sparito. Saul stava rimuginando. Si sentiva stracolmo di soprannaturale e surreale. Era accovacciato dietro il trono di Re Ratto. Si era steso lì dopo l'epico viaggio in giro per Londra, sazio ed esausto. Quella notte era entrato e uscito dal sonno e quando si era definitivamente svegliato Re Ratto non c'era più. Saul si era alzato e aveva vagato un po' nella sala. Aveva teso l'orecchio al rumore dell'acqua gocciante e agli ululati lontani. Con uno spillo, Re Ratto aveva fissato al trono un vecchio pezzo di carta. TORNO PRESTO, diceva, STAI BUONO. Una volta solo, Saul cominciò a sentirsi irreale. Era difficile credere che esisteva indipendentemente da Re Ratto, che Re Ratto non fosse un prodotto della sua immaginazione, o lui un prodotto di quella di Re Ratto. Cominciava ad avvertire le prime avvisaglie del panico. Una volta solo, improvvisamente non ne poteva più delle risposte evasive di Re Ratto. Che cos'era l'Accalappiaratti? Aveva bisogno di saperlo. Re Ratto si rifiutava di dirglielo. La corsa in giro per la città era stata per lo più silenziosa. Con Re Ratto al suo fianco, Saul era stato docile, aveva accettato quell'insabbiamento; era troppo occupato ad ascoltare il risveglio del ratto che era in lui. Ma, una volta solo, si rese conto che da parecchio tempo non pensava più alla morte del padre. Il lutto era stato piuttosto superficiale. La morte di suo padre era il fulcro. Se ne avesse compreso il motivo, allora avrebbe scoperto chi o cosa voleva ucciderlo, e avrebbe capito perché i ratti non obbedivano al loro re. Con Re Ratto, Saul aveva visto una nuova città. La sua personale mappa di Londra era stata strappata e ridisegnata secondo i criteri di Re Ratto. Una volta solo, Saul aveva improvvisamente paura che quella città non esistesse più. Stai buono?, pensò. Col cazzo. Si arrampicò fuori dalla sala, nelle fogne. Il vento soffiava attraverso i tunnel. Saul rimase perfettamente immobile, in ascolto. Non riuscì a sentire i rumori di Re Ratto, da nessuna direzione. Rimise il coperchio sull'apertura segreta e si avviò alla cieca. Quando lasciò quel tunnel minore che celava l'uscita e l'ingresso alla sala del trono, il forte odore del piscio di Re Ratto si dissipò. C'erano tre ratti fuori dal cunicolo, si muovevano nervosi, lo guardavano. Saul non aveva paura, ma era incerto sul da farsi. Si fermò a osservare le bestiole. Uno dei tre roditori zampettò un pochino in avanti e scosse il capo con movenze assurdamente umane. Saul si avviò nel condotto fognario, pieno di trepidazione. Una volta solo, le fogne gli sembrarono un mondo diverso da quello che Re Ratto gli aveva mostrato, ma non aveva paura. Si aggirava in un patchwork olfattivo, e gli odori del piscio gli raccontavano storie. Il ratto che aveva pisciato lì era aggressivo e si arrabbiava in fretta; quello che aveva pisciato lì era un gregario; quell'altro mangiava troppo, e il suo cibo preferito era il pollo. Saul percepiva la città sopra di lui. Sentiva linee e direzioni che lo tiravano. Seguì quegli strattoni geomantici. Da dietro, arrivò un rumore di scalpiccio. Saul si girò e in quella non-luce grigia vide che tre ratti lo stavano seguendo. Si fermò a osservarli. Loro si arrestarono a un paio di metri e presero a dondolarsi, senza togliergli gli occhi di dosso. Mentre lui guardava, da un tubo che sporgeva nel tunnel saltarono altri due roditori e si unirono ai loro simili. Saul fece qualche passo all'indietro e i ratti lo seguirono, mantenendosi alla stessa distanza. Uno di loro squittì forte e gli altri lo imitarono, una cacofonia discordante che venne ripresa nei tunnel vicini. Altre zampette corsero da ogni direzione verso di lui. I versi striduli gli riverberavano nella testa. Altri ratti cominciarono ad ammassarglisi intorno, uscivano dai cunicoli minori e dal buio circostante. Arrivavano due alla volta, tre, dieci, e anche se Saul non li temeva la mera forza del loro numero era schiacciante. Non c'era luce a riflettersi nelle centinaia di occhi che lo circondavano; erano solo piccoli punti di nero in quella sorta di crepuscolo artificiale, punti focali nella massa ribollente di corpi che aveva riempito tutto il tunnel. Continuavano a squittire. Quel suono gli stava riempiendo la testa. All'improvviso, mista alla sua trepidazione, Saul avvertì un'ondata di fervore. Fu confuso da quella sensazione, non gli apparteneva ed era fuori luogo. E così si rese conto che non era lui a provare quella forte emozione, ma i ratti, si rese conto di capire la loro stridula forma di comunicazione, e che poteva provare le loro sensazioni. Era inondato da emozioni indirette. Si girò, tremante. Non c'era modo di distinguere ciò che era davanti a lui da ciò che era dietro, gli occhietti e i corpi dei ratti erano ovunque. I loro versi erano tremuli, carezzevoli, supplichevoli. In preda al panico, Saul fuggì dalla pressione di quel suono. Si girò e balzò oltre la massa dei corpi che si aprì sotto di lui, piccole isole di pavimentazione fognaria che comparirono sotto i suoi piedi quando lui atterrò, code che si ritraevano. I versi diventarono improvvisamente lamentosi. Lo seguirono. Saul corse attraverso i tunnel e i ratti gli zampettarono dietro. Davanti a sé vide una scala montata nel muro. Saltò e ci si afferrò al volo. I ratti balzarono, arrivando solo a graffiare l'ultimo gradino. Lui sentì un'improvvisa ondata di sollievo quando abbassò lo sguardo sulle loro facce imperscrutabili. Salì la scala e forzò il coperchio di metallo, lo sollevò appena e scrutò da quella piccola feritoia. L'uscita era bordata di erba alta. Saul emerse dall'abisso in una radura fra cespugli ombrosi. Era in un parco deserto. Sopra il lontano ronzare del traffico si sentiva il canto degli uccelli vicini. Vide dell'acqua davanti a sé, un lago di forma irregolare con tanto di isolotti. Il suo campo visivo era incorniciato da alberi. Vide una sagoma oltre quel confine arboreo: un'immensa cupola dorata con in cima una falce di luna. La moschea centrale di Londra, brunita dalla luce dei lampioni. A sud c'era il sottile stiletto della Telecom Tower. Si trovava a Regent's Park. Fece il giro del lago pieno di barche e scivolò silenzioso fra siepi, alberi e inferriate. Si arrampicò e uscì nella città buia. Andò a sud, verso Baker Street. Al rapido passaggio di ogni macchina, le luci erano onde impazzite sulle facciate dei palazzi. I fari di un furgone lo inchiodarono sotto il loro sguardo torvo quando il veicolo schizzò verso di lui per poi superarlo. Saul sentì il cuore che gli martellava veloce nel petto per molto tempo dopo che il furgone se ne fu andato. Svoltò su Marylebone Road. La gente gli arrivava addosso da ogni direzione. Saul ci mise un po' a capire che in realtà erano solo passanti che andavano per la loro strada. Sospirò, un respiro leggermente tremulo. Si ficcò le mani in tasca e si avviò verso ovest. Il primo uomo che gli passò accanto portava una giacca sportiva sopra un paio di jeans, e la casacca da rugby infilata nei pantaloni cullava l'ampio ventre. Lanciò una rapida occhiata a Saul, poi spostò subito in avanti lo sguardo. Guardami!, gli gridò mentalmente Saul. Sono un ratto! Lo vedi? Lo senti l'odore? L'uomo doveva aver colto il fetore emanato da lui e dai suoi vestiti, ma era poi così peggio della scia che si lasciava dietro un ubriaco? L'uomo non si girò a guardare Saul, che invece sì voltò e rimase a fissarlo. Poi spostò lo sguardo su un'altra persona che si stava avvicinando, una giovane asiatica con un abito corto e attillato. La ragazza stava fumando. Non lo degnò di un'occhiata. Saul rise, estasiato. Da dietro lo superò un basso uomo di colore, da davanti un gruppo di ragazzi intenti a cantare una canzone, poi un uomo molto alto con gli occhiali, poi di nuovo da dietro un uomo in giacca e cravatta con una valigetta che camminò, accelerò fino al piccolo trotto, poi riprese a camminare. Nessuno faceva caso a lui. Davanti a lui, il flusso irregolare del traffico notturno si innalzava, tagliando Edgware Road. Poi tornava per un attimo verso terra, rimbalzava e velava di nuovo in alto. Era la Westway, l'enorme strada rialzata che correva sopra Londra. Un migliaio di tonnellate d'acciaio impossibilmente sospeso in aria si levava sopra Paddington e Westbourne Grove, con la città che schizzava all'infinito in tutte le direzioni. A ovest, sopra Latimer Road, la Westway si torceva in un intricato caos di rampe e uscite soprelevate. Poi si districava da quel groviglio e proseguiva, per tornare infine a terra dopo la prigione di Wormwood Scrubs. Saul fissò la Westway. Passava davanti alla stazione di Ladbroke Grove, dove viveva Natasha. Le leggi della città non lo riguardavano più. Il divieto ai pedoni sulla Westway non valeva anche per i ratti. Schivò le poche automobili e corse verso lo spartitraffico al centro, risalendone rapido il declivio dopo aver girato intorno alla barriera, con i veicoli che gli ronzavano accanto su tutti e due i lati. Sotto sentiva deboli grida dai palazzi color senape. Le fosche luci ammiccavano e lo superavano senza che gli autisti lo vedessero. Era una sagoma oscura, ormai totalmente assuefatto al freddo, la schiena piegata, le braccia aggrappate alle barriere per spingersi avanti. Si muoveva come il cattivo di un cartone animato, veloce ed esageratamente ingobbito. Quattro caseggiati grossi e tozzi si protesero come dita mozzate intorno alla Westway: palazzoni che lo sovrastavano con punti di luce sparsi a caso nelle superfici marroni. Il rumore del traffico era un crescendo ritmico e costante, un flusso senza riflussi, non si smorzava mai. Isolato al centro di questa grande strada, Saul non vedeva le vie sottostanti. Non poteva sbirciare nelle finestre né dai bordi della Westway verso i passanti notturni. Era solo, con l'orizzonte e le automobili anonime. Tutta la città era diventata un orizzonte, punteggiato da torri obese. Alla sua sinistra, lontani appena qualche metro, i binari soprelevati della metropolitana, le linee Hammersmith e City, gettavano la loro ombra sulla Westway. Un treno passò sferragliando. Con uno sbalzo di adrenalina, Saul immaginò di attraversare di corsa la strada e lanciarsi in alto, per afferrarsi in volo al treno e poi salirci sopra come il cow-boy di un rodeo, ma sentì improvviso e sicuro il divieto di fare quel salto; non poteva, non ancora, e così rimase immobile mentre il treno proseguiva. Saul ne seguì il percorso lungo la Westway finché non arrivò in vista della stazione di Ladbroke Grove, sospesa a mezz'aria alla sua sinistra. Era così vicina che probabilmente sarebbe potuto balzare dritto sulla banchina. Guardò la luce dei fari alla sua destra, e si spinse dall'altra parte della strada, passando come un vecchio cappotto mosso dal vento davanti ai parabrezza di attoniti autisti. Si appiattì contro la barriera e si affacciò a guardare. Appena oltre la stazione, a Ladbroke Grove ancora pulsavano i beat che uscivano dai radioloni portatili. Dei ragazzi se ne stavano appoggiati fuori dal Quasar con aria studiatamente disinvolta, e facevano del loro meglio per intimidire i passanti. I venditori dei negozi notturni se ne stavano sulla porta a chiacchierare fra loro, con i clienti e con i tassisti. Le strade non brulicavano di gente, ma erano tutt'altro che deserte. Saul osservava dal suo precario nascondiglio. Senza che nessuno lo vedesse, si arrampicò sulla barriera e passò dall'altro lato, per sporgersi sopra le strade. Questa sua avventatezza lo divertiva. Il salto verso la grondaia di fronte era semplice, a malapena due metri, e lui lo eseguì senza fare rumore. Scese sul bordo di un tetto basso fra la stazione e la soprelevata e si lasciò scivolare sotto l'ombra incombente della Westway. Scavalcò le grondaie arrugginite. Tre giorni fa, pensò mentre saltava a terra, ero pesante e umano. E ora, si disse lasciando l'oscurità graffitata per uscire proprio su Ladbroke Grove, sono un ratto e posso viaggiare come mi pare. Che risveglio veloce. Non fece alcuno sforzo per nascondersi, anzi, camminava con una certa baldanza, e i gruppi di giovani accalcati sul marciapiede lo guardarono ma lo lasciarono passare, i nasi arricciati per la sua scia olfattiva. Saul si aggirava fra conversazioni in inglese dal forte accento, in arabo, in portoghese. Girò su Bassett Road e proseguì al trotto verso casa di Natasha. Le luci alle finestre erano spente. Saul imprecò, girò su sé stesso e andò verso un albero di fronte alla casa. Si appoggiò al tronco e incrociò le braccia, chiedendosi se era o meno il caso di svegliare l'amica. Non si faceva illusioni. Ormai non poteva più tornare indietro, era diventato un ratto. Non c'era più posto per lui in quel mondo. Ma un tempo ci aveva vissuto, e gli mancavano i suoi amici. Mentre restava appoggiato all'albero cercando di prendere una decisione, per strada passò una figura dall'andatura ciondolante. Quando raggiunse casa di Natasha rallentò, e Saul si portò le mani ai lati della bocca per sibilare: «Kay.» Questi sobbalzò e si guardò intorno, confuso. Saul sibilò di nuovo il suo nome. Kay guardò dritto verso di lui per un attimo, gli occhi che saettavano da un lato all'altro, comicamente nervoso. Saul uscì da sotto l'albero. «Cristo santo, Saul, bello mio, mi hai fatto venire un infarto!» disse Kay, rilassandosi con un sospiro di sollievo. «Che cazzo, eri invisibile sotto quell'albero, e la tua voce era tutta strana...» Si fermò all'improvviso, scosse il capo e si portò le mani al viso. «Merda, amico!» mormorò poi, guardandosi rapidamente intorno. «Che cazzo succede? Come stai? Ho appena saputo della merda che t'è piovuta addosso! Allora?» Saul era arrivato davanti a lui, gli diede una pacca su una spalla e gli strinse la mano. «Sul serio, Kay, roba da non crederci, cazzo. Non voglio contarti balle, amico, è solo che... neanche io ci sto capendo molto.» Il viso di Kay si era accartocciato in una smorfia. «Che è questa puzza, bello? Sei tu? Senza offesa, ma...» «Mi sto... nascondendo.» «Dove, cazzo? Nelle fogne?» Saul non disse niente, e Kay sgranò gli occhi. «Porca puttana! Ma davvero? Io non dicevo sul serio...» Saul lo interruppe. «Già, be', hai saputo che sono scappato da quella cella, no? Mi devo nascondere, bello mio, la polizia pensa che ho ucciso il mio vecchio.» Kay lo fissò per un attimo. Saul rimase atterrito. «No, cazzo, non sono stato io. Cristo santo, c'è bisogno di chiedermi una cosa del genere?» Tutto quel parlare di fughe, crimini e catture lo stava innervosendo, così indietreggiò verso l'albero tirando Kay. «Allora, cos'hai intenzione di fare?» gli chiese l'amico. «Oh...» Saul decise di restare sul vago. «Devo trovare il modo di dimostrare che non sono stato io.» Non poteva spiegare che per lui non c'era più ritorno. «E i due sbirri?» chiese Kay, e Saul lo guardò senza capire. «Quelli che hanno tirato le cuoia a casa tua.» Saul rimase a fissarlo, pieno di un orrore che cresceva sempre più. «Non lo sapevi?» «Che cazzo è successo?» Saul lo scrollò per il bavero. Kay arretrò, arricciando il naso. «Non lo so. Non lo so. Fabian è venuto da 'Tash sventolando questo giornale. La polizia l'aveva interrogato per tutto il giorno, gli hanno detto che i due agenti di piantone a casa tua sono stati picchiati a morte. E danno la colpa a te, bello mio.» Non l'aveva detto come accusa. Si rendeva conto che Saul non sapeva niente del delitto e quindi la sua era solo preoccupazione, non sospettava più. «Sai... sai chi...» fece Kay. «No, ma credo di conoscere qualcuno che lo sa. Merda!» Saul si passò le mani nei capelli. «Merda, adesso vorranno prendermi a tutti i costi! Merda!» E me lo dirà, pensò, sopraffatto dalla rabbia. Basta silenzi petulanti. Appena trovo Re Ratto mi dovrà spiegare chi è stato e perché, e 'fanculo a tutti i suoi mezzi segreti. Tornò a concentrarsi su Kay. «Che succede, bello mio? Come mai sei venuto qui?» Kay indico la strada. «Ero al pub con 'Tash e Fabe e 'sto tizio col quale 'Tash ha cominciato a smazzare due o tre tracce. Il locale fra un po' chiude... stavamo parlando tutti di te, bello mio.» Fece un sorriso stanco. «Mi sono reso conto che avevo lasciato la borsa da 'Tash, e lei mi ha dato le chiavi. Fra un minuto torno al pub. Vieni con me?» Saul esitò, e Kay cominciò a pressarlo. «E dai, bello, cazzo, sono tutti in ansia per te. Fabe sta da schifo.» Saul pensò a Fabian e avvertì un'ondata di nostalgia. Il legame che aveva coi suoi amici gli sembrava una cosa assurdamente lontana. Voleva andare al pub, ma all'improvviso era terrorizzato. Non aveva più niente in comune con quelle persone, anche se voleva disperatamente rivederle; gli mancavano. Cosa poteva dire a tutti loro? E la polizia... li stavano già interrogando. Dopo le ultime uccisioni, poteva rischiare di farli incriminare? «Io... non posso, Kay. Sono ricercato, e non posso girare per pub e roba del genere. Devo essere sempre in movimento. Ma... di' a tutti che sento la vostra mancanza e prometto che cercherò di rivedervi. E Kay... di' anche che se non mi sentono per un po' non si devono preoccupare... sto sistemando le cose. Okay? Glielo dirai?» «Sei sicuro di non voler venire?» Saul scosse la testa. Kay si arrese con un cenno del capo. «Allora... dimmi almeno che succede. Come cazzo hai fatto a evadere dalla prigione?» Saul riuscì addirittura a ridacchiare. «Era solo una cella al commissariato e... davvero, non posso spiegartelo adesso. Mi dispiace tanto.» «Ma stai facendo attenzione?» «Kay... non posso parlare, va bene? Ti prego, bello, basta. Non posso darti spiegazioni.» «Ma stai bene?» Kay era preoccupato. «Non sembri del tutto a posto. Come ti dicevo, la tua voce è tutta... strana, e hai un odore di... di...» «Lo so, ma non ne posso parlare. Ti prometto che starò attento. Devo andare, bello mio. Mi dispiace. Di' a tutti che gli voglio bene.» Sfiorò la spalla dell'amico e si avviò verso le ombre, girandosi per salutarlo. Kay rimase sotto l'albero e ricambiò il saluto. Strizzò gli occhi quando Saul uscì dal cerchio d'ombra per trovare altra oscurità tra le facciate delle case. «Fa' attenzione, bello mio» disse Kay a voce inutilmente alta. Saul era sparito. Kay rimase ancora un attimo sotto l'albero prima di andare lentamente verso la casa di Natasha, dove aprì la porta ed entrò. Era molto confuso. C'era qualcosa di palesemente strano in Saul, ma non riusciva a capire cosa. Quel tizio si era trasformato in una specie di ninja, tanto per dirne una; se stavi a più di un metro e mezzo, diventava invisibile. E la voce... rauca e in un certo senso... ravvicinata. Aveva inquietato Kay, l'aveva anche un po' spaventato. Era chiaro che lui non c'entrava niente con i poliziotti morti, ma Kay si ritrovò a chiedersi se in qualche modo non era comunque coinvolto senza saperlo. Di sicuro, quella sera aveva un po' il fare dello psicopatico: gli occhi bui, la voce e il comportamento esagitati, e quell'odore... neanche si fosse rotolato nella merda di maiale. Possibile che si fosse davvero messo a vivere nelle fogne? Ma poi, da dove si entrava nelle fogne? Kay temeva per il suo amico. Trovò la borsa nel soggiorno buio e lasciò l'appartamento, dopo aver chiuso a chiave la porta. Era ansioso di raccontare l'incontro agli altri. Almeno Saul era... be', era vivo, anche se magari non stava benissimo. Uscì in strada e girò a sinistra, e ancora scuoteva il capo per la confusione. Qualcosa uscì dall'oscurità alle sue spalle e gli si avvicinò veloce. Kay non sentì nessun rumore. Il metallo fu il lampo di un attimo e qualcosa di lungo e duro lo colpì sulla nuca. Kay emise un rantolo mentre cadeva in avanti, poi venne afferrato, ormai un peso morto, e rimase a penzolare come un cadavere a pochi centimetri dal marciapiede. Il sangue uscì a fiotti e scivolò sulla borsa, infiltrandosi all'interno e macchiando le copertine degli album di Ray Keith e The Omni Trio. 11 Saul vide i grossi pilastri della Westway che incombevano di nuovo su di lui. Svoltò a destra, per girare intorno a quella grande arteria, e prese a vagare lentamente verso ovest. Non sapeva dove andare. Teneva lo sguardo puntato a terra, in cerca di un tombino. Forse avrebbe dovuto nascondersi e cercare di nuovo Re Ratto. Non era sicuro di poter ritrovare la via che dalle fogne portava alla sala del trono. Non voleva rivedere i ratti. Le loro suppliche l'avevano spaventato. Quelle creature volevano qualcosa da lui. I pochi pedoni notturni gli passavano accanto. Saul voleva fermarsi, sedersi un po' a riflettere, a mangiare. Non era stanco. Pensò ai poliziotti morti nel suo appartamento, e trasalì. Stava gravitando nell'orbita di un groviglio d'asfalto sospeso a mezz'aria, un incrocio della Westway, un marasma di curve tortuose che pendeva sulla terra come una minaccia imminente. Sotto quelle matasse d'acciaio e catrame, il Comune aveva recintato degli spazi all'interno dei quali erano sorti campi da basket e di calcio, una parete per il free climbing e le sbarre per le trazioni. Durante il giorno, nella zona risuonavano le urla dei giovani giocatori ignari dell'asfalto sopra e intorno a loro, che si abbatteva in tutte le direzioni con funzionale maestosità, uno stadio improvvisato che occludeva la luce e oscurava il cielo. Saul vagava nell'oscurità fra un campo e l'altro. Alzò lo sguardo sulla superficie inferiore della Westway. Il rumore del traffico al di sopra sembrava molto lontano. Saul si aggirò nei camminamenti fra le recinzioni in maglia di ferro e i campi di calcio. Sotto la strada, il vento era costante. Si fermò ad ascoltarne i lievi colpi contro i bordi di quei terreni rinchiusi. C'era un altro rumore. Un flebile, rapido zampettare serpeggiò come un sussurro fra i pilastri. Saul ruotò su sé stesso e girò bruscamente il capo per seguire i suoni che lo stavano accerchiando. Arretrò. Il panico gli si gonfiò dentro come una bolla. L'Accalappiaratti!, pensò, e corse verso la debole luce dei lampioni. Fece dietrofront, alla disperata ricerca di una via d'uscita dal buio. Qualcosa gli svolazzò davanti, un corpo nero che penzolava dalle ombre sovrastanti dalle crepe sotto la Westway. Gli dondolò intorno, troppo veloce perché potesse seguirlo con lo sguardo, libero dai vincoli della gravità, si muoveva attraverso l'aria in tutte le direzioni. Col fiato corto, Saul cambiò ancora una volta direzione e continuò a correre. Una figura indistinta veleggiò nell'aria su in alto, e gli passò sopra in una parabola perfetta, con una grazia e una rapidità tali da eclissare qualsiasi ginnasta o artista circense. La massa scura disegnò un arco sopra la Terra e si fermò con leggiadria a sei metri da Saul. La sagoma accovacciata si raddrizzò di scatto, spalancando gambe e braccia come un saltamartino. Un uomo alto e grasso si dondolava ora di fronte a Saul, braccia e gambe divaricate come ad anticipare un abbraccio. Saul frenò la sua corsa e indietreggiò, per poi girarsi all'improvviso e correre di nuovo verso l'oscurità che aveva appena abbandonato. Cercò di ricordare come ci si nascondeva, cercò di ridiventare un ratto, ma la paura aveva raggelato ogni sua scaltrezza. Quando si chinò accanto a un campo da tennis, la sagoma guizzante lo superò volando sopra la rete, e l'uomo era di nuovo lì davanti a lui, le braccia protese. Una corda sottile appesa da qualche parte su in alto si riavvolse sfiorando Saul mentre ripercorreva la scia del proprio volo. Lui cambiò direzione e sparì dietro un castello di tubi. Sentì qualcosa sibilargli accanto. Prese a correre rantolando, la forza di ratto che lo spingeva a velocità mai raggiunte. La pelle gli si era accapponata per la paura. Davanti a sé colse lo scorcio di alberi spogli. C'era un varco sottile fra due recinzioni a rete, oltre le quali si stendeva il giardino di un complesso residenziale. Saul scattò verso quella feritoia e la varcò di gran carriera facendo pochissimo rumore, poi si sentì afferrare una caviglia e piombò a terra come un albero abbattuto. Poco prima dell'impatto, rimbalzò verso l'alto e rimase sospeso in aria per un istante. Davanti a lui c'erano corde sottili tese da un anello all'altro ai due lati. Una l'aveva fatto incespicare, e un'altra l'aveva fermato all'altezza del petto. Saul imprecò e si dimenò per rimettersi in piedi, dando strattoni alla fune che gli si era attorcigliata alla caviglia. Si tuffò in avanti e notò linee sottili davanti a sé: altre corde, un bosco di corde tese lungo il suo cammino. Come aveva fatto a non vederle? Cercò di arrampicarcisi sopra, ma le funi lo eludevano; alcune erano così lasche che si staccavano dagli anelli e gli restavano in mano per poi avvolgerglisi addosso, altre erano così tese che vibravano come corde di basso respingendolo con violenza. Saul cadde di nuovo, e finì impigliato nell'intrico. Non poteva muoversi. Era sospeso a mezzo metro da terra, a testa in giù, a un'angolazione di 45 gradi. Sentì rumore di passi dietro di sé. Voltò di scatto la testa, disincagliandosi freneticamente, ruotò in mezzo a quella rete per girarsi nella direzione dalla quale era venuto, dando ora le spalle agli alberi brulli verso i quali era fuggito. L'uomo era fermo all'entrata del piccolo passaggio. La luce dei lampioni lontani faticava a illuminarlo, e si rifletteva debolmente sulla sua pelle. Lo sconosciuto non indossava che un paio di pantaloncini neri sulle gambe scarne. Non sembrava patire affatto il freddo. Aveva una pelle molto scura e una gran pancia che si riversava oltre la cintola, ma braccia e gambe erano assurdamente lunghe e sottili, con muscoli che restavano fermi e saldi a ogni movimento. Il ventre era teso, rotondo ma sodo, come una bolla; ballonzolò appena quando l'uomo si mosse lentamente verso Saul. E questi vide una spessa voluta di sudicia corda bianca avvolgersi intorno alla spalla sinistra di quell'individuo. «Non dare più problemi, bambolino, o me ti schiaccia.» La voce era brusca e graffiante, vibrava di accenti caraibici. Ed era risuonata quasi nell'orecchio di Saul, come faceva quella di Re Ratto. L'uomo si muoveva a piccoli scatti. Fece qualche rapido passo in avanti, poi si fermò a esaminare Saul, poi riprese ad avanzare. Man mano che si avvicinava, srotolava la corda che portava in spalla. Saul si dimenò con forza per liberarsi dai grovigli di funi, ma riuscì solo a tenderli ancor di più. Cominciò a strillare. L'uomo era sopra di lui, e gli assestò un violento schiaffo sul viso che arrestò bruscamente le sue urla. Gli fece girare la testa. Saul era stordito, e gli pulsava la guancia. «Me ti dice di tapparti la bocca, ragazzo!» L'uomo fece schioccare le labbra in un verso sprezzante. Saul sentì la testa che gli dondolava in avanti e batté forte le palpebre. L'uomo si piegò di fronte a lui. Saul aveva una gran paura. Alzò le braccia, provò a spingerle attraverso le funi per parare l'attacco che, ne era sicuro, stava ormai per arrivare. Si dibatté contro i legacci e aprì la bocca per urlare ancora. Veloce come un serpente, l'uomo allungò una mano e gli ficcò le dita in bocca. Saul provò a mordere, ma quello allargò le dita e con una forza disumana lo costrinse ad aprire la bocca. Poi con la mano libera diede uno strattone alla fune che portava drappeggiata sulla spalla. La avvolse intorno alla testa di Saul, un giro, due, poi gliela ficcò in bocca come un bavaglio. E intanto parlava fra sé in uno strano dialetto. E mentre parlava, il misterioso aggressore armeggiò sapientemente con la corda facendo un altro giro intorno alla testa di Saul, coprendogli tutta la parte inferiore del viso. E Saul lanciò gemiti di terrore da dietro quella maschera, gli occhi che saettavano da parte a parte. L'uomo gli tirò le braccia, vi avvolse con forza la corda intorno e gliele bloccò dietro la schiena. Con uno strattone, lo fece uscire dal vicoletto. Saul incespicò e corse in avanti finché non gli sparì la terra da sotto i piedi e cadde. Aveva raggiunto la fine del pezzo di corda che lo teneva legato. Cominciò a scivolare sul cemento. Come un pescatore con la sua canna a mulinello, l'uomo lo stava tirando a sé. Saul fu rimesso in piedi e girato di faccia verso lo sconosciuto che l'aveva catturato. Con la bocca immobilizzata, respirava freneticamente dal naso, spruzzando grumi di muco sui legacci. Due occhi neri si fissarono nei suoi, che erano umidi di paura. «Adesso tu viene con me a vedere ratto. Voodoo cattivo gira stanotte.» Fece roteare la fune sopra la testa di Saul come il cowboy di un film. Le volute di corda scesero ad avvolgersi intorno al corpo del giovane. L'uomo lo fece girare in tondo, stringendo i legacci, e lasciò un capo allentato per guidarlo come una trottola. Si piegò e passò la fune intorno alle gambe di Saul, finché non gli ebbe coperto tutto il corpo con quel sudario di lercia corda bianca. Saul poteva muovere solo gli occhi. Nelle braccia e nelle gambe sentiva il martellare del cuore, che faticava a spingere il sangue oltre le funi che gli segavano le carni. L'uomo spezzò la corda con un morso e ne legò il capo ai piedi di Saul. Poi si raddrizzò davanti a lui, lo guardò dall'alto in basso e annuì. «Niente più urla e stupidate, sì?» Saul cominciò a inclinarsi in avanti ma l'uomo lo afferrò e, gettandolo all'improvviso nel terrore, lo fece roteare in aria e se lo mise in spalla. Lo manovrò con la stessa facilità che aveva mostrato Re Ratto. Saul si sentiva come un batuffolo di lanugine. L'uomo prese dell'altra corda dal rotolo che aveva sulla spalla e la avvolse diverse volte intorno al prigioniero, legandolo fermamente a sé. Saul era impotente e immobile contro quegli ampi muscoli piatti, lo sguardo rivolto all'indietro. Le gambe erano piegate all'insù in una scomoda angolazione. Penzolava dalla spalla e dalla vita dello sconosciuto assalitore, che non pareva provare alcun dolore per la fune che gli tagliava le carni. Terrorizzato e umiliato, Saul prese a ballonzolare quando all'improvviso il suo carceriere cominciò a correre nell'oscurità. Sfrecciò in fretta e furia attraverso il mondo sommerso sotto la Westway, seguendo un percorso fatto di violente oscillazioni. I vicoli nascosti si allontanarono dallo sguardo di Saul. L'uomo sotto dì lui fece un balzo repentino, e Saul vide inabissarsi la buia linea dell'orizzonte. Erano in aria. Saul sgranò gli occhi ed emise uno strillo ovattato, con lo sputo che gli scivolava sul mento avvolto nelle corde. Volavano con pause e oscillazioni, pause e oscillazioni, un pendolo sospeso a tre metri da terra. Saul capì che erano aggrappati a una corda. L'uomo cominciò ad arrampicarsi verso l'alto. Si muoveva con agilità, la curva della schiena lasciava intuire che stava usando piedi e mani. L'andatura era assolutamente fluida. I campi sportivi sparirono sotto di loro, e al ritmo delle oscillazioni i panorami di West London entravano e uscivano dalla visuale di Saul. Lo sporadico ruggire del traffico era adesso più vicino. Giunsero in cima alla fune. Saul era girato di spalle alla superstrada, verso vicoli male illuminati. L'uomo si aggrappò alla barriera esterna della Westway e riprese a correre. Saul sentì lo stomaco che gli pulsava per la paura. Non c'era niente sotto i suoi piedi. Vide le strade sottostanti curvare un po' più vicino, e colse il riflesso della debole luce contro un filamento, una corda che partiva dal fumaiolo di una casa sempre meno lontana. Giunti ormai di fronte a quell'abitazione, Saul vide di nuovo il bagliore di quella sottile linea di luce. Era vicina, e si piegava verso di lui. All'improvviso, Saul cominciò a cadere. Ma poi la pavimentazione stradale smise di correre verso di lui, che rimase a ballonzolare in aria. Era a faccia in giù adesso, con la Westway che ringhiava pochi metri più in alto, di lato. Il filamento che aveva visto era un'altra fune, un capo legato al tetto e un altro alle ringhiere della grande strada sovrastante. E l'uomo stava usando questa corda per ridiscendere, mano dopo mano, con saltelli snervanti che lo portavano rapidamente verso l'intricata oscurità dei tetti. Saul pregò che quella corda fosse resistente. Poi scesero, e Saul si sentì vorticare in tondo. Udì un forte schiocco, e quando l'uomo si girò di nuovo vide che aveva spezzato la corda dalla quale si erano calati, cancellando così le loro tracce. Erano sui tetti delle case, un'altra corsa fra le alture di Londra. L'uomo si lasciava dondolare intorno agli ostacoli, zampettava sulle tegole anche più veloce di Re Ratto. Sotto di loro, i caseggiati sfrecciavano via. E, di lato, Saul vide rimpicciolirsi la monolitica Westway. L'uomo saltò in avanti e rimbalzò pericolosamente al di sopra di una strada che bloccava il suo procedere da un tetto all'altro. Saul si rese conto con orrore che erano su un'ennesima corda legata in orizzontale fra due palazzi, ma questa volta l'uomo ci camminava sopra come un funambolo, più veloce di quanto Saul potesse correre. Il movimento del suo carceriere e la costrizione delle funi sul petto gli stavano togliendo l'aria. Sotto di loro, Saul vide un solitario passante che avanzava nervoso fra i vicoli, ignaro del malsano numero circense in atto sopra la sua testa. L'uomo nero abbandonò la corda con un salto, atterrò sul tetto di fronte e ancora una volta cancellò le proprie tracce spezzando la fune. Si spostarono così a una folle andatura sopra le strade, attraversando una rete di corde già disposte. Superarono una distesa d'erba e giunsero in una zona residenziale, balzando lungo i tetti piatti e sfrecciando assurdamente veloci giù per le ripide pareti di mattoni. Saul era sconvolto dal terrore, incapace di vedere cosa il suo carceriere stesse facendo. Corsero lungo una macchia di sterpaglia fino alla ferrovia, dove presero a seguire le traversine di legno. Saul guardò i binari, che curvavano in lontananza. Ancora una volta il loro cammino si interruppe quando l'uomo nero si arrampicò sul lato di un ponte che passava sopra la ferrovia e il canale che la costeggiava. Attraversarono oscillando una zona industriale, un insieme di edifici bassi e logori e carrelli elevatori immobili. Saul era ipnotizzato da quello spericolato procedere da una casa all'altra. Era stato catturato non sapeva da chi, e non sapeva cosa ne sarebbe stato di lui. Il rumore della città si fece stranamente lontano. Erano entrati in un cortile pieno di macchine distrutte e schiacciate, impilate come stratificazioni geologiche: strati su strati di vecchie Volvo, vecchie Ford e vecchie Saab. Le auto traballavano intorno a loro, lasciando solo stretti vicoli fra i quali passare. Si infilarono fra quei passaggi serpeggianti. All'improvviso l'uomo si fermò e Saul sentì un'altra voce; una voce strana, vacua e musicale, colorata da un accento europeo che lui non riusciva a identificare. «L'hai trovato, ordunque.» «Già, bello mio. Preso il piccoletto giù a sud da qua, poco lontano.» Poi il silenzio. Saul si sentì scivolare di dosso le corde che lo imprigionavano, e cadde scompostamente nella polvere. Era ancora avvolto nella prima fasciatura di corde. L'uomo grasso lo prese da terra e lo tenne fra le braccia come una sposa. Saul colse uno scorcio del nuovo arrivato: magro e molto, molto pallido, con i capelli rossi, un adunco naso aquilino e grandi occhi. Poi fu innalzato verso la sua destinazione, un immenso container d'acciaio, una sorta di cassonetto alto tre metri sul quale torreggiava una struttura gialla vagamente simile a una gru. Quando il frenetico vagare dei suoi occhi si posò sulle macchine schiacciate tutto intorno, Saul capì che quella era una pressa per automobili, e che il coperchio del buio container si sarebbe abbattuto su qualsiasi cosa ci fosse all'interno, per schiacciarlo, per appiattirlo come un fiore bidimensionale. E mentre lo issavano inesorabilmente verso la pressa, Saul sgranò gli occhi per l'orrore e cominciò a dimenarsi, urlando da dietro il bavaglio. Si agitò pateticamente fra le braccia dell'uomo nero, cercò di rotolare via dalla sua presa, ma quello lo tenne saldamente e fece uno schiocco disgustato con le labbra, senza rallentare, incurante degli scossoni di Saul e delle sue frenetiche e indistinte proteste. Se lo issò in spalla, e Saul per un attimo si ritrovò a fissare gli occhi folli del pel di carota dietro di loro. Bloccato all'altezza della vita, continuò a piegarsi pateticamente in su e in giù, finché l'uomo non lo lanciò in aria, e lui volò oltre il bordo del minaccioso container grigio... rimase sospeso per un attimo, muto e immobile... cadde all'ombra delle pareti metalliche, sentendo l'aria fredda e stantia, per sbattere infine contro il pavimento bucherellato. Atterrò pesantemente sulle schegge di vetro e metallo che costellavano il buio. Se non era svenuto o morto, decise, lo doveva solo alla sua natura di ratto. Si sforzò di mettersi seduto, mentre rivoli di sangue coloravano le corde che lo tenevano prigioniero. Qualcosa stava andando verso di lui, un clangore di passi sul pavimento di metallo; Saul provò a girarsi e cadde di nuovo battendo la testa, solo per sentirsi prendere per le spalle e tirare su. Aprì gli occhi e li fissò su un viso che guardava torvo il suo, un viso scuro, più scuro delle ombre in quella pressa letale; un viso che ribolliva di rabbia, i denti digrignati, le labbra arricciate, e il lezzo familiare di spazzatura e vecchi animali bagnati reso acre dalla furia. Re Ratto lo guardò e gli sputò in faccia. 12 La saliva colò intorno al naso di Saul, il cui sguardo rimbalzava fra le pareti della pressa, saettava tremante, intrappolato. Re Ratto lo fissava senza battere le palpebre, furioso. Saul si chiese freneticamente perché fosse fuori di sé, e i pensieri si addossarono l'uno all'altro nella sua mente. Che stava succedendo? Erano stati catturati entrambi dall'Accalappiaratti, per questo erano lì, per finire schiacciati? Allora perché Re Ratto non faceva niente? Lui non era intrappolato come Saul. Perché non balzava fuori dal container per salvare entrambi o per fuggire? Con lo sgradevole rumore del proprio respiro affannato a riempirgli le orecchie, Saul vide il peso incombente del coperchio sospeso sopra di loro con un minaccioso carico di energia potenziale, pieno di uno slancio trattenuto. Re Ratto stava cercando di inchiodare gli occhi in quelli di Saul e mormorava qualcosa fra sé, ma Saul, ormai in preda al panico, guardava per un attimo lo zio e poi alzava lo sguardo verso il coperchio, poi di nuovo giù sullo zio e su ancora, in attesa che la pressa cominciasse a calare. Re Ratto gli diede uno scrollone e ringhiò, un basso tuono di rabbia. «Ma a che accidenti di gioco credi di giocare? Me ne vado a fare la mia salutare passeggiata, in cerca di qualche vettovaglia, ti lascio appisolato come un bebé, e che succede? Tu prendi e scompari.» Saul scosse con foga il capo e Re Ratto, spazientito, spezzò con uno strattone la corda che gli copriva il viso. Saul sputacchiò, prese un lungo respiro, schizzando muco, saliva e un po' di sangue addosso a Re Ratto. Questi non si mosse, non si pulì. Invece gli diede uno schiaffo. E Saul si sentiva così malmesso, così dolente e insanguinato che quel bruciore, sul viso non fu niente per lui, ma rabbia e confusione dilagarono. Espirò, e il soffio si trasformò in un lungo urlo, un incoerente grido di frustrazione. Si dimenò, e sentì i muscoli sbattere contro le corde. «Che stai facendo?» strillò. Re Ratto gli coprì la bocca con una mano. «Tappati il parlatolo, stronzetto. Non fare l'incompreso. Non portare mai più il tuo culo in giro tutto da solo, intesi?» Era immobile, fissava Saul, e spingeva forte con la mano per sottolineare i suoi argomenti. «Ti va di condividere con me i perché e i percome della tua piccola esibizione, eh?» La voce di Saul uscì ovattata da dietro la mano di Re Ratto. «Volevo dare un'occhiata in giro, tutto qua; non cercavo guai. Ho imparato, no? Nessuno mi ha visto, e mi arrampicavo come... saresti stato fiero di me» «Basta cazzate!» tuonò Re Ratto. «I guai tengono gli occhi sfinestrati su di te, figliolo. C'è uno smargiasso in giro che ti vuole morto! Come ti ho detto, sei ricercato, sei una preda, qualcuno vuole la tua pellaccia... e la mia.» «E allora dimmi che cazzo sta succedendo» sputò Saul all'improvviso, alzando il capo contro il viso di Re Ratto. Ci fu un lungo silenzio. «Non fai che parlare per indovinelli come se credessi di essere uscito da una fiaba del cazzo, e io non ho il tempo di aspettare perché mi sveli la morale! Qualcuno mi dà la caccia? Bene. Chi? Dimmelo, spiegami che cazzo succede, o taci.» Ancora il silenzio, protratto. «Ha ragione, rattimonio. Deve sapere che passa. Non puoi tenere lui nel buio. Non sa difendere sé stesso.» La voce dell'uomo che l'aveva portato lì dalla Westway calò dall'alto, e Saul guardò in su per vederlo accovacciato come una scimmia in un angolo della pressa. In quel momento, comparve anche pel di carota, che arrivò all'improvviso accanto all'uomo nero facendo penzolare le gambe nel container, come se fosse saltato da terra per atterrare direttamente sul sedere. «E loro chi sono?» disse Saul, indicando i due spettatori con un cenno del capo. «Pensavo che mi avesse catturato l'Accalappiaratti. Me ne stavo a camminare per i fatti miei e all'improvviso questo tizio mi ha imbavagliato e portato in giro. Credevo che mi avrebbe schiacciato in questo coso.» Re Ratto non guardò verso gli uomini seduti sul bordo del container, neanche quando uno dei due cominciò a parlare. «Non solo Accalappiaratti, ragazzo. Quello che cerca te, lui è Accalappiaratti, ma anche Accalappiauccelli e Accalappiaragni e Accalappiapipistrelli e Accalappiaumani e Accalappia tutte le altre creature viventi.» Re Ratto annuì lentamente. «Allora parla» gli disse Saul. «Dai retta al tuo compare. Cazzo, ho bisogno di capire. E liberami da 'ste corde!» Re Ratto infilò la mano in una tasca interna del soprabito e ne tirò fuori un coltello a scatto. La lama venne fuori con uno snikt, lui la spinse sotto i legacci di Saul e diede uno strattone. Le corde caddero. Re Ratto si girò e andò verso l'estremità opposta del container. Saul fece per parlare, ma la voce di Re Ratto emerse dall'oscurità e lo anticipò. «Non voglio sentir uscire una sola cazzo di parola dal tuo grugno, ragazzo. E allora ti canterò tutta la cantata, figlio mio, se serve a placare le tue smanie.» Saul vide che Re Ratto, ora indistinto nella penombra, si era girato verso di lui. Erano in tre adesso a guardarlo: due sopra - uno accovacciato e l'altro con le gambe penzoloni come un bambino - e uno sotto, nell'angolo, furioso. Spinse via le corde e indietreggiò verso l'angolo opposto, dove si sedette con le gambe tirate a sé come a voler proteggere il corpo martoriato, e da lì ascoltò. «Ti presento i miei compari» comincio Re Ratto. Saul guardò verso l'alto. L'uomo che l'aveva catturato era ancora immobile e accosciato. «Me è Anansi, bambolino.» «Il mio caro, vecchio compare Anansi» intervenne Re Ratto. «Il gentiluomo che verosimilmente ti ha salvato dal manigoldo che ti dà la caccia.» Saul conosceva quel nome, Anansi. Rammentò i giorni in cui sedeva in cerchio insieme ad altri corpicini, tutti a ciucciare latte tiepido dalle loro bottigliette mentre ascoltavano un professore di Trinidad che raccontava di Anansi il ragno. Ma non ricordava altro. Pel di carota si era messo in piedi, restando tranquillamente in equilibrio su quel sottile bordo di metallo. Fece un inchino teatrale, passandosi un braccio dietro la schiena con un gesto ampio. Portava eleganti pantaloni bordeaux, ben stirati e perfetti, un'azzimata camicia bianca, bretelle nere e una cravatta a fiori. I suoi vestiti erano immacolati e alla moda. Parlò di nuovo con quello strano accento, un insieme di tutte le intonazioni europee che Saul conosceva. «Loplop presenta Loplop» salutò. «Loplop, alias Hornebom, Uccello Superno» disse Re Ratto. «Ci conosciamo da tanto, e non siamo stati sempre amici. Quando ho visto che te l'eri squagliata, ho chiamato questi due tipi qua. Ci hai messo un bel po' in subbuglio, figliolo. E ora vuoi la storia dell'Accalappiaratti.» «Accalappiaragni» fece piano Anansi. «Accalappiauccelli» sputò Loplop. Re Ratto si mise comodo, Saul era immobilizzato dalla sua voce. «Abbiamo avuto tutti i nostri ammiratori, sai, io, e i tuoi zii 'Nans e Loplop. Loplop è andato dietro a un pittore per un po', e io ho sempre avuto un debole per un bel paio di versi. Se conosci qualche poesia, allora magari sai già la storia, che l'ho raccontata una volta per un altro tizio, e lui l'ha scritta per i Pupi - una storia per bambini, così diceva. Non mi importava. Può dire quel che vuole. Lo sapeva che era tutto vero. «Non ho sempre vissuto nella nostra Londra, sai. Ho vissuto dappertutto. Ero qui quando nacque la città, ma all'epoca e per tanto tempo c'era poco da sgranocchiare, così presi il mio gregge e saltai su una nave, tanto tempo fa. La tua mamma se la spassava da un'altra parte mentre io menavo le tolle in Europa per dare un'occhiata coi miei seguaci, e filavamo a tutta birra divisi in branchi, e io ero al comando, lustro e lucente. A un guizzo della mia coda le orde di Rattus andavano a ovest, a est, ovunque io dicevo di andare. Corremmo nel contado, nei campi di Francia, facemmo scorrerie nel Belgio, fra le pianure vicino Arnhem, e via fino alla Germania - non che questi fossero i nomi che si usavano all'epoca. «E poi eccoci a guardarci in giro, con la fame che ruggisce nel ventre. Abbiamo trovato un posto dove John Barleycorn è stato assai generoso... Il raccolto nei campi era alto e dorato, maturo e lì lì per scoppiare. Smicciamo in giro. 'Sì' dico io 'qui va bene' e via scarpinare, più lenti adesso, alla cerca di un posto in cui sistemarci. «Attraverso un bosco, a ranghi serrati sotto il mio comando, timorosi di nulla, di corsa fino al meriggio e nel vespero. E accanto al fiume ci troviamo una città, una dimora non proprio sfarzosa, bada bene, ma con i silo che quasi scoppiavano, e misere case con centinaia di buchi, cantucci in cui fare il nido, grondaie e cantine, centinaia di angoli in cui un ratto esausto poteva riposare la Crapa. «Diedi l'ordine. Entrammo a passo di marcia. Il volgo lasciò cadere borse e valigie, erano tutti sbalorditi e agitati. E poi subito persero la testa, correvano avanti e indietro, senza controllo, con tutti quegli accidenti di miagolii... Eravamo una falange davvero impressionante, ci riversammo in città senza fermarci finché non la riempimmo tutta, io, i miei ragazzi e le mie ragazze. Radunammo in piazza tutti i paesanotti urlanti, e quelli rimasero lì fermi tenendosi stretti addosso figli e stracci. Noi eravamo esausti, il viaggio era stato lungo, ma ci tirammo su con fierezza sotto la luce del sole e le nostre zanne erano meravigliose. «Provarono a mandarci via, sciò sciò, frustavano l'aria con le torce accese e le loro stupide piccole pale. Così snudammo i denti, li azzannammo ben bene, e loro fuggirono strillando come checche impaurite, sparendo in tutta fretta. Avevamo tutta la piazza per noi. Richiamai all'ordine le mie truppe. 'Bene' gli dico 'subito in marcia. La città è nostra. Questo è l'Anno Uno: questo è l'Anno del Ratto. Sparpagliatevi, marcate il territorio, fate i preparativi, trovatevi un posto, mangiate a sazietà, e chi cerca di imbrogliare mandatelo da me.' «Un'esplosione di corpi piccoli e agili, e la piazza è vuota. «Ratti nelle bettole, nelle case, nelle botteghe, nel contado, nei frutteti. Gli facemmo una bella lavata di capo. Io giravo in quella folla, senza dire una parola, ma tutti quanti sapevano chi era che comandava. Se uno del borgo alzava le mani su uno dei miei, io lo abbattevo. La gente cominciò subito a farsi un'idea delle regole. «E fu così che i ratti entrarono ad Hamelin.» «Saul, Saul, avresti dovuto vederci. Bei tempi, socio, i migliori. La città era nostra. Io ero sempre più grasso e lustro. Combattevamo contro i cani e uccidevamo i gatti. Il suono più forte in città era il vociare dei ratti, che chiacchieravano e facevano piani. Il grano era mio, le case erano mie; quando quelli cucinavano il Mangio, la prima fetta era per noi. Era tutto mio, il mio Regno, il mio momento di gloria. Ero perno e governo, facevo le leggi, ero sbirro, giuria e Togato e, quando era necessario, ero Esecutore. «Diventò famosa, la nostra piccola città, e i ratti vennero a frotte per unirsi allo Shangri-La che avevamo messo su, dove spadroneggiavamo. Io ero il capobranco. «Finché in città non arrivò quel manigoldo, quel bastardo, quel cazzo di menestrello peripatetico, quella stupida, insulsa merda con la sua ridicola pannazza, quella checca baldanzosa. «La prima volta che venni a sapere di lui, una delle mie ragazze viene e mi dice che c'è un tizio strano con il sindaco, se ne stanno furtivi ai cancelli e lui è vestito con una giubba a due colori. 'Che bello' dico io 'stanno tramando qualcosa. Credono di avere un asso nella manica.' Mi preparai a pisciare sul loro bel corteo, e andò tutto in malora. «Si sentì una nota. «Musica, qualcosa nell'aria. Un'altra nota, e io drizzo le orecchie per sentire che succede. Piccole, lustre teste marroni si affacciano dai buchi di tutta la città. «Poi risuona la terza nota, e comincia l'apocalisse. «All'improvviso sentivo un altro suono: un corpo che raschiava la trippa in una ciotola, una ciotola immensa. Riuscivo a vederlo! Sentivo il rumore delle mele che cadono nella pressa, e le mie Fette cominciarono a muoversi in avanti. Sentivo il rumore di credenze lasciate aperte, e capii che avevano fatto scattare la serratura nientemeno che nella dispensa del Diavolo... la porta era spalancata, e riuscivo ad annusare la sbobba all'interno, e dovevo trovarla, dovevo mangiarla tutta. «Mi avviai e sentii come un tuono, un tremore, il trotto di milioni di zampette, e intorno a me vidi l'aria appesantirsi dei miei piccoli servitori, che gridavano tutti di gioia. Anche a loro era arrivato il suono del cibo. «Salto dal tetto giù nella Carreggia. È come un ammaraggio fra onde di ratti, tutti i miei ragazzi e ragazze, amanti e soldati, grandi e grassi e piccoli e neri e veloci e vecchi e lenti e vivaci e tutti, tutti noi dietro a quel cibo. «E mentre avanzo famelico fra le mie truppe, all'improvviso provo uno strano terrore fin nelle viscere. Stavo usando il buonsenso, e vidi che non c'era niente da mangiare nel posto in cui eravamo diretti. «'Fermi' strillo, e nessuno mi dà retta. Si limitano a darmi spintoni sul didietro per poter passare. 'No' grido io, e quel fiume affamato non fa che aprirsi intorno a me per richiudersi più avanti. «Sentivo che quella fame aumentava sempre più, così zampetto via e subito affondo i miei Rostri nel legno di una porta, a tutta forza, mi trattengo con il mio buon vecchio grugno. Le mie zampotte ballano, vogliono quella musica, quel cibo, ma la bocca rimane ben ferma. Sento che la mente si allenta e ciancico ancora di più, stringo le mascelle... ed ecco il disastro. «Stacco un boccone di porta. Con uno scatto la bocca è libera e, in men che non si dica, sono nel torrente dei miei sudditi, e il cervellone mi sguscia tra fame e gioia per quel Mangio che quasi mi pare di assaggiare - e c'è la disperazione, io sono Re Ratto, lo so che sta succedendo a me e alla mia specie, e nessuno mi vuole ascoltare. La catastrofe è imminente. «Continuiamo a marciare, volenti o nolenti, e con la coda dell'occhio vedo i popolani affacciati alle finestre, e quei bastardi stanno applaudendo, gridano, fanno festa. Noi trottiamo a tempo, tutte e quattro le zampe si muovono rapide e maestose seguendo quella... abominevole musica, le code che oscillano come metronomi. «Ho capito dove siamo diretti, un viaggetto in periferia che ho fatto più volte di quelle che riesco a contare, dritto verso i silo di grano al di là delle mura. E oltre i silo, gonfio per le piogge, tumultuoso come il mare, a rotta di collo attraverso il contado, vasto e roccioso, sporco e con mulinelli di lordura e fango e pioggia, c'è il fiume. «E lì accanto, sul ponte, vedo quel porco nella sua fatua pannazza che suona il suo flauto. La sua zucca ballonzola su e giù, e io intravedo un sorriso ributtante su tutto il suo Sfintere Facciale mentre suona. Le prime file dei ratti sono sul ponte ormai, e io li vedo avanzare tranquillamente verso il bordo, neanche un accenno di inquietudine, gli occhi ancora fissi sulla montagna di sbobba verso la quale sono diretti. Li vedo che si preparano e gli grido di fermarsi, ma è come pisciare nel vento, il loro destino è segnato. «Scavalcano il parapetto di pietra e si buttano in acqua.» «La più potente delle cacofonie squittite si leva da sotto il ponte, ma nessuno dei fratelli e le sorelle riesce a sentirla. Stanno ancora ascoltando la danza delle caramelle e della cotenna di maiale. «Quelli della seconda fila saltano sopra i loro compagni, e ne arrivano altri, e altri ancora - l'Acquanza ribolle. Non ce la faccio più, sento le grida, ognuna come una lama nel ventre, i miei ragazzi e le mie ragazze che rendono l'anima in acqua, lottano per tenere le Crape in superficie, tutti buoni nuotatori ma nessuno pronto a una cosa del genere. Sento i gemiti e i lamenti man mano che i corpi vengono spazzati dal fiume, e le mie stronzissime zampe del cazzo ancora vogliono avanzare. Arretro fra i ranghi, cerco di girarmi, vado un po' più piano degli altri, sento che mi superano, e il signorino sul ponte mi guarda, quel flauto infernale ancora appiccicato al grugno, e capisce chi sono. E io capisco che ha capito che sono Re Ratto. «E mi sorride ancora un po', mi fa un inchino quando la mia marcia sul ponte finisce nel fiume.» Loplop sibilò e Anansi sussurrò qualcosa fra sé. I tre erano chiusi in sé stessi, lo sguardo fisso in avanti, persi nei ricordi. «L'Acquanza era gelida, e il contatto con quel freddo lavava via la stupidità dalla boccia. A ogni spruzzo faceva subito eco uno squittio, il gemito dei miei poveri, piccoli sudditi che lottavano per tenere le froge in aria mentre pensavano: Che cazzo ci faccio qui?, e continuavano a morire. «E corpo dopo corpo, altri saltavano giù a raggiungerli, pelliccia dopo pelliccia che si inzuppava d'acqua, sentivano il fiume che li tirava giù, scivolavano sotto le onde, in preda al panico menavano artigliate a destra e a manca, squarciavano ventri e cavavano occhi, e trascinavano fratelli e sorelle giù nel freddo raggelante sott'acqua. «Scalciai con le zampotte per allontanarmi. Eravamo una massa esagitata che scalciava spuma, un'isola di ratti, combattevamo e uccidevamo per salire in cima mentre le fondamenta morivano e sparivano più giù. «L'acqua mi tappava gli Auricoli. Riesco a sentire solo il mio fiato che entra e esce, rotto dal panico, ingoio e vomito e respiro bile. Le onde mi sbatacchiano dappertutto, mi lanciano contro le rocce, e tutto intorno i ratti muoiono a migliaia, a migliaia. Riesco a malapena a distinguere il rumore del flauto. Qui nell'Acquanza è spogliato della sua magia, è solo un suono frignante. Sento gli spruzzi di altri ratti che saltano in acqua per morire; una successione infinita e spietata. Un continuo di urla strozzate; piccoli corpi irrigiditi mi ballonzolano accanto come boe nel porto dell'inferno. E la fine del mondo, penso, e l'acqua fetida mi riempie i polmoni, e affondo. «I cadaveri sono ovunque. «Si muovono seguendo le ondate, e con gli occhi socchiusi riesco appena a intravederli, tutto intorno, sospesi sott'acqua, sopra di me che continuo ad affondare ma anche sotto di me, sagome marroni che mi vengono incontro. E giù in profondità, mentre sputo fuori anche l'ultima bolla d'aria, vedo l'ossario sotto il fiume, i campi di battaglia, queste nere rocce acuminate diventate il mattatoio della mia specie, pile su pile di cadaveri, piccoli cuccioli spellati e vecchie femmine grigie, grasse ratte matrone e giovani combattivi, i sani e i malati, un'infinita massa di morte che ondeggia con la corrente sovrastante. «E io solo guardai in faccia quest'olocausto.» Mentre ascoltava, a Saul parve di vedere i ratti annegati che gli galleggiavano davanti. Sentiva un pulsare nelle orecchie, come se nei suoi polmoni non ci fosse più aria. Poi tornò la voce di Re Ratto, e quel tono di morte che si era insinuato nel suo racconto non c'era più. «E aprii gli occhi e dissi: 'No.' «Cominciai improvvisamente a scalciare, e mi lasciai alle spalle quel cataclisma. Non mi arrivava più aria, ricordo, quindi i miei polmoni gridavano all'assassinio, mi davano una frustata a ogni battito di cuore; io mi arrampicai fuori da quel silenzio, nella luce, e ripresi a sentire le urla nel fiume sopra di me, e mi spostai e mi allontanai, e alla fine spinsi la faccia fuori dall'acqua. «Succhiai aria come un tossico. Ero ingordo. «Girai la Crapa e non era ancora finita, le morti non si erano arrestate, ma la spuma del fiume era adesso un po' più bassa, e dal cielo non piovevano più ratti. Vidi l'uomo andar via col suo flauto. «Lui non si accorse che lo stavo guardando. «E decisi, mentre lo guardavo, che doveva morire. «Mi trascinai fuori dal fiume e mi stesi sotto una pietra. I pianti dei moribondi continuarono ancora un po', poi si spensero, e il fiume spazzò via ogni prova. E io rimasi steso e respirai e giurai che avrei vendicato la mia Nazione di Ratti. «Il poeta mi ha definito un Cesare, che visse per attraversare le acque. Ma quello non era il mio Rubicone. Era lo Stige. Sarei dovuto morire. Ora dovrei essere un ratto annegato. E forse lo sono. Ci ho pensato. Forse non ce l'ho mai fatta, e forse è solo l'odio filtrato nelle mie ossa che mi tiene in piedi e pronto a combattere. «Mi presi qualche piccola soddisfazione dai figli bastardi di Hamelin, ma quella era solo la prima parte del piano. Quegli stupidi, stupidi stronzi provarono a fregare il Pifferaio, e così ebbi il piacere di guardare quelle troie smorfiose, che avevano applaudito alla nostra dipartita, e le sentii urlare nei vicoli, appiccicate ai muri come colla mentre i loro Kinder saltellavano via seguendo la melodia del flauto. E vissi la piccola gioia di sorridere quando quel frocetto fece aprire in due la montagna per i piccoli Pupi, e loro ci si infilarono in mezzo. Perché quei piccoli bamboccini stavano andando all'inferno, e non erano neppure morti, non avevano fatto niente di male, e quei bastardi dei loro genitori lo sapevano. «Quello sì che fu un piacere, come ho detto. «Ma io volevo quel maledetto menestrello in persona. Era lui il vero colpevole. Ed è per lui che arriverà la resa dei conti.» Saul rabbrividì per la malvagità nel tono di Re Ratto, ma si trattenne dal protestare sull'innocenza dei bambini. «Risucchiò tutti gli uccelli dal cielo e mi derise, finché non impazzii per l'impotenza.» Loplop parlava nello stesso tono onirico usato da Re Ratto. «Mi rifugiai a Bedlam, dimenticai me stesso, mi credevo solo un folle convinto di essere il Re degli Uccelli. A lungo marcii in quella gabbia, finché non ricordai e fuggii di nuovo via.» «Lui spazza tutti scorpioni e miei piccoli bambolini dal palazzo di Baghdad. Lui chiama me con suo ottavino, e mia mente muore, e lui picchia me, schiaccia, fa grande male. E tutti i ragnolini, loro vede.» Anansi parlava con voce sommessa. Quei tre erano stati evirati, il Pifferaio li aveva spogliati del loro potere senza alcuno sforzo. Saul ripensò al disprezzo, agli sputi dei topi nelle fogne. «Per questo i ratti non ti obbediscono» mormorò rivolto a Re Ratto. «Quando Anansi e Loplop furono catturati, alcuni dei loro sudditi sopravvissero e li videro soffrire, videro Loplop impazzire e Anansi torturato. Furono testimoni del martirio dei monarchi. Era evidente per chiunque avesse occhi per vedere. «I miei ratti, le mie truppe, loro non videro nulla. Caddero tutti. E l'annegamento non lascia segni addosso, niente cicatrici o squarci che dimostrino la lotta. Nelle città e il contado tutto intorno si sparse la voce che Re Ratto era fuggito, aveva abbandonato il suo popolo nel fiume in piena. E così mi detronizzarono. Stupide merde! Non hanno abbastanza buonsenso per vivere senza di me. è l'anarchia, niente più controllo. Dovremmo comandare la nostra Londra, e invece c'è il caos. E ormai sono senza corona da più di mezzo millennio.» Quando sentì quelle parole, Saul pensò ai ratti imploranti e supplichevoli che l'avevano accerchiato sotto le strade. Non disse nulla. «Anansi e Loplop, loro regnano ancora, insanguinati forse, umiliati e malmenati, ma hanno il loro regno. Io voglio il mio.» «E credi che,» sussurrò Saul «se riesci a sconfiggere il Pifferaio, i ratti torneranno da te?» Re Ratto rimase in silenzio. «Egli vaga per il mondo» disse stancamente Loplop. «Non veniva qui da cent'anni, sin da quando mi gettò nella gabbia. Ho capito che era tornato quando una sera, non tanto tempo fa, ho chiamato a me tutti i miei uccelli e questi non sono venuti. C'è solo una cosa che può renderli sordi al mio comando: quel flauto maledetto.» «A volte ragni scappa via da me come se segue ordini di altro. Uomo di Male è in città, proprio sì, e lui vuole rattimonio questa volta.» «Vedi, figliolo, nessuno gli è mai sfuggito tranne me» spiegò Re Ratto. «Fu lui a lasciar andare Loplop e Anansi dopo averli umiliati; così, secondo lui, avrebbero capito chi comandava. Con me non è andata così, vuole la mia pelle; sono l'unico che l'ha fatta franca. E da settecento anni cerca di rimediare al suo errore. E quando ha scoperto che ho un nipote, ti è venuto a cercare. È a te che dà la caccia, adesso. Pronto a tutto per pareggiare i conti.» Anansi e Loplop si scambiarono un'occhiata, poi abbassarono lo sguardo su Saul. «Ma che cos'è?» mormorò Saul. «Lui è avidità» disse Anansi. «Cupidigia» disse Loplop. «Vive per possedere» disse Re Ratto. «Deve risucchiare tutto, sempre, per questo è così seccato da quando ho fatto il trucchetto della sparizione. È lo spirito del narcisismo. Si sente di dover dimostrare il suo valore trangugiando tutto e tutti.» «Lui incanta ogni cosa» disse Anansi. «È fame raggrumata» disse Loplop. «È insaziabile.» «Può scegliere, capisci?» disse Re Ratto. «Chiamo i ratti? Gli uccelli? I ragni? Cani? Gatti? Pesci? Volpi? Visoni? Bambini? Conosce la nota giusta per tutti, può incantare qualsiasi creatura desideri. Non deve che scegliere e suonare la melodia giusta. Può scegliere tutto, Saul, tranne una cosa. «Non può incantare te, Saul. «Tu sei ratto e umano, più e meno di ognuno dei due. Chiama il ratto, e la persona in te sarà sorda. Chiama l'uomo, e il ratto torcerà la coda e scapperà via. Non ti può incantare, Saul. Sei un doppio problema. Sei il mio due, Saul, la mia carta vincente. Un asso nella manica. Sei il suo incubo peggiore. Non può suonare due melodie insieme, Saul. Non ti può incantare. «No, lui ti vuole solo uccidere.» * * * Nessuno parlò. Tre paia di occhi indistinti si fissarono su Saul. «Ma non farti prendere dal panico, figliolo. Le cose cambieranno da queste parti» sputò all'improvviso Re Ratto. «Vedi, io e i miei compari ne abbiamo piene le palle. Non ne possiamo più. Loplop deve far pagare al Pifferaio il prezzo del suo cervellone per quando gliel'ha Trusciato. Anansi qui è stato torturato, ancora gli fanno male tutte le zampotte - ed è successo tutto davanti al suo popolo. E io... io devo far pagare a quello stronzo il prezzo della nazione che mi ha rubato e che rivoglio indietro.» «Vendetta» disse Loplop. «Vendetta» disse Anansi. «Vendetta, giusto» disse Re Ratto. «È meglio che il Pifferaio stronzo si prepari a conoscere un po' di magia animale.» «Voi tre...» fece Saul. «Ci siete solo voi? Contro di lui, dico.» «Ce ne sono altri,» rispose Loplop «ma non qui, non per questo compito. Tibault, Re dei Gatti, è intrappolato in un incubo, una storia narrata da un uomo di nome Yoll. Kataris, la Cagna Regina che corre coi cani, è scomparsa, nessuno sa dove.» «Mister Bub, Signore delle Mosche, lui sporco assassino e me non lavora con lui» rispose Anansi. «Ce ne sono altri ma noi siamo quelli che contano, lo zoccolo duro, i sofferenti, quelli con dei conti da regolare» disse Re Ratto. «Gli muoveremo guerra. E tu ci puoi aiutare, figliolo.» 13 A svegliare Kay furono i battiti di tamburo che il sangue gli faceva risuonare nella testa. Ognuno di quei colpi alla base della nuca gli mandava vibrazioni di dolore attraverso le ossa. Le palpebre infransero il sigillo di lacrime incrostate. Kay aprì gli occhi e non vide che il nero. Batté le palpebre, cercò di concentrarsi sulle vaghe forme geometriche che intravedeva nell'ombra. Aveva la sensazione di qualcosa che si stendesse in lontananza davanti a lui. Stava gelando. Grugnì e alzò la testa, un movimento accompagnato da un crescendo di dolori. Ruotò il collo e provò a muoversi. Gli facevano male le braccia, e si rese conto che erano tese verso l'alto, legate e nude. Aprì ancor di più gli occhi e vide una corda sporca e spessa intorno ai polsi che spariva nell'oscurità sopra di lui. Era appeso, e la massa del suo corpo lo tirava con violenza verso il basso tendendo la pelle sotto le ascelle. Provò a girarsi, per esaminare meglio la situazione, ma si sentì improvvisamente bloccato, i piedi che rifiutavano di obbedire. Kay scosse la testa, intontito, e guardò giù. Vide che era nudo, il cazzo piccolo e vizzo per il freddo. Vide la stessa corda intorno alle caviglie, gli teneva tese le gambe. Era come immobilizzato a metà di un salto, era una X sospesa nel buio, e cominciava a essere consapevole del dolore ai polsi, alle caviglie e alle braccia. Le raffiche di vento che lo colpivano gli facevano venire la pelle d'oca. Kay si dimenò, batté forte le palpebre, cercò di farsi un'idea di dove era finito, abbassò di nuovo lo sguardo verso i piedi. Quando l'aria fresca cominciò a spazzar via la fanghiglia di dolore che gli occludeva la mente, Kay si accorse della luce soffusa intorno a sé. Sotto i suoi piedi penzolanti, le forme nell'ombra cominciarono a schiarirsi: linee dritte, cemento, bulloni, legno. Binari. Kay tirò su la testa. Provò a girarsi indietro, per guardare cosa c'era. Per lo shock, lanciò uno strillo che rimbalzò avanti e indietro in quell'ambiente ristretto. Alle sue spalle, illuminata da piccole lampadine esitanti dalle quali gocciava una luce beige, si stendeva una banchina sotterranea, coperta di polvere e spazzatura. Il buio davanti a Kay spariva subito sopra la sua testa, dove cominciavano i mattoni del tunnel. Mattoni che scendevano ad arco su tutti e due i lati. A destra c'era un muro, a sinistra il bordo della banchina. Le corde che lo tenevano fermo erano tese verso quell'arco, avvolte intorno a dei chiodi enormi conficcati rudemente nella vecchia parete di mattoni. Kay era una croce appesa all'entrata del tunnel, da dove uscivano i binari. Il suo grido echeggiò tutto intorno. Lui si agitò inutilmente, provò a liberarsi dai legacci. Provava la più totale delle paure. Era assolutamente vulnerabile, nudo e sospeso sul percorso delle locomotive. Gridò e gridò, ma non venne nessuno. Girò la testa da una parte all'altra. Lo sguardo schizzava da superficie a superficie, cercava qualche indizio per capire dove fosse finito. Le guarnizioni della stazione erano nere; la linea sopra gli spazi per le affissioni - ora tutti vuoti - era nera. Quella era la Northern line. Sul limitare del suo ristretto campo visivo, Kay scorse il bordo ricurvo di un cartello della metropolitana, l'eloquente cerchio rosso con al centro la banda blu con il nome della stazione. Si girò indietro, ignorando il dolore nel collo e nel cranio, cercando di spostare la spalla col mento, nel disperato tentativo di vedere dov'era. E il cartello entrava e usciva dalla sua visuale ogni volta che lui faceva un minimo dondolio in avanti o all'indietro. Kay intravide le due parole che il segnale conteneva, una sopra l'altra. gton ent... ington scent... rnington rescent... Mornington Crescent. La stazione fantasma, la strana zona fra Euston e Camden Town sulla decrepita Northern line; la vecchia, piccola e stretta fermata della metro che era stata chiusa per riparazioni sul finire degli anni Ottanta e mai più riaperta. I treni rallentavano una volta arrivati lì, per non creare un vuoto d'aria in quello spazio deserto, e i passeggeri riuscivano a intravedere la piattaforma. A volte c'erano dei cartelli che chiedevano scusa e promettevano una rapida ripresa del servizio, altre volte sulla banchina abbandonata giacevano misteriose strumentazioni per la cura di stazioni ammalate. Spesso non c'era niente, solo i segnali che proclamavano il nome della stazione in quella debole luce. La fermata viveva un'esistenza dimezzata, non l'avevano mai lasciata riposare in pace, era infestata dall'improbabile promessa che un giorno sarebbe tornata in attività. Kay sentì un rumore di passi alle sue spalle. «C'è qualcuno?» gridò. «Chi è? Aiuto!» Chiunque fosse, doveva essere fermo sulla banchina, fuori dalla sua visuale, quando lui aveva provato a girarsi. Kay girò violentemente la testa indietro, verso sinistra. I passi si stavano avvicinando. Una figura alta entrò baldanzosa nel suo campo visivo, un uomo che leggeva qualcosa. «Tutto bene, Kay?» chiese Pete, senza alzare lo sguardo. Continuò a leggere, ridacchiando. «Mio Dio, certo che questi tizi non si risparmiano un po' di presunzione, vero?» Alzò il libretto che stava leggendo e Kay vide che era di Drum'n'Bass Massive 3!, un CD che aveva comprato da poco. Si sforzò di parlare, ma la bocca gli si era improvvisamente seccata per la paura. «'Rudeness MC spara un urlo per: la Roughness an' Ready Posse, Shy FX' bla bla bla 'e i boys di North, South, East e West, ricordate... è Roba di Londra! Bassi del ghetto, urban-style!'» Pete alzò lo sguardo, sorridendo. «Queste sono stupidaggini, Kay.» «Pete...» riuscì finalmente a gracchiare lui. «Che succede? Fammi scendere, bello mio! Come sono finito quassù?» «Be', avevo bisogno di farti certe domande. Sono preoccupato.» Pete riprese a passeggiare, sempre leggendo. Nell'altra mano reggeva la sacca di Kay. Vi ripose il CD e ne prese un altro. «Jungle versus Hardsteppers. Accidenti! Devo imparare tutto uno slang se voglio entrare nelle grazie di Natasha, non è così?» Kay si leccò le labbra. Sudava nonostante i brividi di freddo. La pelle era unta da una patina di terrore. «Come mi hai piazzato quassù?» gemette. «Che vuoi?» Pete si girò verso di lui, ripose il CD, si accovacciò sulla piattaforma alla sua sinistra. Kay vide che portava il flauto infilato nella cintura, come una spada. «È ancora presto, Kay, probabilmente non sono neanche le cinque. Le corse sulla Northern line cominceranno solo fra un po'. Pensavo volessi saperlo. E, sì, ecco quel che voglio... bene. Quando sono uscito dal pub mi sono avviato anche io verso casa di Natasha, poco dopo di te, volevo fare due chiacchiere, più o meno. Vedere che stavi combinando. Tutte le storie che ho sentito su questo vostro amico nei guai mi interessano parecchio, e magari volevo beccarti da solo, per scoprire cosa potevi raccontarmi su di lui. «Poi, mentre vengo da te, sottovento, sento un odore molto particolare, l'odore che un tempo aveva un tizio che io ora sto cercando di rintracciare. E così mi viene in mente che magari il tuo compare conosce questo tipo!» Sorrise dopo questa logica spiegazione, e piegò la testa da un lato. «Dunque. La notte scorsa hai incontrato il tuo compare, giusto?» Kay deglutì. «Già... ma, Pete... fammi scendere... ti prego. Ti dirò tutto se solo... ti prego, amico... me la sto facendo addosso.» La mente di Kay correva all'impazzata. Il dolore nella testa gli impediva di ragionare. Pete era pazzo. Kay deglutì di nuovo. Doveva convincerlo a tirarlo giù, e doveva farlo adesso. Non riusciva a formulare pensieri coerenti, sopraffatto com'era dal flusso di adrenalina scatenato dalla paura. Tremava violentemente. Pete annuì. «Non mi sorprende che tu te la faccia addosso, Kay. Dov'è il tuo compare?» «Vuoi dire Saul? Non lo so, bello, non lo so. Ti prego...» «Dov'è Saul?» «E fammi scendere, cazzo!» Kay perse il controllo e cominciò a piangere. Pete scosse il capo con fare pensoso. «No. Vedi, non mi hai ancora detto dov'è Saul.» «Non lo so, ti giuro che non lo so! Lui, lui... lui ha detto che stava...» Kay pensò disperatamente a qualcosa da raccontare a Pete, qualcosa con cui salvarsi. «Ti prego, lasciami andare!» «Dov'è Saul?» «Le fogne! Ha detto qualcosa... puzzava. Gli ho chiesto dov'era stato, e lui ha cominciato a parlare di fogne...» Kay torse il busto, le gambe che davano violenti strattoni alla corda robusta. «Oh, questo sì che è interessante» disse Pete, sporgendosi in avanti. «Ha anche detto qualcosa tipo dove, nelle fogne? Perché ho spesso sospettato che quel... che il tizio che sto cercando se ne servisse.» Kay stava piagnucolando. «No, bello, non ha detto nient'altro... ti prego... ti prego... era tutto strano, la sua voce era strana, puzzava... e non ha voluto dirmi altro.... Ti prego, fammi scendere!» «No, Kay, non ti faccio scendere.» All'improvviso la voce di Pete era assurdamente malvagia. Si alzò e andò a grandi falcate verso Kay. «Non ancora. Vedi, voglio sapere tutto quello che sai sul tuo amico Saul, perché per me è importante. Voglio sapere tutto, Kay, è chiaro?» Kay farfugliò, cercò di pensare a quello che sapeva. Strillò qualcosa sulle fogne, ripeté che Saul puzzava, che si nascondeva nelle fogne. Esaurì le cose da dire. Piagnucolò e si dimenò, lì appeso. Pete stava prendendo appunti, annuiva con interesse di tanto in tanto mentre scriveva con cura su un taccuino. «Parlami della vita di Saul» affermò senza alzare lo sguardo. Kay gli raccontò del padre di Saul, il grasso socialista che avevano sempre deriso; del breve e disastroso tentativo di Saul di andare a vivere con una sua fidanzata; del ritorno a casa, temporaneo diceva, sempre temporaneo per i due anni successivi. Kay continuò a parlare, degli amici di Saul, della sua vita sociale, la jungle, i club, e mentre parlava le lacrime gli scorrevano sulle guance. Era pateticamente ansioso di compiacere Pete. Piagnucolava a ogni respiro. Non aveva più niente da dire ed era spaventato, perché Pete pareva contento di lui quando parlava di Saul, e Kay riusciva a pensare solo che doveva fare felice Pete. Ma davvero non aveva più niente da dire. Pete sospirò e si mise il taccuino in tasca. Diede un'occhiata all'orologio. «Grazie, Kay» disse. «Immagino ti starai chiedendo cosa significa tutto ciò, quali sono i miei piani. Temo di non potertelo svelare. Ma mi hai aiutato molto. Le fogne, eh? Lo pensavo anch'io, ma uno non si mette a guadare la merda se non è proprio sicuro di doverlo fare, no? Decisamente non è il mio habitat, capisci cosa intendo? Dovrò attirarlo fuori dalle fogne.» Fece un sorriso spensierato. «Magari... magari... potresti... lasciarmi... andare...» Kay costrinse queste parole a superare l'ostacolo dei suoi denti che continuavano a battere. Il corpo era scosso da lievi singhiozzi, e ogni parola di Pete era fonte di brividi. Pete lo guardò e gli sorrise. «No» fece dopo un attimo di esitazione. «Non credo proprio.» Kay ricominciò a gridare, e le sue urla esplosero nel tunnel contro il quale era rivolto, gli rimbalzarono addosso. Urla di minaccia, di adulazione, di supplica; Pete le ignorò tutte, e continuò a parlare in quel suo tono disinvolto. «Tu non mi conosci, Kay. Io so fare un bel trucchetto.» Tirò fuori il flauto dalla cintura. «Lo vedi questo?» Kay continuava a supplicarlo. «Con questo, posso far venire a me qualsiasi cosa desidero. Mi basta suonare le note giuste per portare qui tutti gli scarafaggi dei dintorni, i topi, qualsiasi creatura abbastanza vicina per sentirle. E mi piace davvero tanto farle venire a me.» L'ultima frase la canticchiò, e al suono di quella gioia stucchevole, quel tono mieloso e fuori di testa, Kay vomitò. «Prima stavo guardando questi tunnel, e ho pensato che sembrano davvero dei nidi di vermi» proseguì Pete. «Se suonassi il flauto, cosa pensi che ne verrebbe fuori?» Pete si portò lo strumento alle labbra e cominciò a suonare, una nenia ipnotica che si lamentava monotona e incurante delle esortazioni farfugliate da Kay. Questi guardò l'imbocco del tunnel. Alle sue spalle, la melodia continuava a suonare, e Kay sentiva il battere dei piedi di Pete che danzava a ritmo della sua stessa musica. Il vento si mosse intorno a Kay, gli si spinse in faccia partendo da chissà dove. Nelle profondità del buio davanti a lui, si sentì un ruggito. Kay era appeso come un giocattolo osceno, nudo e grasso nell'oscuro antro della metropolitana. Il vento soffiava con più convinzione, e di nuovo echeggiò il ruggito. Kay strillò, disperato, si accasciò in preda al terrore, un peso morto tenuto dalle corde, e sentì il piscio che gli scorreva per le gambe. La melodia continuava a suonare. Si sentì un rumore che era come il colpo di una frusta d'acciaio quando i binari si incurvarono tremanti sotto il peso in arrivo. Il vento adesso colpiva Kay con forza, gli spostava i capelli via dal viso. Dal nero del tunnel uscirono vortici di terriccio e pezzi di carta, lo circondarono, gli si appiccicarono addosso; granelli di polvere gli riempirono occhi e bocca, e lui si agitò e sputò per liberarsi dei detriti, divorato da un terribile e disperato bisogno di vedere. Il ruggito era diventato un flusso, saliva e scendeva, poi divenne un clangore, cominciò a sommergere la musica del flauto noncurante. Qualcosa di enorme stava correndo verso Kay. Apparvero due luci lontane, sporche luci bianche che parevano strisciare verso di lui, decise a non arrivare mai. Erano solo il vento e il rumore che si muovevano veloci, si disse disperatamente Kay, ma proprio mentre si affidava a questo ragionamento vide che quelle luci erano molto più vicine, e si dimenò, si agitò e urlò preghiere a Dio e a Gesù. Adesso era al centro di un tornado, e all'improvviso le luci scattarono verso di lui. Nella stazione echeggiarono l'ululato e il tuono con una strana, rabbiosa malinconia, un vuoto ruggire. I binari erano fili luccicanti sotto quei fasci di luce. Il bianco sporco del primo treno della Northern line divenne inequivocabile, il finestrino del conducente ridotto ancora a una feritoia nera. Mi vedrà di sicuro, pensò Kay. Si fermerà! Ma quella grossa e piatta superficie si muoveva ineluttabile verso di lui, a una velocità terribile, spingeva il vento fuori dal tunnel, impestava l'aria di polvere. La velocità è intollerabile, pensò Kay, fermati e basta, ma le luci continuavano ad avanzare, senza sosta, l'ululato del tunnel era diventato un ruggito da ossario, le luci erano stordenti, lo accecavano, Kay continuò a urlare e guardò in alto, guardò i riflessi verniciati nel parabrezza, per un attimo intravide sé stesso, un piccolo corpo ridicolo a braccia e gambe divaricate come un esemplare da laboratorio, poi guardò attraverso quell'immagine riflessa, vide lo sguardo incredulo del conducente che si stava abbattendo su di lui, sconcerto e terrore spalmati sul viso, gli occhi sgranati. Kay riusciva a vedere il bianco negli occhi dell'altro uomo... Il vetro anteriore esplose come una grossa vescica di sangue. Il primo treno della Northern line arrivò alla stazione di Mornington Crescent e, lento e pesante come un aratro, si arrestò a una fermata non prevista, e grondava. Parte quarta Sangue 14 In città, i giorni andavano e venivano. Nelle fogne, sui tetti, nei canali sotto i ponti, in tutti gli spazi angusti di Londra, Re Ratto e i suoi compagni tenevano un consiglio di guerra. Saul ascoltava quei tre improbabili figuri che mormoravano fra loro. Gran parte di quel che dicevano non aveva alcun senso per lui: accenni a persone, posti ed eventi che non era in grado di riconoscere. Ma capiva abbastanza delle loro discussioni ringhianti per sapere che, malgrado le magniloquenti dichiarazioni di ostilità, né Re Ratto né Loplop né Anansi avevano la minima idea di come procedere. La verità nuda e cruda era che avevano paura. A volte quelle loro riunioni si infiammavano, e fra i tre cominciavano a vorticare accuse di vigliaccheria. E le accuse erano fondate; le discussioni sempre uguali a sé stesse, i piani abbozzati, le proteste di rabbia e bellicosità, era tutto frustrato dalla consapevolezza che arrivati allo scontro uno dei tre era destinato a perire. Non appena il Pifferaio si fosse portato il flauto alle labbra, o anche se solo avesse cominciato a fischiettare, o se si fosse limitato a canticchiare, avrebbe assunto il comando di uno di loro, l'avrebbe fatto passare dalla sua parte. E la vittima di turno sarebbe diventata cieca, avrebbe cominciato a combattere i suoi alleati, incantata dalla musica di cibo, sesso e libertà. Anansi avrebbe sentito mosche grasse e indolenti che gli sbattevano sulla bocca, e l'amoroso trottare di zampe che venivano a lui per accoppiarsi. Questo aveva sentito a Baghdad, quando il Pifferaio l'aveva spietatamente sconfitto. Loplop sapeva che avrebbe sentito lo scricchiolare delle sottili radici dell'erba che veniva spinta via mentre i vermi più succosi brancicavano ciechi alla luce del sole, verso il suo becco. Avrebbe sentito il fischio del vento che gli soffiava addosso mentre lui volava sopra la città, e i seducenti richiami dei più meravigliosi uccelli del paradiso. E Re Ratto avrebbe di nuovo sentito spalancarsi le porte della dispensa dell'inferno. Nessuno dei tre voleva morire. Ma la missione implicava morte certa per uno di loro. La bruta forza animale dell'istinto di conservazione pareva precludere la disponibilità ad affrontare anche il rischio di uno su tre. In quello scontro non era previsto da parte loro nessun sacrificio romantico. Saul era vagamente consapevole di essere una componente fondamentale di quelle discussioni, sapeva che alla fin fine l'arma vincente da utilizzare sarebbe stato lui. La cosa non lo spaventava, perché non riusciva a prenderla sul serio. Ogni tanto, Loplop e Anansi sparivano. Saul restava con Re Ratto. Ogni volta che camminava, si arrampicava o mangiava, si sentiva più forte. Guardava Londra dall'alto mentre scalava il fianco di un gasometro e, pieno di esaltazione, pensava: come sono arrivato fin quassù? I loro viaggi attraverso Londra diventarono più rari, più sporadici. Saul era frustrato. Ormai era capace di muoversi più rapidamente e in silenzio. Voleva vagare, marcare il suo territorio; letteralmente, a volte, dacché aveva scoperto il piacere di schizzare il piscio dal forte odore contro i muri e sapere così che quell'angolo era suo. Come la voce, anche il suo piscio stava cambiando. Re Ratto era sempre lì quando Saul si svegliava. Dopo l'entusiasmo iniziale per quella nuova esistenza che scorreva perpendicolare al mondo delle persone che si era lasciato alle spalle, Saul cominciava a sentirsi demoralizzato per la velocità alla quale i giorni si susseguivano come macchie sfocate. La vita da ratto era noiosa. I singoli momenti ancora lo riempivano di adrenalina, ma ormai non erano più coesi fra loro. Sapeva che Re Ratto era in attesa. Le feroci discussioni con gli altri due compagni divennero il punto focale della vita di Saul. Fra sussurri ghiaiosi e melodie flautate, i tre litigavano con rabbia per stabilire se le ragnatele di Anansi fossero in grado di bloccare il Pifferaio, per trovare il modo migliore di sottrargli il flauto, per decidere quale copertura fosse più efficace fra ragni e uccelli. Re Ratto era sempre più furioso. Lui era solo, non poteva portare truppe in battaglia. I ratti lo snobbavano e ignoravano i suoi ordini. Saul stava diventando più silenzioso, e imparava sempre più cose sulle tre creature che costituivano la sua cerchia. Una notte si trovava da solo su un tetto, seduto con la schiena poggiata al bocchettone di un condizionatore d'aria mentre Re Ratto rovistava nel vicolo sottostante in cerca di cibo, quando vide Anansi che risaliva la fiancata del palazzo davanti a lui. Saul rimase immobile nell'oscurità e Anansi guardò dritto verso di lui per un istante, poi mosse lo sguardo in giro per il tetto. Sto migliorando, pensò Saul con vuoto orgoglio. Neanche lui riesce a vedermi ormai. Anansi avanzò furtivo sotto nuvole rosso scuro che rotolavano una intorno all'altra, uccidendosi e partorendosi a vicenda. Minacciavano pioggia. Anansi si accovacciò sul tetto, come sempre nudo fino alla cintola a dispetto del freddo. Si infilò una mano in tasca e ne tirò fuori qualcosa di lucente, una massa irregolare di piccoli corpi ronzanti. Con la mano spalancata, si portò gli insetti alla bocca. Saul, nonostante una smorfia di disgusto, sgranò gli occhi e seguì affascinato la scena. Non era sorpreso da quel che vedeva. Gli parve di sentire il battito di ali madreperlacee venire da dentro le guance di Anansi finché quelle stesse guance non si tesero e Anansi cominciò ad aspirare con forza, senza masticare, ma increspando le labbra e muovendo la bocca come se stesse succhiando una grossa caramella. Si sentiva un debolissimo rumore di triturazione. Anansi aprì la bocca e tirò fuori la lingua arrotolata in una piccola u. Soffiò bruscamente, come in una cerbottana, e sparò sul tetto una cascata di chitina che si sparpagliò vicino ai piedi di Saul: pezzetti di mosche, blatte e formiche. Saul si tirò su e Anansi ebbe un lieve sobbalzo, sgranò per un attimo gli occhi. «Ehi ehi, bambolino» disse poi, lo sguardo fisso su Saul. «Me neanche ti vede. Tu è ragazzotto silenzioso.» Quel tipo di trucchetti erano più difficili con Loplop. Questi compariva improvvisamente da dietro i comignoli e i bidoni della spazzatura, e arruffava la coda del suo frivolo soprabito. Il suo passaggio era sempre invisibile. Di tanto in tanto, alzava lo sguardo e strillava 'Oy!' al firmamento, e dalle nuvole si materializzava un piccione, uno stormo di storni o un tordo che obbediva alla sua chiamata e gli si appollaiava nervoso su un polso. Loplop dava un'occhiata al volatile, poi alzava un attimo lo sguardo su Saul o chiunque lo stesse osservando, e sorrideva soddisfatto. Poi tornava a fissare l'uccello, con improvvisa imperiosità, e latrava un comando al quale la bestiola mostrava obbedienza e timore, muovendo il capo su e giù e abbozzando un inchino. E di punto in bianco Loplop diventava un re buono e giusto, che non aveva tempo da perdere in dimostrazioni di potere tanto puerili, allora mormorava parole rassicuranti al suo suddito, lo affrancava e lo guardava sparire con un'aria di nobile benedizione. Saul credeva che Loplop fosse ancora un po' pazzo. E Re Ratto, Re Ratto era uguale: un cockney stizzoso, irritabile e ultraterreno. * * * Kay non tornò con le chiavi di Natasha, costringendola così a svegliare il tizio del piano di sotto al quale aveva lasciato un mazzo di riserva. Era tipico di Kay perdersi chissà dove e dimenticare che aveva le chiavi, e Natasha si aspettava che la chiamasse per chiederle scusa con la sua consueta bonarietà. Kay non chiamò. Dopo un paio di giorni, provò a telefonargli lei, e i suoi coinquilini le dissero che non lo vedevano da secoli. Natasha era sentitamente incazzata. Dopo un altro paio di giorni, si fece fare una copia delle chiavi e decise di addebitargli la spesa quando si fosse fatto rivedere. La polizia venne davvero a cercarla. La portarono al commissariato, dove fu interrogata da un tipo tranquillo di nome Crowley, che le chiese diverse volte e in diversi modi se aveva più visto Saul dopo la sua scomparsa. Le chiese se secondo lei Saul era capace di uccidere. Le chiese che opinione avesse del padre, che lei non aveva mai conosciuto, e che opinione ne avesse lo stesso Saul. Le chiese che opinione aveva Saul della polizia. Le chiese che opinione aveva lei della polizia. Quando la lasciarono andare, Natasha tornò a casa furente, e sulla porta trovò un biglietto di Fabian che la aspettava al pub. Andò da lui e lo fece salire nell'appartamento, dove fumarono una canna e, al suono delle improvvise risatine di Fabian, composero una traccia jungle sul sequencer, usando campioni presi dalla serie poliziesca The Bill. Battezzarono la canzone Fuck You Mister Policeman Sir!. Pete le ronzava intorno sempre più spesso, e Natasha si aspettava che ci provasse da un momento all'altro, una cosa che pareva succedere con la maggior parte dei tizi con cui se la faceva per un po'. Ma con Pete non successe, e Natasha ne fu sollevata, perché lui non le interessava minimamente e non voleva ritrovarsi a dover gestire il suo imbarazzo. Pete ascoltava sempre più drum and bass, faceva commenti sempre più precisi. Natasha campionava il flauto e lo intesseva nei suoi pezzi. Le piaceva il suono di quello strumento; c'era un respiro organico, vitale. In genere, per gli alti si limitava a creare qualcosa coi suoi poteri digitali, ma la natura meccanica di quei suoni, nella quale si era spesso crogiolata, cominciava a sembrarle alienante. Le piaceva il suono del flauto, le piccole pause per respirare, l'accenno di vibrazione quando faceva rallentare il fraseggio campionato, le imperfezioni infinitesimali che erano il marchio di fabbrica dell'animale umano. Adesso erano i bassi che seguivano il percorso del flauto. Natasha stava ancora sperimentando, metteva giù un sacco di tracce senza quello strano individuo. Dopo un po' incanalò le sperimentazioni col flauto in una singola traccia. A volte suonava insieme a Pete, lei buttava lì una ritmica di batteria, una linea di basso, qualche interiezione campionata, e lui improvvisava. Natasha registrava queste sessioni come base per nuove idee, e nella sua mente cominciava a prendere forma un modo per esibirsi insieme: una session di jazz jungle, la svolta più inedita e controversa del canone drum and bass. Ma per il momento si concentrava sulla traccia che aveva battezzato Wind City. Ci tornava sopra giorno dopo giorno, faceva continue modifiche, aggiungeva strati ai bassi, titillava il suono del flauto, lo mandava in loop su sé stesso. Aveva una chiara idea della sensazione da ricercare, i beat nevrotici dei Public Enemy, soprattutto quelli di Fear Of A Black Planet, la sensazione di un suono acuto che si guarda di continuo indietro. Natasha prese l'armonia del flauto e la protrasse. La ripetizione rende gli ascoltatori consapevoli di una dichiarazione, e Natasha esasperò le proteste del flauto, che tornavano senza posa sulla nota più pura, finché quella purezza divenne testimone di paranoia, non più il dolce suono dell'innocenza. Pete adorava il suo lavoro. Lei si rifiutava di fargli sentire la canzone prima di averla terminata, ma di tanto in tanto cedeva ai suoi assilli e suonava un frammento, quindici secondi di fraseggio. La verità era che, per quanto ostentasse esasperazione, era contenta del rapimento col quale Pete recepiva le sue creazioni. «Oh, Natasha,» le diceva mentre ascoltava «tu mi capisci davvero. Penso che neanche ti rendi conto di quanto mi capisci.» Crowley era ancora ossessionato dalla scena dell'omicidio di Mornington Crescent. C'era stata una sorta di black out mediatico, una mezza aria di segretezza in virtù della quale era stata riportata la morte della vittima sconosciuta ma celandone le varie complessità. C'era una vana e disperata speranza che riflettendo in privato su quegli incredibili eventi si potesse riuscire a comprenderli. Crowley non credeva che la cosa potesse funzionare. Il crimine non era collegato alla sua indagine, ma lui era comunque andato a ispezionare la scena. Le sinistre circostanze dell'omicidio gli ricordavano la peculiare scomparsa di Saul e l'uccisione dei due agenti. Crowley era andato su quella banchina, col treno ancora fermo qualche ora dopo che un isterico conducente aveva raccontato cose senza senso. Un breve esame della scena aveva rivelato alla polizia che 'l'uomo galleggiante' - così definito dal conducente - era stato appeso all'entrata del tunnel tramite delle funi. Dai mattoni penzolavano frammenti di corda. I pochi passeggeri erano stati fatti evacuare, e il conducente era da qualche parte in stazione in compagnia di uno psicologo. La parte anteriore del treno era incrostata di sangue. Del corpo era rimasto ben poco per l'identificazione. Le impronte dentali erano diventate inutili per il devastante, inesorabile impatto di vetro e metallo contro la faccia della vittima. Non c'era modo di sfuggire a quel crimine. Era tutto intorno a Crowley, sulla piattaforma, spiaccicato sui muri, carbonizzato sulla rotaia elettrificata, spalmato dalla forza di gravità su tutta la prima carrozza. Nessuna telecamera aveva registrato il passaggio del criminale o della vittima. Erano arrivati e andati via nella più totale invisibilità. Era come se la carne squarciata, i paletti di metallo e i mozziconi di corda insanguinata si fossero materializzati spontaneamente dai tunnel oscuri. Crowley scambiò due parole con l'ispettore incaricato del caso, al quale ancora tremavano le mani da quando circa un'ora prima era arrivato sulla scena del crimine. Crowley aveva solo dei vaghi pretesti per collegare quel delitto alle sue indagini. Anche la brutalità era assurda. L'assassino dei poliziotti doveva aver agito con grande rabbia, ma era stato un momento spontaneo e isolato, di un'efficienza terrificante. Questo era un immaginifico capolavoro di sadismo, un gesto rituale, come il sacrificio a un qualche dio pericoloso. Era stato progettato per spogliare la vittima della sua dignità e di qualsiasi vestigia di potere. Mentre intratteneva simili pensieri, Crowley si chiese se quell'uomo - avevano trovato della carne che diceva che si trattava di un uomo - fosse sveglio e cosciente quando era arrivato il treno; fece una smorfia, e per un attimo l'orrore gli diede la nausea. Eppure, eppure, malgrado le differenze, Crowley quasi senza accorgersene stabiliva mentalmente dei collegamenti fra i due crimini. C'era qualcosa nella semplicità demoniaca con cui era stata spenta una vita, un senso di potere che pareva permeare gli scenari di quegli omicidi, la certa e assoluta consapevolezza che nessuna delle vittime avesse anche solo per un secondo la minima possibilità di fuga. Crowley aveva chiesto al tremante ispettore Camden di contattarlo qualora ci fossero stati sviluppi, accennando ai collegamenti che forse lui avrebbe potuto fare. E adesso, qualche giorno dopo, in sogno Crowley faceva ancora visita a Mornington Crescent, le pareti caoticamente ridipinte a spruzzo, modello mattatoio, il tappeto rosso, orribile decorazione organica. Era convinto che i tre (quattro?) omicidi sui quali stava indagando contenessero dei segreti. C'era qualcosa in ognuna di quelle storie, c'era sempre più di quanto loro sapessero. I fatti erano una chiara condanna, ma lui ancora voleva credere che non fosse stato Saul a commettere quei crimini. Cercava rifugio nella ferma seppur nebulosa convinzione che stava succedendo qualcosa di grosso, qualcosa che ancora non erano riusciti a spiegare, e che qualsiasi cosa Saul stesse facendo, in qualche modo non ne era responsabile. Se ad assolvere il giovane fosse l'improvviso crollo nella follia, il controllo di qualcun altro o chissà cosa, questo Crowley proprio non lo sapeva. 15 Da parecchio Pete continuava a chiedere a Natasha di portarlo a un club jungle. La ragazza trovava irritanti questi assilli, e gli chiedeva perché non poteva andarci da solo, ma lui ribatteva di essere un nuovo arrivato e di sentirsi intimorito (e questo, in tutta onestà, era assolutamente ragionevole, considerata l'atmosfera di molti club). Le sue proteste erano al limite estremo del piagnisteo. Aveva però trovato un paio di buone scuse. Non sapeva dove andare, e se avesse seguito le orribili raccomandazioni di Time Out rischiava di ritrovarsi tutto solo in una serata techno hardcore, o qualcosa del genere. Natasha, al contrario, conosceva la scena e poteva entrare in una qualsiasi delle migliori serate londinesi senza pagare. Non aveva che da farsi restituire qualche favore, chiamare i contatti che si era creata agli albori di quel movimento musicale; conosceva le facce giuste, parlava il gergo giusto. E all'incrocio fra Elephant e Castle, qualcosa bolliva in pentola. La AWOL Posse si sarebbe unita a Style FM in un deposito vicino alla ferrovia. Girava voce che ci sarebbero andati tutti. Un dj suo amico di nome Three Fingers la chiamò e le chiese di fare un giro da quelle parti, di portare un pezzo o due; lui li avrebbe messi. Poteva far girare qualche disco lei stessa, se le andava. Su questo Natasha non era disposta a credergli, ma magari affacciarsi non era una pessima idea. Era passato un mese dalla sua ultima serata di livello, e le suppliche di Pete potevano essere una buona scusa per darsi una mossa. Three Fingers mise lei 'più chiunque' sulla sua lista degli invitati. Fabian disse subito che sarebbe andato. Sembrava pateticamente grato per quell'idea. Kay era ancora dato per disperso e, per la prima volta da quando era sparito circa una settimana prima, Natasha e Fabian cominciavano a sentirsi un po' in ansia. Ansia che «passò tuttavia in secondo piano quando iniziarono a fare i preparativi per la sortita a South London. Pete era estasiato. «Sì sì sì! Fantastico! Erano secoli che lo aspettavo!» L'umore di Natasha si rabbuiò quando si vide costretta nel ruolo di Tata Jungle. «Già, be', non voglio deluderti né niente, Pete, ma va tutto bene purché non ti scordi che io non ho nessuna intenzione di farti da balia o che. Chiaro? Andiamo là, io ascolto la musica, tu balli, tu te ne vai quando vuoi, io me ne vado quando voglio. Non sto lì a farti conoscere il posto e la gente, hai capito?» Lui la guardò in modo strano. «Certo.» Si accigliò. «Hai delle strane idee su di me, Natasha. Non ho intenzione di starti appiccicato addosso per tutta la sera, né voglio... scrostare la tua patina cool, va bene?» Lei scosse il capo, irritata e in imbarazzo. Era davvero preoccupata che presentarsi con un goffo sfigato bianco non avrebbe giovato alle sue credenziali di astro nascente della drum and bass. Ne era solo vagamente consapevole, e sentirselo dire con sincero buonumore la irritò molto, mettendola sulla difensiva. Pete le stava sorridendo. «Natasha, io ci voglio venire perché ho scoperto un nuovo tipo di musica che nemmeno sapevo esistesse, una musica che - per quanto non si direbbe a giudicare dalle apparenze - credo di poter usare, e credo di poter realizzare, probabilmente. E immagino che lo pensi anche tu, visto che non hai ancora smesso di registrare insieme a me. «Quindi non temere che io possa farti sembrare meno 'funky' dinanzi ai tuoi compari. Voglio solo ascoltare la musica e conoscere l'ambiente.» Dopo l'ultimo litigio, Anansi era sparito. Loplop era rimasto in zona ancora per un giorno o due, ma alla fine aveva seguito l'esempio del ragno sparendo anche lui. Re Ratto era di pessimo umore. Saul si calò nelle fogne, badando a non far cadere il cibo che portava nella busta. Si aggirò fra i tunnel. Pioveva nelle strade sovrastanti, un costante rigagnolo di acqua sporca e acida che scorreva giù in quei cunicoli, vorticava intorno alle gambe di Saul, cercava di tirarlo giù, un torrente alto quasi mezzo metro, irruente e diluito, il solito, tiepido odore di compost ormai dissipato. Re Ratto non aveva mosso un dito per procurarsi da mangiare e Saul, che cominciava a non tollerare più la sua autocommiserazione, aveva lasciato la sala del trono per andare in cerca di cibo. Il guinzaglio che lo legava a Re Ratto era sempre più lasco. La presa nevrotica che lo strano essere aveva esercitato su di lui era quasi svanita. Più peggiorava il suo umore, più si indeboliva la fermezza con cui voleva tenere Saul sempre a vista. E Saul sapeva cosa tutto ciò significasse. Il suo valore per Re Ratto non era basato su legami di sangue. Re Ratto non l'aveva salvato perché era suo nipote, ma perché gli era utile; perché le peculiarità della sua nascita facevano di lui una minaccia per il potere del Pifferaio. E visto che la campagna militare contro il Pifferaio si stava dissolvendo in battibecchi e litigi meschini, in vigliaccheria e paura, l'esistenza di Saul aveva sempre meno significato per Re Ratto. Senza un piano d'attacco, come poteva dispiegare la sua arma migliore? Mentre avanzava nei tunnel allagati, Saul sentì un rumore. In una crepa nel cemento c'era una femmina di ratto zuppa d'acqua, con i cuccioli ciechi che squittivano nell'oscurità alle sue spalle. La bestiola se ne stava nervosamente immobile su quella grigia sporgenza, con l'acqua che scorreva più in basso. Era a poco più di dieci centimetri dal torrente in crescita, e la comoda cavità della sua tana stava per diventare una tomba marina. L'animale teneva lo sguardo fisso in alto, verso l'altra parete del tunnel. C'era un buco, un cunicolo naturale in salita, la salvezza dagli abissi. La femmina di ratto si alzò sulle zampe posteriori quando sentì l'odore di Saul, ed emise un verso assai particolare. Chinava il busto su e giù nell'oscurità, evitava di guardare Saul in faccia ma era chiaramente consapevole della sua presenza. Emise ancora un altro verso, un lungo squittio, scevro dalla derisione che di solito tingeva le voci dei ratti. Saul si fermò proprio avanti a lei e si mise in spalla la busta di plastica. La bestiola lo stava supplicando. Lo pregava di aiutarla. Il tono di quegli squittii era implorante, e Saul si ricordò la profusione di ratti che l'avevano seguito un paio di settimane prima, ratti che parevano mossi da fame e disperazione, e che erano ansiosi di mostrargli rispetto. Non qui, era questa la sensazione che veniva dalla fradicia femmina di ratto che se ne stava umile in sua presenza. Non qui, non qui! Saul allungò una mano verso di lei, e la bestiola ci saltò sopra. Una cacofonia squittita di cuccioli di ratto si riversò dai buchi nel cemento, e Saul infilò la mano nelle profondità della pietra marcescente. I corpicini gli vennero spinti in mano, dove giacquero frementi. Saul chiuse delicatamente le dita in una gabbia protettiva e tirò fuori la mano con sopra la famigliola tremante, mentre il livello dell'acqua continuava a salire. Saul attraversò il tunnel e posò i ratti sulla sporgenza dove la madre avrebbe potuto mettere in salvo i figli. La femmina di ratto indietreggiò continuando a chinare il capo, e la tonalità del suo squittire era cambiata, non c'era più paura. Capo, gli disse, Capo, prima di girarsi e far sparire nel buio la sua famiglia. Saul si appoggiò al muro bagnato. Sapeva cosa stava succedendo. Sapeva cosa volevano quegli animaletti. E non credeva che a Re Ratto avrebbe fatto piacere. Quando arrivò all'entrata della sala del trono, l'acqua scorreva più veloce, e il livello continuava a salire. Rovistò alla cieca sotto la superficie in cerca dei mattoni che nascondevano la botola segreta, la aprì con un'improvvisa esplosione di bolle d'aria e, dopo averla chiusa dietro di sé, si lasciò scivolare nella cascata fin nella sottostante sala buia. Atterrò nella pozza, di culo, sguazzò per un attimo per poi alzarsi e andare verso i mattoni asciutti. Alle sue spalle l'acqua scorreva nella sala e lungo le pareti, filtrando dalle imperfezioni nella botola di mattoni, ma la camera era così vasta e i canali di scolo così ben congegnati che il rivolo nel fossato intorno all'isola centrale di mattoni rialzati era appena un po' più consistente. Ci sarebbero voluti giorni di pioggia incessante per mettere davvero a repentaglio la sala del trono. Re Ratto sedeva immusonito sul suo grandioso scranno di mattoni. Saul lo guardò in cagnesco. Rovistò nelle buste di plastica. «Tieni» disse, e lanciò un involto di carta. Re Ratto lo prese al volo con una mano senza neppure alzare lo sguardo. «Un po' di felafel,» fece Saul «un po' di torta, un po' di pane, un po' di frutta. Un pranzo da re» aggiunse come provocazione, ma Re Ratto lo ignorò. Saul si sedette a gambe incrociate ai piedi del trono. Il suo pacchetto conteneva più o meno le stesse cose di quello di Re Ratto, con più enfasi verso la componente zuccherina. La sua passione per il dolce era sopravvissuta al passaggio da uomo a ratto. La ricchezza che la frutta acquisiva marcendo era un piacere nel quale continuava a indulgere quanto più spesso possibile. Scavò nella busta e ne tirò fuori una pesca la cui superficie era tutta un livido. Mangiò, lo sguardo sempre fisso sull'ombroso Re Ratto. «Non ne posso più di questa merda» sbottò infine. «Che hai?» Re Ratto si girò verso di lui. «Tappati la bocca. Tu non sai una mazza di questa storia.» «E tu puzzi di autocommiserazione, lo sai?» Saul scoppiò in un'improvvisa risata. «Io non mi sto comportando come te, direi, e se qualcuno ha motivo di essere... lunatico... quel qualcuno sono io. Prima mi strappi via la mia vita e la trasformi in una merdosa specie di... incubo. E allora 'fanculo, ci sto, e me la sto cavando niente male, no? E adesso che ho appena cominciato a capire le regole della mia esistenza da Saul Principe Ratto, tu metti su il broncio e cambi canale. Che cazzo succede? Prima mi... galvanizzi, mi prepari per chissà che cazzo, e poi te ne crolli come se niente fosse. Che dovrei fare io?» Re Ratto lo fissava sprezzante, a disagio. «Tu non hai idea di quello che stai cianciando, piccolo sputamerda.» «Non mi dire così! Gesù Cristo! Che cazzo vuoi che faccia? Il mio stronzissimo ruolo è di farti tornare la foga? Devo scuoterti? Farti ripartire? Be', vaffanculo! Se te ne vuoi stare lì sul tuo culo da ratto a deprimerti, va bene. E faccia di ragno e Loplop possono farti compagnia, siete uno peggio dell'altro. Ma io mi chiamo fuori da questa merda!» «Hai qualche suggerimento, oh blaterante coglioncello?» sibilò Re Ratto. «Già, ce l'ho. Voi stronzi dovete smetterla di cacarvi addosso. Di questo si tratta. Avete paura, e avete paura perché ognuno di voi cerca un piano che gli assicuri che il suo culo non sarà in prima linea. Be', non è possibile! Tutti e tre credete che il Pifferaio è un gran figlio di puttana e bisogna toglierlo di mezzo, siete convinti che questo è lo scontro finale, purché a nessuno di voi tocchi lottare per davvero. E già ci siamo, cazzo, ho avuto la netta impressione di essere quello che deve lottare per voi, ma ancora vi cacate addosso perché proprio non riuscite a inventarvi un modo di mandarmi in battaglia senza il rischio di un rinculo o qualcosa del genere. Be', col cazzo che potete contare su di me!» Saul si era fatto montare la rabbia del giusto. «Il Pifferaio vuole morto anche te!» sibilò Re Ratto. «Già, me l'hai detto. Be', diversamente da te, forse io vedrò di reagire!» Ci fu un lungo silenzio. Saul attese, poi ricominciò a parlare. «I ratti vogliono che io prenda il comando.» Ci fu un altro lungo silenzio mentre Re Ratto voltava lentamente il capo verso di lui. «Cosa?» «I ratti. Nelle fogne. Oppure per strada, ovunque. Ogni volta che tu non sei nei paraggi. Vengono da me, si inchinano, si prostrano, e squittiscono, e io comincio a capire cosa vanno cercando. Vogliono che prenda il comando. Vogliono che sia io il capo.» Re Ratto si stava alzando in piedi sul trono. «Piccolo ingrato. Piccolo Trusciante... merdina, bastardo, io ti scuoio, è mio, mio, capisci, mio...» «Allora prendi posizione, cimelio del cazzo!» Anche Saul era in piedi, e guardava torvo Re Ratto, la faccia appena sotto la sua, gli sputi dei due in un fuoco incrociato. «Loro non ti rivogliono. E non ti accetteranno se prima non... ti redimi. A quanto pare è questa la morale di tutta 'sta cazzata.» Saul si girò e si avviò furente. «Me ne vado. Non lo so quando torno, ma immagino non ti importi, perché al momento non pensi di potermi usare. Mentre sono via, ti esorto a pensare seriamente di fare qualcosa. Usa Loplop, usa Anansi, datevi una regolata e vedete di rintracciare quel figlio di puttana. Quando sarai pronto a muovere il culo, magari potremo fare due chiacchiere.» Si girò verso Re Ratto. «Oh, e non preoccuparti per il tuo regno magico. Io non voglio essere il re dei ratti, né ora né mai, quindi lascia perdere. Adesso vado a trovare i miei amici, o a fare qualcos'altro. Sono stufo di te.» Si girò di nuovo e uscì dalla sala, fu per un attimo ricoperto d'acqua e poi passò nelle fogne. * * * Mentre Saul avanzava spavaldo nei reami sotterranei sopra di lui, Re Ratto rimase a tremare di rabbia, le mani avvinte a strattonare il soprabito. Alla fine smise e tornò a sedersi. Rimuginò. Balzò di nuovo in piedi, e per la prima volta da giorni sentì di avere un obiettivo. «Va bene, figliolo, uno a zero per te. Allora parliamo un po' di esche» mormorò fra sé. Uscì di corsa dalla sala: all'improvviso si muoveva come quando Saul l'aveva visto per la prima volta, sinuoso e misterioso, veloce e caotico. Passò rapido e silente fra gli strati della terra, mentre Saul ancora faticava a trovare l'orientamento. Re Ratto emerse in una stradina buia. Di fronte a lui, le persone entravano e uscivano dalle scialbe pozze di luce dei lampioni, gli occhi fissi davanti a loro. Re Ratto rimase fermo e muto, gli occhi invisibili che guizzavano impercettibilmente. Si guardò intorno. Lo sguardo strisciò sulla parete che gli stava davanti. Avanzò spavaldo, un piede si alzò in un lento arco e ridiscese disegnando una parabola esasperata, la parte superiore del corpo che ballonzolava appena. Guardò in su, spalancò le braccia, si avvinse come un amante alla parete di mattoni. In silenzio, scalò il fianco dell'edificio, i piedi trovavano appigli impossibili, le dita si stringevano a invisibili asperità. Poi ritrasse le mani, contraendo i muscoli delle braccia, l'attenzione fissa sulla zona d'ombra sotto le grondaie. Le braccia si rilassarono, scattarono all'infuori. Ci fu un disperato svolazzare, e una famiglia di sudici piccioni disturbati nel sonno esplose fuori dall'oscurità. Sparirono nell'aria sopra di lui. Re Ratto richiamò a sé la mano portandosi dietro uno di quegli uccelli, catturato e tenuto ben stretto, le ali che tentavano di spalancarsi, incapace di fuggire. Re Ratto chinò il viso verso il suo prigioniero. Il piccione smise di dimenarsi quando si trovò vicino alla sua faccia. Re Ratto lo tenne stretto, lo guardò nel profondo degli occhi. «Non hai un ciufolo da temere, cosino» sibilò. L'uccello era immobile, aspettava. «Voglio che mi fai un favore. Vai a trovare il tuo capo umano, passa parola. Re Ratto vuole parlare con Loplop. Digli di trovarmi.» Liberò il suo esploratore. L'uccello balzò in aria, virò e volò via nel cielo di Londra. Re Ratto lo guardò andar via. Quando non lo vide più, si voltò e svanì nella città buia. 16 Era la prima volta da quella sua passeggiata solitaria sulla Westway che Saul restava da solo così a lungo. La sua ira cominciava a placarsi, minacciava di spegnersi, e lui la alimentava con cura, la sostentava. La rabbia gli dava l'empito del giusto. Non ne poteva più delle fogne claustrofobiche, voleva assaggiare il fresco dell'aria. A giudicare dal riflusso dell'acqua intorno alle sue gambe, la pioggia all'esterno era diminuita. Saul voleva uscire prima che smettesse del tutto. Si affidò all'istinto per girovagare in quel mondo sotterraneo fatto di mattoni. Le fogne avevano leggi proprie, i confini e le distinzioni fra una zona e l'altra erano sfocati. All'esterno Saul riusciva a capire dove si trovava e poteva decidere in che direzione andare. Sotto le strade d'asfalto, sentiva solo una vaga sensazione di traino che lo portava a passare da un'area all'altra della rete di tunnel, una sorta di ronzio del radar trogloditico che doveva avere impiantato nel cranio; oltre a ciò, seguiva l'olfatto. Quando si trovava in un punto qualsiasi delle fogne, non era in grado di dire se ci era già stato in precedenza, e la cosa era irrilevante. Saul conosceva le fogne nel loro insieme. Solo la sala del trono era diversa, e tutte le strade del mondo sotterraneo parevano portare lì. Si chinò per passare sotto basse volte di mattoni, si addentrò in tunnel angusti. Sentiva intorno a se il calpestio delle zampe e gli isolati squittii di ratti eccitati. Vide un centinaio di teste marroni che facevano capolino dalle crepe nei mattoni. «Ciao, ratti» sibilò senza fermarsi. Davanti a sé vide il metallo arrugginito di una scala vecchia e corrosa, tremula nel torrente di acqua piovana. La afferrò, la sentì che si sbriciolava sotto il suo peso, risalì di corsa prima che si disintegrasse del tutto. Spinse via la botola e si affacciò su Edgware Road. Il sole era tramontato quasi del tutto. La strada era affollata di pasticcerie libanesi, ditte di taxi, negozietti dove riparavano elettrodomestici per due soldi, videoteche porno e magazzini di vestiario con insegne fatte a mano che pubblicizzavano la merce. Saul guardò verso la cima di un cantiere edile dall'altro lato della strada. Lontano, a ovest, il cielo era ancora una meravigliosa frangia di blu che si scuriva verso il nero. Sulla linea dell'orizzonte i contorni degli edifici sembravano fin troppo netti. Saul scivolò delicatamente fuori da quel buco nell'asfalto, con la disinvoltura che gli veniva dalla sicurezza di non essere visto né sentito finché restava in ombra, finché seguiva le regole. Filtrò silenziosamente via dal buco, in attesa di un varco nel flusso dei pedoni, le sopracciglia marcate, accompagnato dal fetore che rotolò con lui fuori dalla botola. Senza voltarsi, mosse un braccio all'indietro per rimettere a posto il coperchio, e sentì un nugolo di versi sommessi. Quando si affacciò oltre il bordo di quel foro, si ritrovò a guardare negli occhi di decine di ratti, appollaiati in equilibrio precario sulla scala marcescente. Lo stavano osservando. Lo fissavano. Con un grugnito Saul tirò il coperchio verso la botola, ma non la chiuse del tutto. Lasciò una striscia buia alla quale accostò la bocca per sussurrare: «Ci vediamo davanti ai bidoni.» Con un saltello rapido e innaturale si mise in piedi. Si infilò le mani in tasca e andò tranquillo per strada, fra i capannelli di gente. I passanti notarono improvvisamente la sua presenza, si spostarono e gli fecero spazio, accigliandosi per il fetore. Alle spalle di Saul una saetta marrone schizzò fuori dalle fogne, seguita da un'altra, poi da una massa repentina. Uno dei negozianti se ne accorse e strillò, e l'attenzione di tutti si focalizzò sulla botola. Ma il flusso di roditori si era ormai quasi esaurito e i ratti sparirono negli interstizi della città, diventando invisibili. Saul continuò a camminare alla stessa andatura anche quando nella strada dietro di lui esplose il pandemonio. La gente si tirava via da quel buco nel terreno. «Chi cazzo l'ha lasciata aperta?» si levò uno strillo, seguito da una massa di parole in arabo. Saul scivolò nel buio sul limitare della strada. I ratti erano ormai svaniti, e i cittadini animati da spirito civile stavano nervosamente spingendo il coperchio per chiudere la botola. Saul si girò lentamente e si appoggiò a un muro, un gesto teatrale anche se ad assistervi fu soltanto lui. Si guardò le unghie delle mani. A circa un metro sulla sua destra c'era un ammasso di bidoni, alcuni dei quali di sghimbescio uno contro l'altro, le buste riversate a terra, e il tutto aveva un vago odore di baklava, ovviamente contaminato dal lordume. Dalle buste venne un fruscio. Una testolina chiazzata di miele sbucò dal mucchio di plastica nera. E altre comparvero tutt'intorno. «Vi siete fatti uno spuntino, eh?» sibilò Saul a mezza bocca. «Bravi.» In risposta, dai bidoni si levò un debole squittire. A qualche metro da lì, nel mondo delle pasticcerie, quelli che avevano collaborato per sigillare le fogne stavano ridendo, ancora un po' agitati. Fecero girare qualche sigaretta mentre si guardavano nervosamente intorno, in caso i ratti avessero deciso di tornare. Saul si mise davanti ai bidoni della spazzatura. «E va bene, soldati» mormorò. «Fatemi vedere di che siete capaci. Il primo vicolo sulla sinistra, marcia rapida, silenziosi come... topi? Cazzo, mi sa di sì. Ranghi compatti, fatelo per me.» Ci fu un movimento esplosivo e improvviso, e un centinaio di siluri marroni sfrecciarono allo scoperto. Saul li guardò sparire su per i tubi di scarico, dietro le pareti, nell'oscurità che gocciolava dalle grondaie dei palazzi, nei buchi fra i mattoni. I bidoni erano vuoti e immobili, adesso. Saul ruotò su un tallone in un movimento studiato. Trascinava i piedi, li sollevava e li lasciava cadere, avanzava meditabondo per la strada. Camminava guardandosi il torace, immerso nei propri pensieri. Gli sembrava di aver smarrito qualsiasi capacità di sentire la fretta. Si chiese cosa stesse cercando di dimostrare. Era una vendetta la sua? Si trattava di noia? Era una sfida? Saul stava diventando Re Ratto. Era così? Era questo che stava facendo? Non ne era sicuro. Non aveva chiesto ai ratti di seguirlo, ma voleva vedere cosa poteva far fare a quelle bestiole. Sapeva che avrebbe dovuto temere il Pifferaio, era consapevole del bisogno di riflettere, di elaborare un piano, ma non ci riusciva, non in quel momento. Si sentiva poco affidabile, confuso, tradito. Gliel'avrebbe fatta vedere, a Re Ratto. Re Ratto che non l'aveva inseguito, che non aveva provato a fermarlo, che non gli aveva chiesto di tornare indietro. Saul non sapeva cosa avrebbe fatto, non sapeva dove sarebbe andato, quando sarebbe tornato. Eppure questo stesso senso di vuoto era una liberazione. A lungo si era sentito pieno di vergogna nei confronti di suo padre, pieno della sua delusione. Poi si era sentito pieno di Re Ratto, pieno di trepidazione e stupore. E adesso, tutt'a un tratto, era vuoto. Si sentiva molto solo. Si sentiva leggero, come se a ogni passo potesse eludere la forza di gravità. Come se avesse finalmente pisciato dopo essersi trattenuto per un giorno intero, o come se avesse messo giù un pesante fardello che aveva dimenticato di star trasportando. Si sentiva di poter volar via col vento, e doveva continuare a muoversi. E ogni movimento, per la prima volta da che riusciva a ricordare, per la prima volta da sempre, era completamente suo. * * * Dal vicolo poco più avanti venne uno strillo, e Saul imprecò e svoltò di corsa l'angolo. Si lanciò oltre lo spigolo di mattoni e fissò lo sguardo nel buio. A qualche metro da Edgware Road c'era una ragazza stesa davanti all'entrata di servizio di un negozio. Aveva il viso sporco e sporchi capelli castani. Sedeva rannicchiata in un sacco a pelo blu tutto unto e se lo teneva ben stretto addosso, tirato fin sotto il mento. Il viso era una maschera di terrore, la bocca tesa come a voler aprire in due le guance. La voce le si era strozzata in gola. Non vide Saul. Non riusciva a distogliere lo sguardo dal muro che aveva di fronte. Una cascata di ratti si stava riversando gorgogliante oltre il bordo. Un torrente quasi silenzioso, segnato solo da un lieve rumore raspante. La giovane si lasciò scivolare il sacco a pelo dalle mani, che rimasero lì immobili a contornare il viso. I ratti le fremevano tutt'intorno, guardavano Saul, emettevano versi di supplica, cercavano la sua approvazione. Gli fecero largo quando lui si avviò verso la donna terrorizzata. Lei non lo guardò, ancora incapace di distogliersi dal diluvio di corpi zampettanti. C'erano più ratti di quanti Saul ne avesse mai visti nelle fogne. Erano stati raggiunti dai loro compatrioti che stavano nelle case del circondario. Saul alzò lo sguardo sui roditori, poi lo riportò sulla giovane. «Ehi, ehi» disse con delicatezza, e le si inginocchiò davanti. «Non aver paura, shhh...» Gli occhi della donna guizzarono per un attimo verso Saul, e lei parve ritrovare la voce. «Oh mio Dio, ma li vedi, sono venuti a prendermi, Gesù Cristo...» Le parole erano uno strillo strozzato. Sembrava che non ci fosse più aria nei suoi polmoni, che fosse solo la paura a darle voce. Saul prese il viso della donna fra le mani e la costrinse a guardarlo. Gli occhi erano verdi e sgranati. «Ascoltami. So che sembra una pazzia, ma non ti devi preoccupare. Shhh, shhh, questi ratti sono miei. Non ti faranno del male, hai capito?» «Ma i ratti sono qui per me e mi prenderanno e...» «Stai zitta!» Un istante di silenzio. «E adesso guarda.» Saul tenne ferma la testa della giovane e spostò lentamente di lato la sua, per farle vedere i ratti che aspettavano nell'ombra; quando lei sgranò di nuovo gli occhi e irrigidì i muscoli della bocca, Saul riportò il viso davanti a quello della ragazza e sibilò: «Sparite!» Ci fu una folata di code e zampe. I ratti svanirono. Il vicolo era muto. Lo stupore si insinuò fra le rughe sul volto della donna. Quando Saul si allontanò, lei prese a girare il capo da parte a parte. Allungò il collo e si guardò nervosamente intorno. Saul le si accovacciò accanto, la schiena poggiata alla porta del negozio. Guardò a destra e vide le luci di Edgware Road, ad appena tre metri. E di nuovo pensò: queste cose hanno luogo così vicino alla città reale, e nessuno è in grado di vedere. Hanno luogo a tre metri di distanza, eppure sono in un altro mondo. La giovane accanto a lui si voltò. Le tremava la voce. «Come hai fatto?» Parlava comunque troppo forte. «Te l'ho detto» rispose lui. «Sono i miei ratti. Fanno quello che gli dico.» «È tipo un trucco? Tipo dei topi ammaestrati? Non ti fanno paura?» Gli occhi di lei continuavano a vagare. La voce era troppo alta e spezzata. Si era placata troppo in fretta. Gli parlava come una bambina. Saul capì all'improvviso che probabilmente aveva qualche disturbo mentale. Non trattarla come una ragazzina, raccomandò a sé stesso. Non trattarla con condiscendenza. «No, i ratti non mi fanno paura» le disse con accortezza. «Riesco a capirli.» «Io mi sono cacata addosso dalla paura. Pensavo che erano qua per me!» «Già, be', ti chiedo scusa. Non sapevo che ci fosse qualcuno qui quando li ho mandati nel vicolo.» «È grandiosa questa cosa che puoi fare, cioè che i ratti fanno quello che vuoi tu!» La giovane ridacchiò. Poi ci fu il silenzio. Saul si guardò intorno, ma i ratti erano ancora nascosti. Si voltò verso la giovane. Gli occhi di lei saettavano intorno come mosche. «Come ti chiami?» le chiese. «Deborah.» «Io sono Saul.» Si sorrisero. «Adesso che sai che i ratti sono miei,» disse lui lentamente «ti fanno ancora paura?» La ragazza lo guardò perplessa. Saul emise un lungo sospiro. Non sapeva cosa sarebbe successo. In realtà non sapeva neppure cosa stava facendo. Si godeva il suono delle sue parole, se le rimestava in bocca una per una. Era la prima volta da quando aveva incontrato Kay che parlava con un essere umano. Si crogiolava in ogni frase. Non voleva che quella conversazione finisse. «Voglio dire, potrei farli uscire di nuovo.» «Non lo so, voglio dire, non sono sporchi e cose del genere?» «Non i miei. E non ti toccheranno, se io gli dico di non farlo.» Deborah alzò il volto verso di lui. Stava sorridendo, un ghigno strambo e spaventato. «Oh sai non lo so voglio dire non lo so...» «E dài, non aver paura. Ascolta. Adesso li chiamo, così ti faccio vedere come mi obbediscono.» Girò lievemente il capo. Sentiva l'odore dei ratti. Aspettavano appena fuori dalla loro visuale, frementi. «Fuori la testa,» disse lui con fermezza «solo la testa.» Dopo un rumore di tramestio, nel vicolo malconcio sbucarono cento testoline, come foche a pelo d'acqua, crani slanciati con il vello unto e tirato all'indietro. Deborah strillò e si coprì la bocca con una mano. Scosse il capo, e Saul vide che stava ridendo. «è grandioso...» disse la donna da dietro le dita. «Giù» ordinò Saul, e le teste svanirono. Deborah rise di gusto. «Ma come ci riesci?» «Devono fare tutto quello che dico» rispose Saul. «Io sono il loro capo, è così che mi vedono. Come il loro principe.» La donna lo guardò, costernata. Saul si senti irresponsabile. Si chiese se non stava peggiorando le condizioni mentali di quella giovane. Ha bisogno di cose reali, pensò, ma poi gli giunse netta la comprensione che quello era reale, che agli altri piacesse o meno. E poi lui voleva continuare a parlare con quella donna. «Hai fame, Deborah?» Lei annuì. «Be', che ne dici se ti prendo qualcosa da mangiare?» Balzò in piedi e strisciò verso Edgware Road, per tornare dopo qualche secondo con due pasticcini, delle robe tutte glassa e pistacchi, che poggiò in grembo alla giovane. Lei ne addentò uno, si leccò le labbra. Era palesemente affamata. «Stavo dormendo» disse, la voce impastata dal miele. «Ho sentito i ratti e mi hanno svegliata. Oh, meglio così. Sono contenta di essere sveglia. Non dormivo bene, veramente, stavo facendo un sogno terribile.» «E svegliarti in mezzo a un fiume di ratti non è una cosa terribile?» Lei fece una risata spezzata. «Solo all'inizio» ammise. «Adesso che so che fanno quello che gli dici tu non mi importa più tanto. Fa molto freddo.» Aveva finito i pasticcini. Li aveva mangiati davvero in fretta. Si sentì un lieve raspare. I ratti stavano diventando impazienti. Saul latrò un secco ordine di silenzio e il rumore cessò. è così facile, pensò lui, è così semplice prendere il controllo. Non era nemmeno emozionato. «Sei stanca? Vuoi andare a letto, Deborah?» «Che significa?» La voce di lei si era improvvisamente fatta sospettosa, o forse spaventata. Sembrava pronta a piagnucolare, e si rannicchiò nel suo sacco a pelo. Saul allungò le mani verso di lei, per rassicurarla, la donna si ritrasse con orrore e lui si rese conto che doveva aver già sentito quella frase, ma pronunciata con tutt'altro intento. Saul sapeva che le strade erano brutali. Si chiese quante volte la giovane era stata stuprata. Allontanò le mani da lei, le tenne su in un gesto di resa. «Scusa, Deborah, non significa niente. Sono solo stanco. Mi sento solo, e speravo di poter fare un giretto insieme a te.» Lei lo guardava ancora con occhi pieni di terrore. «Non… se vuoi me ne vado.» Ma non voleva andar via. «Voglio solo farti fare una passeggiata. Ti porto ovunque desideri.» «Non lo so, non lo so tu che vuoi fare...» gemette lei. «E tu, non vuoi fare qualcosa?» replicò Saul, disperato. «Non sei annoiata? Non ti toccherò, lo giuro, non ti farò niente, voglio solo un po' di compagnia...» La guardò e vide che tentennava. Allora fece una smorfia da ragazzino, una faccia triste da clown, tirò rumorosamente su col naso, disgustato da sé stesso. Deborah rise, nervosa. «Ti prego,» le disse Saul «vieni con me.» «Oh... va bene...» Sembrava contenta, anche se un po' agitata. Saul le rivolse un sorriso rassicurante. Si sentiva a disagio, assurdamente maldestro. Anche il più semplice dei convenevoli con quella ragazza gli costava uno sforzo immenso. Era sollevato di essere riuscito a non farla fuggire per lo spavento. «Ti porterò sui tetti se vuoi, Deborah, e ti mostrerò le scorciatoie per girare a piedi Londra. Posso...» Fece una pausa. «Posso portare anche i ratti?» 17 «Portali, porta anche i ratti», aveva detto lei dopo qualche esortazione. Era evidente che, malgrado la paura, era affascinata. Saul emise un lungo fischio e i ratti comparvero di nuovo, ansiosi di mostrargli obbedienza. Non sapeva cosa gli permettesse di comandarli. Le parole che usava non erano importanti, e funzionava anche se fischiava o lanciava brevi urla. Non bastava pensare un ordine perché i ratti obbedissero, doveva emettere un suono, ma le bestiole parevano interpretarlo per empatia, non per comprensione linguistica. Saul investiva di autorità i suoni emessi, e i ratti obbedivano. Li fece mettere in fila, per la gioia di Deborah. Li fece muovere avanti e indietro. Dopo quell'esibizione che mise in ridicolo i ratti, la donna arrivò addirittura a toccarne uno. Lo carezzò nervosamente mentre Saul mormorava qualche profondo suono gutturale per incantare il ratto, per impedirgli di farsi prendere dal panico, di mordere o fuggire. «Senza offesa eh, Saul, però, sai, tu puzzi» disse lei. «È per dove vivo. Annusa di nuovo; non è così cattivo dopo un po'.» La donna si sporse verso di lui e annusò, arricciò il naso e scosse il capo contrita. «Ti ci abituerai» osservò Saul. Quando vide che non aveva più paura, le propose di mettersi in cammino. Lei parve di nuovo agitata, ma annuì. «Da che parte?» chiese. «Ti fidi di me?» ribatté Saul. «Credo di sì...» «Allora aggrappati a me. Andiamo in su, direttamente dal muro.» Sulle prime lei non capì, e quando capì ne fu terrorizzata, si rifiutava di credere che Saul fosse in grado di trasportarla. Lui protese le braccia con delicatezza, lentamente, per non intimorirla, e quando fu sicuro che il contatto non la spaventava la sollevò con facilità, la alzò da terra tenendo stese le braccia, sentendo i muscoli guizzare con la sua forza di ratto. Deborah rise di gusto. Saul si sentiva come un supereroe. Ratman, pensò mentre sorreggeva la donna. Il benefattore dagli assurdi poteri di ratto. Aiuta i deboli di mente. Li porta in giro per Londra più veloce della merda nelle fogne. Rise di sé stesso. «Vedi? Te l'avevo detto che ce la faccio a tenerti. Lasciati portare in spalla.» «Mmh...» Deborah fece dondolare la testa da una parte all'altra come una bimba vezzeggiata, sorridendo un po'. «Mmhokay.» «Grande. Andiamo.» I ratti si avvicinarono zampettando quando sentirono la dinamicità nella voce di Saul. Deborah li guardava ancora con nervosismo ogni volta che si muovevano, ma aveva dimenticato gran parte della paura. Saul si piegò e le offrì la schiena. Lei uscì dal sacco a pelo. «Me lo devo portare?» domandò, e Saul scosse il capo. «Basta che lo nascondi. Poi ti riporto qui.» Deborah si arrampicò maldestra sulla schiena di Saul, e lui fu di nuovo colpito dal fatto che la ragazza lo stava accontentando solo per via della sua debole presa sulla realtà. Se si fosse presentato da una persona qualsiasi con l'offerta di portarla a cavalluccio su per i tetti non avrebbe ottenuto una reazione così compiacente. La cosa ironica, ovviamente, era che Deborah faceva bene a fidarsi di lui. Saul si mise in piedi e lei strillò come se fosse su una giostra. «Piano, piano!» gridò, e lui le sussurrò di abbassare la voce. Avanzò nei vicoli, e intorno sentì lo scalpiccio delle zampe di cento ratti. È così che è cambiato il mondo per me, pensò, sono arrivato nella mia nuova città sulla schiena di un ratto. Chi semina raccoglie. Si fermò sotto una finestra, il davanzale ad almeno tre metri da terra. «Ci vediamo in cima» sibilò ai ratti, che svanirono in un soffio, come prima. Sentì il graffiare degli unghioli sui mattoni. Balzò e si aggrappò alla finestra; Deborah strillò, un urlo che non si spense ma salì sempre più terrorizzato mentre con le dita si stringeva sempre più alla sua schiena. Saul fece oscillare i piedi nel vuoto, la punta delle sue scarpe da carcerato grattò il muro. Gridò a Deborah di tacere, ma lei non gli diede retta, e nella sua protesta cominciarono a distinguersi le parole. «Bastabastabasta» gemette la giovane; Saul, per evitare che qualcuno li vedesse, si issò rapidamente nello spazio davanti alla finestra, si schiacciò contro il vetro e si allungò di nuovo verso l'alto, deciso a portare Deborah lontano da qualsiasi orecchio prima che lei potesse ordinargli di scendere. Si arrampicò rapidamente su per il palazzo. Non sono ancora veloce come Re Ratto, ma mi muovo con la stessa fluidità, si disse mentre saliva. Il terrore aveva arrestato la voce di Deborah. Conosco quella sensazione, pensò Saul, e sorrise. Avrebbe messo fine a quell'ascesa il più in fretta possibile. Il peso di lei sulla schiena era solo un irrilevante fastidio. Il muro non era difficile da scalare. Era tutto decorato di finestre, crepe, protuberanze e tubi pluviali. Ma Saul sapeva che per Deborah era solo un'impenetrabile distesa di mattoni. Il palazzo aveva un tetto piatto circondato da una ringhiera, alla quale lui si aggrappò per tirarsi su, issandosi oltre l'orizzonte insieme al suo fardello. Deposito Deborah sul cemento. Lei ci si avvinghio, il respiro spezzato. «Oh, Deborah, mi dispiace averti spaventato» si affrettò a dire Saul. «Ero sicuro che se ti avessi detto cosa volevo fare me l'avresti impedito, ma ti giuro che non hai corso nessun rischio. Non ti metterò mai in pericolo.» Lei farfugliò qualcosa di incomprensibile. Saul le si lasciò cadere accanto e le poggiò delicatamente una mano sulla spalla. La ragazza trasalì e si girò a guardarlo. Saul fu sorpreso dall'espressione che aveva sul viso. Stava tremando, ma non sembrava terrorizzata. «Come fai?» mormorò Deborah. Tutto intorno a loro, il cemento del tetto prese a pullulare di ratti, ansiosi di mostrare la loro fervente devozione. Saul prese a braccetto la giovane e la aiutò a mettersi in piedi. La tirò per una manica. Lei non gli tolse gli occhi di dosso, ma si lasciò trascinare verso la ringhiera che correva intorno al tetto. La luce era ormai completamente colata via dal cielo. Non erano molto in alto; i grossi alberghi e i caseggiati del circondario sovrastavano il palazzo, che a sua volta sovrastava diversi altri edifici. Erano a metà altezza nelle ondulazioni dell'orizzonte. Nel loro campo visivo sbucarono neri grovigli di rami, giù a Regent's Park. I graffiti lassù si diradavano, ma non svanivano del tutto. Qua e là le tag stravaganti marchiavano i fianchi degli edifici, vessilli d'onore appuntati nei luoghi più inaccessibili. Non sono il primo a salire quassù, pensò Saul, e gli altri non erano ratti. Ammirava immensamente quelle persone, ammirava lo stupido coraggio con cui si erano impossessate di nuovi territori. Scalare quel muro per scrivere BOOMBOY con lo spray proprio lì dove finiva la linea dei mattoni, ecco, questo era un gesto temerario. Io non dimostro nessun coraggio, si disse. Io so come bisogna salire, perché sono un ratto. Deborah lo stava guardando. Di tanto in tanto lo sguardo saettava verso il panorama, ma era concentrata su di lui. Lo fissava con riverito stupore. Saul la guardò di rimando. Si sentiva tracimare di gratitudine. Era così bello, così semplice parlare con qualcuno che non fosse un ratto, o un uccello, o un ragno. «Deve essere grandioso riuscire a fare tutte le cose che possono fare i ratti» disse la giovane, osservando i ranghi serrati di quelle bestiole. I ratti si erano fermati poco più indietro, silenziosi e attenti, si agitavano un po' quando non erano osservati ma si zittivano quando lui si girava verso di loro. Saul rise per quello che aveva detto Deborah. «Grandioso? Cazzo, non credo proprio.» Non poteva fare a meno di lagnarsi, anche se lei non avrebbe capito. «Lascia che ti spieghi due cose sui ratti» cominciò. «I ratti non fanno niente. Per tutto il giorno. Mangiano qualsiasi vecchia merda che trovano, corrono qua e là pisciando contro i muri, ogni tanto scopano - o così mi pare di capire - e lottano per decidere chi deve dormire in una determinata zona delle fogne. Certo, loro credono di essere il motivo per cui il mondo è stato creato. Ma non sono niente.» «Proprio come le persone!» osservò Deborah e rise di gusto, come se avesse appena detto qualcosa di perspicace. Lo ripeté. «Non sono per niente come le persone» mormorò Saul. «Questa è solo una vecchia leggenda.» Chiese a Deborah di parlargli di lei, e la giovane descrisse con una certa vaghezza la propria situazione. Non volle spiegargli perché viveva per strada, mormorò frasi fumose sull'incapacità di gestire chissà cosa. Saul si sentiva in colpa perché non gli interessava. Non che non gli dispiacesse: gli dispiaceva, era sconvolto dalle condizioni di quella donna e, per quanto ormai si sentisse alieno dalla città, provava la vecchia furia contro il governo che suo padre gli aveva così assiduamente instillato. Gli dispiaceva, eccome. Ma in quel momento voleva parlare con lei non in quanto Deborah, ma in quanto persona. Persona in generale. Non gli importava cosa dicesse, purché continuasse a parlare e ascoltare. E le aveva chiesto di lei solo perché era affamato di compagnia. Sentì uno schiocco improvviso, un po' come lo sbattere di un tessuto pesante. Gli arrivo in faccia una raffica di vento. Alzò lo sguardo, ma non vide nulla. «Senti una cosa» disse. «Lasciamo perdere le meraviglie dei ratti. Ti va di venire a casa mia?» Lei arricciò di nuovo il naso. «Quella che puzza?» «No. Stavo pensando di tornarmene per un po' nel mio vero appartamento.» Era riuscito a sembrare calmo, ma il pensiero dì un ritorno a casa gli mozzava il respiro. Le osservazioni di Deborah sui ratti gli avevano in qualche modo ricordato chi era, da dove veniva. Tagliato fuori da Re Ratto, Saul voleva tornare alla base. Gli mancava il suo vecchio. Deborah era felice di visitare casa sua. Saul se la caricò di nuovo sulla schiena e partì, con i ratti alle calcagna, pronto ad attraversare Londra, percorrendo un territorio che gli era rapidamente diventato familiare. A volte Deborah premeva il viso contro la sua spalla, a volte si sporgeva pericolosamente all'indietro e rideva. Saul assecondava i suoi spostamenti per mantenere l'equilibrio. Il suo avanzare non era rapido come quello di Re Ratto o Anansi, ma si muoveva veloce. Rimase in alto, con lo spregio di toccar terra, una regola che ricordava vagamente da un gioco dell'infanzia. A volte la piattaforma dei tetti terminava all'improvviso, e non gli restava che tuffarsi giù per i mattoni, usando scale antincendio, tubi di scarico o muri rotti, per poi sfrecciare su brevi tratti di asfalto prima di arrampicarsi di nuovo sopra le strade. Tutt'intorno a sé sentiva i rumori dei ratti. Tenevano il passo con lui seguendo un proprio percorso, sparivano e ricomparivano, un ribollire che entrava e usciva dal suo campo visivo, lo precedevano e lo seguivano. C'era anche qualcos'altro, una presenza della quale lui era vagamente consapevole: la fonte di quel suono, di quel battito. La avvertiva di tanto in tanto, un debole soffio di vento o un'ala che gli sfiorava il viso. Era sempre lanciato verso l'alto e non si fermava, ma gli restava l'indistinta sensazione che qualcosa lo stesse tampinando. Faceva soste regolari per riprendere fiato e guardarsi intorno. Il suo era un viaggio veloce. Seguiva una mappa di luci, restando parallelo a Edgware Road anche quando divenne Maida Vale. Avanzò lungo il percorso del bus 98, superando zone che conosceva bene, come il caseggiato con un tegumento di travi rosse che si protendevano a formare una gabbia sopra il tetto. Gli alti edifici intorno a lui erano di altezze più simili fra loro, i grossi palazzoni sempre più rari. Saul sapeva dove si trovava: nella distesa dei finti alloggi di periferia appena prima di Kilburn High Road. Terra cognita, pensò Saul. Aria di casa. Attraversò la strada così velocemente che Deborah quasi non se ne accorse. Poi si inerpicò nel buio delle vie principali, scavalcando il varco fra Kilburn e Willesden, ansioso di tornare a casa. Si fermarono prima di Terragon Mansions. Saul aveva paura. Si sentiva nervoso, senza fiato. Tese l'orecchio, e la muta immobilità gli disse che la scorta di ratti si era silenziosamente volatilizzata. Era solo con Deborah. Lo sguardo si arrampicò sui grigi mattoni, serpeggiando fra finestre molte delle quali già buie, poche luci dietro le tende. Su in cima, il buco dal quale suo padre si era tuffato. Ancora non l'avevano riparato, in attesa di altre indagini, suppose Saul, anche se l'assenza del vetro era celata da fogli di plastica trasparente. La frangia di piccole schegge era ancora visibile lungo l'intelaiatura della finestra. «Ho dovuto lasciare questo posto in fretta e furia» sussurrò a Deborah. «Mio padre è caduto da quella finestra e credono che ce l'abbia spinto io.» Lei lo guardò con orrore. «Ed è vero?» squittì, ma l'espressione di Saul la zittì. Poi lui andò silenziosamente verso il portone d'ingresso. La ragazza gli si mise accanto, si guardava nervosamente intorno, rannicchiata contro il freddo. Saul sfiorò il portone, ne forzò la serratura in silenzio e senza difficoltà. Salì su per le scale. I suoi passi non facevano rumore. Avanzava in una sorta di stordimento. Dietro di lui veniva Deborah, a scatti, ogni esuberanza spenta dal morire di quella di Saul. Trascinava i piedi e pareva stesse piagnucolando, ma non emetteva alcun suono. Sulla porta dell'appartamento si incrociavano le strisce di nastro blu. Saul le fissò e cercò di capire come si sentiva. Non violato né furente, contrariamente a quel che aveva immaginato. Si sentiva assurdamente rassicurato, come se quel nastro tenesse lontani gli estranei sigillando la casa come in una bolla temporale. Lo tirò delicatamente via. Gli si spezzò in mano, etereo e inutile, quasi lo stesse aspettando, ansioso di arrendersi a lui. Saul aprì la porta ed entrò nell'oscurità in cui era morto suo padre. 18 Faceva freddo, freddo come la notte in cui era arrivata la polizia. Saul non accese le luci. L'illuminazione che filtrava dalla strada era sufficiente per lui. Non perse tempo, spalancò la porta del soggiorno ed entrò. La stanza era vuota, spogliata di ogni oggetto, ma lui lo notò solo di sfuggita. Teneva lo sguardo fisso sulla finestra rotta. La sfidò a turbarlo, a togliergli le forze. È solo un buco, pensò, giusto? Non era solo un buco? La plastica si gonfiava e sgonfiava col rumore di una frusta che sferza. «Saul, ho paura...» Solo allora si rese conto che Deborah era quasi cieca in quel buio. Si era fermata sulla soglia della stanza, esitante. Saul sapeva cosa la giovane stava vedendo: lui, una buia figura che si stagliava sull'opaco arancione dei lampioni lontani. Tornò in sé, furente. L'aveva usata con tanta naturalezza da dimenticarsi che era una persona reale. Attraversò di corsa il soggiorno e la abbracciò. Le si avvolse attorno con un affetto che lei ricambiò subito. Non era niente di sessuale, anche se Saul percepiva che la ragazza si aspettava che lo fosse, e forse non le sarebbe dispiaciuto. Ma lui avrebbe sentito di manipolarla, e Deborah gli piaceva davvero, provava per lei compassione e gratitudine, oh, tanta gratitudine. Si tennero l'un l'altra e Saul si rese conto di tremare almeno quanto lei. Non sono completamente un ratto, allora, pensò con amarezza. Lei trema perché ha paura del buio, si disse. Io che scusa ho? C'era un libro al centro del pavimento. Lo vide all'improvviso da sopra una spalla della ragazza. Lei lo sentì irrigidirsi e quasi strillò di paura, girandosi di scatto per vedere cosa l'aveva colpito. Saul si affrettò a zittirla, le chiese scusa. Deborah non poteva vedere il libro al buio. Era l'unico oggetto in tutta la stanza. Non c'erano mobili, niente quadri, neppure il telefono o altri libri, solo quello. Non era una coincidenza, pensò Saul. Non se ne erano scordati quando avevano ripulito l'appartamento. Saul lo riconobbe. Un block-notes antico e molto spesso, con i fogli A4 e pezzi di carta che spuntavano dalle pagine; era l'album in cui suo padre teneva i ritagli di giornale. Nel corso della vita di Saul, aveva fatto regolarmente la sua comparsa. Di tanto in tanto suo padre lo tirava fuori dal posto in cui lo nascondeva e tagliava attentamente un articolo da qualche giornale, mormorando di continuo. Lo incollava a una pagina, e spesso scriveva qualcosa a margine con una biro rossa. A volte non c'era nessun articolo; solo suo padre che scriveva. Spesso Saul capiva che alla base c'era un qualche evento politico, e suo padre voleva immortalare le proprie filippiche sull'argomento, ma in alcune occasioni non riusciva a identificare nessuna causa scatenante. Quando era piccolo, quella specie di libro lo affascinava, e voleva leggerlo. Suo padre gli lasciava vedere alcune cose, gli articoli su guerre e scioperi e gli ordinati commenti a contorno. Ma era un diario privato, gli spiegava, e non poteva permettere a Saul di esaminarlo tutto. Alcune cose sono personali, gli diceva con pazienza. Sono private. Solo per me. Saul si scostò da Deborah e andò a raccogliere il block-notes. Lo aprì a cominciare dal fondo. Stranamente, c'era ancora una manciata di pagine vuote. Lo sfogliò lentamente, fino all'ultima che suo padre aveva riempito. Un articolo leggero preso dal giornale locale e incentrato su un evento organizzato dai Tory per raccogliere fondi che aveva patito un intero catalogo di disgrazie: guasti all'impianto elettrico, overbooking e avvelenamenti da cibo. Accanto al ritaglio, Saul lesse il commento che suo padre aveva scritto con la sua attenta grafia: 'Dopo tutto, Dio esiste!!!' L'articolo precedente era un pezzo sul lungo sciopero ai moli di Liverpool, e il commento di suo padre: 'Un frammento di informazione fa breccia nel Muro del Silenzio così ben tenuto! Come mai i sindacati sono così poco efficaci?' Saul girò altre pagine, e sorrise deliziato quando si rese conto che suo padre teneva delle personalissime Top Ten. In cima alla pagina c'era un elenco di vecchie canzoni jazz, tutte con dei punti interrogativi tratteggiati con precisione, e sotto c'era il tentativo di una classifica. 'Uno: Ella Fitzgerald. Quale? Due: Strange Fruit. Tre: All The Time In The World, Satchmo. Quattro: Sarah Vaughan, Lullaby of Birdland. Cinque: Thelonius? Basie? Sei: Bessie Smith. Sette: ancora Armstrong, Mack the Knife. Otto: l'Internazionale. Perché no? Libri: Shakespeare, e niente Bibbia, sia chiaro! Il Capitale? Il Manifesto del Part. Com.? Beni di lusso: Telescopio? Microscopio?' Deborah si inginocchiò accanto a Saul. «Questo è il block-notes di mio padre» le spiegò lui. «Guarda, fa davvero tenerezza...» «Come c'è finito qua?» chiese la ragazza. «Non lo so» rispose lui dopo una pausa. Continuò a sfogliare le pagine mentre parlava, superò altri ritagli, per lo più avvenimenti politici, ma qua e là c'erano semplicemente articoli che avevano attirato l'attenzione di suo padre. Saul vide storielle su profanatori di tombe in Egitto, alberi giganti in Nuova Zelanda, la diffusione di internet. Cominciò a sfogliare cespi di pagine insieme, saltava indietro negli anni. In passato, i commenti scritti erano più lunghi e frequenti. 07.07.78: Sindacati. Devo leggere le vecchie discussioni! Oggi al lavoro ho avuto una lunga discussione con David sul sindacato. Lui continuava a parlare di inefficacia ecc. ecc. e io mi sono quasi lasciato zittire, era come se me ne stavo lì seduto a ripetere 'Sì, ma la solidarietà è importante!' Lui non mi ha dato retta. Devo rileggere Engels sui sindacati. Ho il vago ricordo di essere rimasto impressionato dai suoi scritti, ma forse mi sbaglio. Saul è ancora molto cupo. Proprio non so che fare col ragazzo. Ricordo di aver visto un libro sui problemi degli adolescenti, anche se non ricordo dove. Lo devo recuperare. Saul si sentì inondare dallo stesso disperato amore che aveva provato mostrando a Fabian il libro regalatogli da suo padre. Aveva sbagliato tutto, il vecchio, ma lo faceva solo perché voleva capire. Forse non c'era un modo giusto. Anche io sbagliavo, pensò Saul. Indietro, ancora indietro, un viaggio a ritroso nel tempo. Deborah gli si rannicchiò addosso in cerca di calore. Saul lesse di quella volta che suo padre aveva litigato con il suo insegnante di storia sul modo migliore di presentare Cromwell. No, è vero, non si può parlare di Borghesia a dei bambini di dieci anni ma nemmeno si può sorvolare il personaggio! Un uomo terribile, sì (l'Irlanda e tutto il resto), ma bisogna chiarire la natura della Rivoluzione! Trovò un accenno a una delle fidanzate di suo padre, 'M.'. Non gli ricordava niente. Sapeva che suo padre aveva tenuto lontano da casa quelle relazioni. E credeva che negli ultimi sei o sette anni di vita non avesse avuto alcun rapporto sentimentale. Lesse i commenti sulla sua festa di compleanno, cinque anni. Ancora lo ricordava: gli avevano regalato due copricapi indiani, e col senno di poi capì che fra gli adulti era passato un brivido di preoccupazione per come suo padre avrebbe reagito a quegli oggetti, ma all'epoca lui era estasiato. Gli erano arrivati due, non uno, ma due, di quegli stupendi affari pieni di piume... Rammentava ancora la gioia. Saul stava cercando la prima volta in cui suo padre aveva scritto di lui, magari un accenno alla morte di sua madre, un evento omesso con cura da tutte le ruminazioni del vecchio. Gli cadde l'occhio su una data: 08.02.72, l'unica annotazione nel suo anno di nascita, nascita che sembrava non essere registrata in quel block-notes. Non c'erano ritagli allegati al commento. Saul si accigliò quando lesse la prima manciata di parole. È passata qualche settimana dall'aggressione, della quale proprio non voglio parlare. E. è molto forte. Grazie a Dio. Tante paure, ovviamente, i vicoli eccetera, ma nel complesso sta ogni giorno meglio. Le ho chiesto di nuovo se è sicura, secondo me dobbiamo andare alla polizia. 'Non vuoi che lo prendano?', le ho chiesto e lei ha detto 'No mi importa solo di non rivederlo mai più'. Non posso fare a meno di pensare che è sbagliato, ma la decisione ovviamente spetta a lei. Sto cercando di darle ciò di cui ha bisogno, ma solo Dio sa quanto è dura. Di notte è peggio, ovviamente. Non so se la devo consolare/cullare o se è meglio non toccarla e neanche lei sembra saperlo. Il momento peggiore, decisamente, lacrime eccetera. Sto menando il cane per l'aia. Il fatto è che E. ha fatto il test ed è incinta. Non posso essere sicuro ovviamente ma ho analizzato bene i tempi e molto probabilmente è di quel tizio. Abbiamo parlato di aborto ma E. non se la sente. Così dopo discussioni lunghe e difficili abbiamo deciso di andare avanti. Niente denuncia, quindi non c'è bisogno di dare spiegazioni. Spero che vada tutto bene. Lo ammetto, ho paura per il bambino. Non ho ancora capito io come mi sento. Devo essere forte per il bene di E. Saul sentì che gli si svuotava il cuore. Deborah era una voce lontana che gli stava dicendo qualcosa. Oh, quanto si sentiva stupido Saul. Si rese conto di cosa aveva perduto. Stupido, stupido ragazzino, si disse, mentre allo stesso tempo pensava: non avevi niente di cui preoccuparti, papà. Cazzo se eri forte. Le lacrime erano fredde negli occhi, e di nuovo sentì la voce di Deborah. Guarda che ti sei perso, si disse. Lei era morta!, pensò all'improvviso. Era morta, eppure lui è stato buono con me. Come ha potuto? L'ho uccisa io, ho ucciso sua moglie! Ogni volta che mi guardava, non rivedeva lo stupro? Non vedeva la creatura che aveva ucciso sua moglie? Stupido ragazzino, pensò. Zio Ratto? Quand'è che ti svegli?, si disse. Ma più di ogni altra cosa non riusciva a smettere di meravigliarsi dell'uomo che l'aveva cresciuto, che aveva provato a comprenderlo, che gli aveva dato dei libri per aiutarlo a capire il mondo. Perché quando guardava Saul, in qualche modo quell'uomo non vedeva un crimine, non vedeva la scomparsa di sua moglie o la brutalità nel vicolo (è Saul sapeva benissimo come l'aggressore era comparso dal nulla, quasi fosse uscito dai mattoni, muovendosi come ormai lui stesso si muoveva). In qualche modo, quando guardava Saul quell'uomo vedeva suo figlio, e anche quando l'aria fra i due si era impregnata di veleno e Saul aveva messo in scena tutta la sua adolescenziale indolenza per dimostrare quanto poco se ne curasse, quell'uomo, quel grasso uomo aveva continuato a vedere in lui suo figlio e aveva provato a capire cosa non funzionava fra di loro. Suo padre non aveva niente da spartire con la terribile, sanguinaria volgarità di geni e cromosomi. Aveva edificato la paternità sulle proprie azioni. Saul non stava piangendo, ma le sue guance erano bagnate. Non era triste e buffo, pensò con una certa isteria, che solo scoprendo che suo padre non era suo padre si era reso conto di quanto in realtà gli fosse stato padre? Ecco un bel pezzo di dialettica per te, papà, pensò con un fugace sorriso. Solo perdendolo l'aveva riconquistato, finalmente, dopo tanti anni di aridità. Ricordò quando lo portava sulle sue grandi spalle a far visita alla tomba della madre. Era stato Saul a ucciderla, aveva ucciso la moglie di suo padre, e lui lo poggiava delicatamente a terra e gli dava i fiori da mettere sulla tomba. Saul pianse per suo padre, che si era ritrovato con l'uccisore di sua moglie, il figlio dello stupratore, e aveva deciso di amarlo caramente, e si era impegnato e ci era riuscito. Saul continuava a ripetersi che era uno stupido ragazzino. Poi gli sovvenne un altro pensiero. Se Re Ratto ha mentito su questo, rifletté, e la frase si spense come una serie di puntini... Se ha mentito su questo, diceva il pensiero, su che altro ha potuto mentire? Chi ha ucciso mio padre? Ricordò una frase pronunciata da Re Ratto tanto tempo addietro, alla fine della prima vita di Saul. 'Sono l'intruso' aveva detto. 'Ho ucciso l'usurpatore'. Nel continuo succedersi delle parole il significato era finito sommerso, quella era solo l'ennesima, irreale spacconata, un vanto, una lode a sé stesso priva di senso. Ma adesso Saul la vedeva diversamente. Sentì una gelida pietra di furia posarglisi nelle viscere, e si rese conto di quanto odiasse Re Ratto. Suo padre, Re Ratto. 19 Si aprì la porta dell'appartamento. Saul e Deborah erano rannicchiati insieme sul pavimento, con lei che gli mormorava nervose parole di sostegno. Alzarono lo sguardo nello stesso istante, quando si sentì il lento cigolare dei cardini. Saul si mise silenziosamente in piedi. Teneva ancora il libro stretto in mano. Deborah si dondolò nel goffo tentativo di alzarsi. Un viso fece capolino dalla porta. Deborah si aggrappò a Saul ed emise un lieve gemito di paura. Saul era carico come una bomba innescata, ma quando i suoi occhi rinvennero la luce nell'oscurità, la tensione calò un poco lasciando posto a una vaga confusione. Il volto sulla soglia era raggiante di gioia, lunghi capelli biondi che scendevano in ciocche disordinate attorno a una bocca allargata in un allegro sorriso da bambino. L'uomo varcò la soglia. Sembrava un giullare. «Mi pareva di aver sentito qualcuno, mi pareva davvero!» esclamò. Saul si irrigidì, si accigliò. «Notte dopo notte sono venuto qui ad aspettare, e mi dicevo no, torna a casa, è ridicolo, questo è l'ultimo dei posti dove potrebbe venire, e invece eccoti qua!» Lanciò un'occhiata al libro che Saul teneva in mano. «Hai trovato il mio materiale di lettura, quindi. Volevo sapere tutto su di te. E pensavo che lì ci avrei trovato qualcosina.» Guardò un po' più da vicino gli occhi arrossati di Saul, e il suo volto si fece ancor più luminoso. «Non lo sapevi, è così?» Quel sorriso di piacere era più largo che mai. «Be'. Questo spiega un paio di cose. Mi pareva che fossi stato un po' troppo lesto a unirti all'assassino del tuo cosiddetto padre.» Saul batté le palpebre. Ma certo, pensò, ancora un po' stordito dal dolore, ma certo. L'uomo lo stava fissando. «Mi ero detto che forse il sangue aveva fatto sentire con forza la sua voce; d'altro canto, però, perché lui avrebbe dovuto raccontarti tutto?» Lo sconosciuto si tenne in equilibrio sui talloni, alzando da terra le punte dei piedi, e si ficcò le mani in tasca. «E da un po' che ho bisogno di parlare con te. Sei oggetto di tante chiacchiere, lo sai? Sei famoso da anni! Tanti posti, tante tracce, tante possibilità... Sono stato ovunque, sulla scia di crimini impossibili... Hai presente, ogni volta che sentivo parlare di qualche assurda infrazione, un omicidio, qualsiasi cosa non rientrasse nella normalità, qualsiasi cosa che la gente comune non poteva aver fatto, io accorrevo a indagare. La polizia può essere molto utile, quando si tratta di informazioni.» Fece un ghigno. «Tutti quei vicoli ciechi! E poi vengo qua...» Ancora un altro ghigno. «Riuscivo a sentire il suo odore, e sapevo che ti avrei trovato, Saul.» «Chi sei?» chiese infine Saul, la voce ridotta a un sussurro. L'uomo gli sorrise amabilmente, ma non rispose. Sembrò accorgersi di Deborah solo in quel momento. «Ehilà! Dio mio, che serataccia che devi aver passato!» Sempre ridendo, andò verso di lei con gran disinvoltura. Deborah si strinse a Saul. Osservava il nuovo arrivato con circospezione. «A ogni modo,» proseguì lui tranquillo, protendendo le mani verso la ragazza «temo di non essere affatto interessato a te.» La afferrò per un polso e la strappò via da Saul; lui si rese conto troppo tardi che il tizio azzimato l'aveva presa, e troppo lentamente puntò in basso lo sguardo, dove prima c'era Deborah, nonostante la mente già gli urlasse di alzare la testa, di fare qualcosa. Saul trascinò in su il capo muovendosi in una coltre di aria pesante. Vide l'uomo chiudere la mano sinistra sui capelli di Deborah e allora si allungò in avanti, deciso a intervenire, ma l'altro, che ancora sorrideva, lanciò una rapida occhiata alla giovane e abbatté l'altra mano chiusa a pugno sotto il mento di lei proprio quando Deborah aprì la bocca per urlare, e l'impatto squarciò la pelle e ruppe l'osso della mascella e la bocca si richiuse così di scatto che i denti affondarono nella lingua, e dalle labbra spruzzò il sangue. Il grido morì sul nascere, trasformandosi in uno sbuffo umidiccio. Mentre ancora i piedi lenti di Saul lo portavano verso Deborah, l'uomo girò sui talloni, fece vorticare il corpo della giovane tenendola per la nuca, prese lo slancio e dopo una rapida rotazione seppellì il viso di lei nello stipite della porta. La lasciò andare, e si voltò di nuovo verso Saul, che lanciò uno strillo incredulo e angosciato, gli occhi sgranati fissi sulla carcassa di Deborah che scivolò giù dallo stipite e ricadde nella stanza. Fu scossa da piccoli spasmi man mano che si spegnevano le ultime terminazioni nervose. La faccia schiacciata e distorta guardava ciecamente Saul mentre il corpo ballava quella danza di scosse postume, i talloni che battevano sul pavimento come una pioggia tropicale, bollicine di sangue sulla bocca esplosa. Saul ululò e si lanciò con tutte le sue forze di ratto contro l'assassino. «Io ti mangio quel cuore di merda!» gridò. L'uomo alto schivò con facilità la sua raffica di colpi, sempre con quel largo sorriso. Caricò con calma il pugno e lo abbatté sul volto di Saul. Lui vide arrivare il colpo e si allontanò, ma non fu abbastanza veloce e venne raggiunto a un lato della testa, finendo gambe all'aria. Girò su sé stesso in volo, e cadde duramente a terra. Nella testa sentiva un suono dolorosamente acuto. Si voltò verso l'uomo, che se ne stava in piedi con le labbra increspate a fischiettare un motivetto vivace e ripetitivo. Guardò in cagnesco Saul, e negli occhi gli passò una luce minacciosa. La melodia che stava fischiando cambiò senza soluzione di continuità, divenne meno strutturata, più insidiosa. Saul lo ignorò, cercò di strisciare via da lui. L'altro smise di fischiare. «Allora è vero» sibilò il Pifferaio, e la sua voce affettata subì una metamorfosi che la rese instabile. Sembrava che stesse per vomitare, e sembrava furente. «Accidenti, né uomo né ratto, non ti posso guidare. Come osi come osi...» Gli occhi sgranati avevano un aspetto rivoltante. «Sei stato incredibilmente stupido a venire qui, ragazzo ratto» disse il Pifferaio andando verso Saul. Si sforzò di controllarsi, e la voce tornò normale. «Adesso ti uccido, e poi appendo il cadavere nelle fogne così tuo padre potrà trovarlo, e poi suonerò per lui e lo farò danzare e danzare, e quando alla fine sarà davvero stanco, allora ucciderò anche lui.» Saul si mise in piedi, barcollò di lato, menò un calcio maldestro verso le palle del Pifferaio. Questi afferrò il piede, lo tirò velocemente verso l'alto facendo cadere Saul sulla schiena, togliendogli il fiato. E il tutto senza smettere di parlare, gentile e concitato. «Io sono il Signore della Danza, io sono la Voce, e quando dico salta, la gente salta. Tutti tranne te. E adesso stai per morire. Sei una merda, un aborto. Se non balli la mia musica, non c'è posto per te in questo mondo. Venticinque anni passati a fare piani, ed ecco l'arma segreta del ratto, la super pistola, il mezz'e mezzo.» Scosse il capo e arricciò il naso con aria di compassione. Si inginocchiò accanto a Saul, che respirava ancora a fatica e non riusciva a tirare su la testa. «Adesso ti uccido.» Uno strillo acuto li fece girare entrambi. Con un buffo rumore di schiocco, qualcosa sfondò il velo di plastica che copriva la finestra e sfrecciò nell'aria verso il Pifferaio, scagliandosi contro il suo corpo con tanta forza da farlo volar via da quello supino di Saul. Il ragazzo si mise faticosamente in piedi, vide un uomo dal completo immacolato che cercava di strangolare il Pifferaio, il quale si inarcò lanciando l'avversario in fondo alla stanza. Era Loplop, aveva il terrore negli occhi e stava gridando a Saul di seguirlo, lo prese e corse verso la finestra, finché un suono breve e netto lo blocco. Saul si girò e vide che il Pifferaio si stava alzando con le labbra increspate, fischiando. Una melodia liquida, semplice e monotona. Loplop era rigidamente immobile. Saul vide un'espressione di meraviglia sul suo volto quando si girò verso il Pifferaio, gli occhi estasiati e pieni di emozione. Saul indietreggiò, sentì la parete alle sue spalle. Vedeva il cadavere di Deborah dietro Loplop, la macchia di sangue che lordava il pavimento. Alla sua sinistra c'era il Pifferaio, che stava avanzando e continuava a fischiare. E di fronte a Saul c'era Loplop, che gli andò incontro, gli occhi ciechi, le braccia protese, i piedi che seguivano il ritmo del canto da usignolo del Pifferaio. Saul provò a scansare Loplop, non ci riuscì, sentì le dita che gli stringevano la gola. L'Uccello Superno gli si accasciò addosso e cominciò a soffocarlo, il viso trasognato sempre all'insù per seguire la musica. Non era pesante, ma il suo corpo era rigido come metallo. Saul lo colpì, si dimenò, cercò di aprirgli le dita. Loplop era insensibile, in trance. Lungo i bordi del campo visivo di Saul cominciò a scendere l'oscurità, e lui intravide il Pifferaio in un angolo della stanza che si massaggiava il collo, e la rabbia spinse il sangue a irrorargli il viso nonostante i crudeli artigli di Loplop; spalancò le braccia, mise le mani a coppa proprio come suo padre gli diceva sempre di non fare in piscina, neanche per gioco, Saul, e le abbatté con tutta la forza in un applauso sulle orecchie di Loplop. Questi strillò e si raddrizzò di scatto, le mani tremanti. La forza di ratto di Saul aveva spinto l'aria in quelle cavità auricolari, ne aveva squarciato la delicata membrana e le aveva invase come un acido che corrode la carne marcia. Loplop si dimenò per il dolore. Saul rotolò via da sotto il suo corpo. Il Pifferaio gli fu di nuovo addosso, e brandiva il flauto come un randello. Saul non poté che rotolare ancora per scansare il colpo, e lo sentì che gli devastava una spalla invece che il viso. Cercò di evitare un altro attacco, e questa volta l'impatto fu contro il torace e il dolore gli tolse il respiro. Dietro di lui, Loplop si allontanò dalla parete barcollando, avanzava alla cieca, come se insieme all'udito avesse perso anche gli altri sensi. Il Pifferaio impugnò il flauto con tutte e due le mani, si mise a cavalcioni di Saul inchiodandogli le braccia al pavimento con le ginocchia, levò in alto il flauto come fosse il tozzo pugnale di un rito pagano, pronto ad affondarglielo nel cuore. Saul gridò, terrorizzato. Loplop stava ancora strillando, e la sua voce si mescolava a quella di Saul. La dissonanza fece vibrare l'aria, e l'Uccello Superno si girò al richiamo di quelle vibrazioni e con un calcio fece volare il flauto dalle mani del Pifferaio. Questi gridò di rabbia e si allungò verso il suo strumento. Loplop tirò via Saul da sotto le lunghe gambe del nemico e lo trascinò verso la finestra sfondata. Ancora strillava, e non smise neppure quando balzò sul davanzale. Stava ancora strillando quando prese Saul con la mano destra e si lanciò nell'oscurità. Saul non riuscì a udire il proprio grido disperato per via dell'incessante strillare di Loplop. Chiuse gli occhi e sentì l'aria che gli vorticava intorno, aspettò l'impatto col terreno, che però non ci fu. Dischiuse appena gli occhi e vide una confusione di luci che si muovevano veloci. Stava ancora cadendo... l'unico suono era il lamento di Loplop. Aprì del tutto gli occhi e vide che l'oppressione che sentiva al petto non era data dalla paura ma dalle gambe di Loplop, e che il terreno non sfrecciava verso di lui ma parallelo a lui, non stava cadendo ma volando. Era girato all'indietro, quindi non poté vedere Loplop mentre volavano. Le gambe dell'Uccello Superno, negli eleganti pantaloni di sartoria Savile Row, si erano agganciate sotto le sue ascelle. Terragon Mansions era sempre più lontana dietro di loro. Saul vide una piccola figura stagliarsi contro il velo di plastica squarciata dell'appartamento di suo padre, e oltre le grida di Loplop gli parve di sentire una lontana melodia. Nella sporca oscurità di Willesden gli alberi non erano ben visibili, un groviglio di sagome frattali dal quale si levarono improvvisamente in volo piccioni, passeri e storni, strappati dal sonno e costretti a obbedire all'incantesimo del Pifferaio. Per un attimo vorticarono come spazzatura nel vento, poi il loro movimento divenne preciso e repentino come una simulazione matematica. Puntarono tutti sul Pifferaio, un'esplosione da ogni settore del cielo che convergeva verso le sue spalle ingobbite, e poi in massa ripresero a salire, improvvisamente più goffi, tentando di volare all'unisono e di trascinarsi dietro nel vento il corpo del Pifferaio. «Quello stronzo ci sta inseguendo!» strillò terrorizzato Saul. Si rese conto però che Loplop non poteva sentirlo: se l'Uccello Superno non si era unito ai suoi sudditi per trasportare il Pifferaio era solo perché lui stesso l'aveva assordato. Saul ondeggiò pericolosamente nello stretto abbraccio di Loplop. Le strade balzarono verso di loro. I due oscillarono incerti fra il cielo e la terra coperta di brina. Gli strilli di Loplop stavano diventando gemiti; una cantilena per consolare sé stesso. Dietro di loro, un nugolo fremente di ali e piume li inseguiva trascinando il Pifferaio. Man mano che gli uccelli cadevano, esausti o schiacciati dai propri simili, altri saettavano al loro posto, affondavano gli artigli nei vestiti e nella carne del Pifferaio, si spintonavano, lo trasportavano in un rapido ballonzolare da farfalla ubriaca. Il Pifferaio li stava raggiungendo. La luna si rifletté per un attimo sull'acqua e i binari della ferrovia, molto più in basso. Loplop cominciò a perdere quota con un movimento a spirale. Saul diede uno scossone alle gambe che lo sorreggevano, gridò a Loplop di non fermarsi, ma l'uccello era prossimo allo svenimento e l'unica cosa che poteva sentire erano le urla nella sua stessa mente. Saul colse lo scorcio di un'ampia carreggiata stradale e una pianura rossastra sotto di loro, ma il paesaggio fu strappato via dalla sua visuale quando il corpo di Loplop prese a vorticare su sé stesso. Il Pifferaio era sempre più vicino, mentre perdeva strati del suo entourage come un uomo che si spoglia di vestiti malconci. Caddero. Saul intravide una rete di binari che si aprivano a ventaglio, e poi di nuovo quel campo rosso, i tetti di centinaia di autobus uno a ridosso dell'altro. Stavano crollando sulla stazione di Westbourne Park, una collinetta sulla quale convergevano i binari e le linee degli autobus, in un buio antro sotto la Westway. Sfrecciarono in quell'ombra e si schiantarono al suolo. Saul sfuggì alla presa di Loplop. Rotolò a terra, più e più volte, poi si fermò, coperto di polvere e terreno. Loplop giaceva qualche metro più in là, rannicchiato in una strana posizione, le braccia avvolte intorno alla testa, il culo su per aria, le ginocchia a terra. Erano accanto alla buia entrata del terminal degli autobus. Il parcheggio era poco distante, pieno dei veicoli che Saul aveva visto dall'alto. Nel cavernoso edificio che aveva davanti ce n'erano altre centinaia. Erano tutti inzeppati, un puzzle complesso composto e scomposto ogni giorno; per uscire dal garage dovevano seguire un ordine ben preciso. Ogni autobus era circondato da altri suoi simili, a meno di un metro su tutti i lati, un labirinto di quei mezzi dall'aspetto ridicolo. Il vestito di Loplop era malconcio e infangato. Viaggiando a scossoni nel cielo, arrivò il Pifferaio. Saul incespicò oltre la soglia del garage ed entrò sotto l'alto soffitto a volta, trascinandosi dietro Loplop. Si nascose accovacciandosi dietro l'autobus più vicino, che costituiva una delle pareti esterne di quel labirinto rosso. Scrollò una gamba di Loplop, lo tirò a sé. Loplop sbatté un po' le braccia e poi rimase immobile. Aveva il respiro pesante. Saul si guardò freneticamente intorno. Sentì la tempesta di ali che annunciava l'arrivo del Pifferaio e, più acuto, il lieve fischiettare del Signore della Danza in persona. Con una raffica di vento il Pifferaio fu catapultato nel freddo della sala, sputacchiando piume nella sua scia. Smise di fischiettare. Subito gli uccelli si dispersero in preda al panico, e Saul udì il tonfo del Pifferaio che atterrava sul tetto di un veicolo vicino. Per un attimo non ci fu altro suono che quello degli uccelli in fuga, poi venne il rumore di passi sempre più vicini sopra i tetti dei bus. Saul lasciò le gambe di Loplop e si schiacciò contro il veicolo che aveva accanto. Strisciò lateralmente, sforzandosi di non far rumore. Sentì gli istinti ferini che si risvegliavano in lui. Era silenzioso come la morte. L'autobus era un vecchio Routemaster, con una piattaforma scoperta sul retro. Saul si avviò silenziosamente verso quell'apertura, mentre i passi sopra di lui si facevano sempre più vicini. Era un avanzare lento, su e giù per i tetti, punteggiato da piccoli balzi quando il Pifferaio attraversava i burroni fra un veicolo e l'altro. Camminando all'indietro, Saul sali le scalette senza fare alcun rumore, i passi sui tetti vicinissimi. E poi ci fu un altro salto ancora, e l'atterraggio fece rabbrividire Saul per le vibrazioni che il Pifferaio causò saltando sul tetto del suo autobus e percorrendolo di gran carriera. Il veicolo era immerso nel buio. Saul continuò a indietreggiare, le mani protese a toccare le file di sedili sui due lati. Si afferrò ai pali d'acciaio come se il bus fosse in movimento, e si preparò. Teneva la bocca stupidamente aperta. Alzò lo sguardo, seguendo con gli occhi i passi sopra di lui. Stavano descrivendo una lunga diagonale in direzione del punto in cui erano atterrati lui e Loplop. Poi giunsero sul bordo del tetto e Saul si sentì il cuore in gola quando il corpo del Pifferaio sfrecciò davanti a un finestrino alla sua sinistra. Si raggelò, immobile, ma non accadde nulla. Il Pifferaio non l'aveva visto. Saul si accovacciò silenziosamente, strisciò in avanti, arrivò sotto l'intelaiatura del finestrino, alzò la testa quel tanto che bastava per guardare fuori, il volto incorniciato dalle mani, gli occhi sgranati, come il personaggio di un cartone animato. Sotto di lui, il Pifferaio era piegato sul corpo di Loplop. Lo stava toccando con una mano, la posizione era quella di un passante preoccupato che per caso trova qualcuno seduto a piangere per strada. I vestiti del Pifferaio erano stati strappati dai piccoli artigli degli uccelli, e si vedeva il rosso del sangue sottostante. Saul attese. Ma il Pifferaio non attaccò Loplop, si limitò a lasciarlo nel suo misero e sanguinante silenzio. Tornò dritto e si girò lentamente. Saul si abbassò e rimase immobile, muto. La sua mente prese a riproiettare il macabro passo di danza che il Pifferaio aveva eseguito con Deborah, e lui si sentì debole e furente, disgustato da sé stesso, e spaventato. Respirava a rantoli serrati, con la testa poggiata sulle ginocchia, rannicchiato al piano superiore dell'autobus, al buio. Poi sentì fischiettare, e il suono veniva dall'ingresso per i passeggeri sotto di lui. Gambe e braccia furono inondate dall'immane potenza che gli dava la paura. La voce del Pifferaio intonò il suo nome, cordiale e rilassata come non mai. «Non dimenticare che sento il tuo odore, topolino.» Passi su per gli scalini, e Saul trotterellò all'indietro verso la parte anteriore del bus. «Cosa c'è, pensi di poter vivere, dormire e mangiare in una fogna senza che io poi ne senta l'odore? Sinceramente, Saul...» Una sagoma scura comparve in cima alle scale. Saul si alzò in piedi. «Io sono il Signore della Danza, Saul. Ancora non ci arrivi, è così? Credi davvero di potermi sfuggire? Sei morto, Saul, e solo perché non vuoi ballare la mia musica.» La furia si accese nella sua voce quando pronunciò l'ultima frase. Il Pifferaio fece un passo in avanti, e la debole luce del garage lo colpì. Fu sufficiente per gli occhi da ratto di Saul. Il volto del Pifferaio era di un bianco spettrale, miseramente spogliato di ogni colore. I capelli prima raccolti in un'ordinata coda di cavallo erano stati tirati e strappati da migliaia di frenetiche zampette, ora gli penzolavano ai lati del viso e sotto il mento e intorno al collo come se volessero strozzarlo. I vestiti erano stazzonati e laceri e malconci e strattonati in tutte le direzioni, una collettività di piccole ferite, e il sangue lo inzaccherava tutto, disegnando striature anche sul suo volto latteo. L'espressione però pareva smentire le pessime condizioni del corpo. Il Pifferaio guardava Saul con la stessa rilassata gentilezza di quando l'aveva salutato per la prima volta, quando aveva ucciso Deborah, con quella calma che era svanita solo per un istante, quando non era riuscito a farlo ballare. «Saul» disse, a mo' di saluto, e allungò le mani. Avanzò. «Non sono sadico, Saul» fece, sorridendo. Continuò a camminare sempre con la mano protesa, e quando toccò uno dei sostegni d'acciaio che andavano da soffitto a pavimento lo afferrò, poi vi chiuse intorno anche l'altra mano. Cominciò a torcerlo, il corpo teso e fremente per lo sforzo, e l'acciaio si piegò lentamente, parve allungarsi, poi si spezzò con un forte schiocco. Il Pifferaio non distolse lo sguardo da Saul né cambiò espressione, nemmeno durante quella dimostrazione di forza. Diede uno strattone al palo d'acciaio, che si staccò dall'altra estremità e gli rimase in mano, un manganello ritorto di metallo lucido. «Non è che non vedo l'ora di farti del male» proseguì il Signore della Danza, riprendendo a camminare. «Ma tu devi morire, perché non balli quando ti ordino di farlo. Quindi adesso morirai.» La sottile mazza d'acciaio si abbatté con un lampo come un arco elettrico, e Saul sibilò quando la vide muoversi, si lanciò sotto l'oggetto lucente con la grazia nervina di un roditore. Il randello alzò in aria grandi nuvole di imbottitura squarciata quando con la punta frastagliata sviscerò un sedile. La forza del Pifferaio era terribile e inarrestabile, faceva sembrare ridicoli i duri muscoli di ratto che si erano svegliati in Saul grazie al cibo riciclato, quel potere di cui lui tanto andava fiero. Rotolò per evitare il bastone e zampettò all'indietro verso la parte anteriore dell'autobus. Pensò a Deborah e si sentì soffocare dalla rabbia. Dentro di lui, il ratto e l'umano vacillavano fortemente sotto i colpi della violenta tempesta della sua furia. Voleva squarciare a morsi la gola del Pifferaio e poi lo voleva picchiare, gli voleva sfondare la testa, martellarlo metodicamente coi pugni e poi voleva artigliare lo stomaco, voleva sventrarlo con i suoi unghioli acuminati. E non poteva fare nessuna di queste cose, perché non era abbastanza forte e il nemico l'avrebbe ucciso. Il Pifferaio si raddrizzò, fece una pausa e sorrise a Saul. «Basta» disse, e si scagliò dritto in avanti, l'arma tenuta come una lancia. Saul strillò per paura, rabbia e frustrazione, mentre i suoi riflessi animali lo guidarono via da quel brutale affondo. Non c'era modo di superare il Pifferaio, questo gli fu chiaro mentre saltava, e così raccolse le gambe sotto di sé, calò sul seggiolino accanto e poi le spinse di nuovo in su come pistoni, lanciandosi con forza via dal sedile, di lato, i pugni contro il finestrino, il corpo allungato come un tuffatore, e sentì il vetro che gli pioveva intorno in un milione di pezzi, portandosi via brandelli della sua carne. Volò nel vuoto fra l'autobus e quello accanto, un altro della stessa linea entrato prima nel labirinto. Il corpo di Saul passò a circa cinque metri da terra e poi un'altra parete di vetro si disintegrò sotto i suoi feroci pugni di ratto, e braccia e spalle svanirono nel nuovo veicolo prima ancora che i piedi fossero usciti da quello precedente, e all'esplosione di quel primo finestrino, che ancora risuonava nelle sue orecchie, ne fece seguito un'altra, e poi Saul entrò, rotolò sul sedile, schegge di vetro tutto intorno come coriandoli. Dall'esterno si sentiva ancora il trepestio delle piccole pepite di vetro che cadevano a terra. Saul si alzò, tremante, ignorando la pelle squarciata e le profonde escoriazioni. Corse verso le scale in fondo al bus. Alle sue spalle udì uno strano rumore, un ruggito nervoso, l'esasperazione che saliva fino a diventare rabbia. Ci fu un altro forte schianto, e nello specchio curvo in cima agli scalini Saul vide infrangersi un altro finestrino, vide il Pifferaio sfondare il vetro a pie' pari e atterrare direttamente su un sedile, il collo allungato per guardare Saul. Scattò immediatamente in piedi, senza più parlare, e lo rincorse. Saul sfrecciò giù per le scale e uscì dal retro del bus, si infilò di corsa nei vicoli bui fra le fiancate degli enormi veicoli rossi, perdendosi in quel labirinto. Si fermò, si accovacciò e trattenne il respiro. Sentì il rumore di una corsa lontana, e una voce che urlava: «Che cazzo succede?» Oh Cristo, pensò Saul. Quello stronzo del custode. Il cuore gli batteva come la linea di basso di un pezzo jungle. I passi pesanti del custode erano vicini, e a Saul pareva quasi di sentire il suo ansimante respiro. Rimase muto e immobile, cercò di ignorare i rumori di quell'uomo per ascoltare quelli che potevano segnalargli gli spostamenti del Pifferaio. Non ce n'erano. Un uomo di mezza età e con il corpo grasso infilato in un'uniforme grigia sbucò all'improvviso nel varco fra gli autobus dove si era fermato Saul. I due rimasero immobili per un istante, guardandosi stupidamente l'un l'altro. Si mossero all'unisono. Il custode si avvicinò brandendo un manganello, aprì la bocca per gridare, ma Saul gli fu subito addosso, passò sotto il pigro colpo del bastone e glielo spinse via dalle mani. Torse poi il braccio del custode bloccandoglielo dietro la schiena, gli tenne la bocca chiusa e gli sibilò in un orecchio. «C'è un uomo molto pericoloso qui dentro. Ti ucciderà. Vattene subito.» Il custode batté violentemente le palpebre. «Hai capito?» sibilò Saul. L'altro annuì con veemenza. Si guardò istericamente intorno in cerca del manganello, pieno di paura per la facilità con cui era stato disarmato. Saul lo liberò e l'uomo sfrecciò via. Ma non appena il custode ebbe raggiunto la fine di quella stradina fra gli autobus, l'aria intorno a loro fu trafitta dal suono del flauto e l'uomo rimase come pietrificato. Saul corse da lui, lo schiaffeggiò con forza sul viso, due volte, ma gli occhi del custode adesso erano estatici, fissavano un punto oltre le spalle di Saul con un'aria perplessa e folle di gioia. L'uomo si mosse all'improvviso e spinse via Saul con una forza che non poteva essere la sua, poi gli passò accanto e si infilò nel labirinto rosso come un bambino eccitato. «Oh, cazzo, no!» sussurrò Saul, e riacciuffò l'uomo, lo tirò indietro, ma quello continuava ad avanzare e superò Saul senza neanche guardarlo. Il suono del flauto era più vicino, e Saul strinse il custode in un abbraccio da orso, lo tenne fermo, cercò di tappargli le orecchie, ma l'uomo, dotato ormai di una forza innaturale, gli assestò una gomitata all'inguine e, come un esperto lottatore, lo colpì al plesso solare con un pugno, togliendogli il fiato e costringendolo a piegarsi istintivamente in due, paralizzato. Troppo impegnato a cercare di respirare, Saul poté solo sgranare gli occhi e guardare quell'uomo finché non sparì. Poi si rimise in piedi e lo seguì zoppicando. Nel cuore del labirinto di autobus c'era uno spazio vuoto. Era uno strano stanzino di vetro e metallo rosso, la cella di un monaco, meno di due metri quadrati. Saul si fece strada, girò un angolo e sbucò ai margini di quel quadrato al centro del dedalo. Davanti a lui c'era il Pifferaio che, con il suo strumento musicale fra le labbra, si affacciò a guardarlo da sopra una spalla del custode, il quale si stava esibendo in una danza ridicola al suono acuto del flauto. Saul lo prese per le spalle, da dietro, e lo tirò via dal Pifferaio. Ma il custode ruotò su sé stesso e lui vide che aveva una grossa scheggia di vetro conficcata in un occhio, e il sangue denso gli era sgorgato su tutta la faccia. Strillò, e il Pifferaio smise di suonare all'improvviso. Il custode assunse un'espressione di grande perplessità; scosse il capo, provò a portarsi le mani al viso. Prima che riuscisse a toccarsi l'occhio, ci fu un lampo d'argento alle sue spalle, e l'uomo cadde come un sasso. Una pozza scura e densa come catrame cominciò a espandersi subito dal suo cranio fracassato. Saul rimase immobile. Il Pifferaio era fermo davanti a lui, intento a ripulire il flauto. «Te lo dovevo mostrare, Saul, di cosa sono capace.» Parlava a voce bassa e senza alzare lo sguardo, come un insegnante assai deluso che si sforza di non gridare. «Vedi, ho la sensazione che tu in realtà non credi alle cose che posso fare. Ho la sensazione che, visto che non mi ascolti tu, credi che non mi ascolti nessuno. E così ti ho voluto mostrare con quanto impegno mi ascoltano, capisci? Volevo che imparassi. Prima di morire.» Saul saltò verso l'alto. Persino il Pifferaio rimase per un attimo a occhi sgranati in una stupida smorfia di stupore mentre Saul si afferrava al grosso specchietto laterale di uno degli autobus, ruotava su sé stesso in volo e lanciava i piedi contro il parabrezza. Poi lo inseguì, il flauto aggressivamente infilato nella cintura. Lasciando da parte ogni tentativo di nascondersi, Saul si lanciò di nuovo attraverso i fmestrini balzando nel vuoto verso l'autobus successivo, invadendone il piano superiore. Si tirò su e saltò ancora, sordo alle urla di dolore di pelle e membra, e ancora e ancora, sempre inseguito, con i rumori del Pifferaio nelle orecchie. I due sfondarono strato su strato di vetro, inondando di schegge il pavimento della rimessa, un viaggio aereo assurdamente veloce e violento in cui Saul era concentrato sul suo disperato tentativo di uscire dal labirinto, di portare lo scontro in campo aperto. E poi ci arrivò. Mentre si raccoglieva per saltare attraverso l'ennesimo finestrino, si accorse che al di là del vetro non c'era un altro autobus a meno di un metro, ma quella che vedeva era una finestra del garage, e dopo la finestra c'era una casa lontana. Si lanciò fuori dal veicolo e balzò sul davanzale della finestra, a metà del muro. Fra lui e quella casa c'era uno squarcio nel terreno di Londra, un ampio fossato pieno di binari. E fra Saul e quei binari c'era solo un alto steccato di doghe d'acciaio e una lunga caduta. Sentì i suoni del Pifferaio che ancora lo inseguiva, schianti rumorosi e vibrazioni che facevano oscillare le file di autobus ammassati. Sfondò con un calcio quell'ultima finestra. Si preparò, balzò giù e si afferrò alla grigia barriera sottostante. Ci atterrò sopra, scuotendola violentemente col peso del proprio corpo. Rimase aggrappato con forza, prendendo il tempo di riguadagnare l'equilibrio. Zampettò un po' più su, si girò a guardare la finestra infranta. Il Pifferaio si affacciò. Aveva smesso di sorridere. Saul fuggì giù per il ripido metallo, una discesa che era un misto di agilità da ratto, scivolata e caduta. Alzò per un istante lo sguardo e vide che il Pifferaio stava cercando di seguirlo. Ma era troppo lontano: non era capace di afferrarsi a quella palizzata, non poteva strisciare come un ratto sa strisciare. «Merda!» gridò il Signore della Danza, e si portò il flauto alle labbra con un movimento brusco. Quando cominciò a suonare, tornarono tutti gli uccelli. Si ammassarono di nuovo intorno alle sue spalle. I binari sparivano curvando in entrambe le direzioni. In alto, Saul vedeva edifici che parevano protendersi verso quella valle, incombere su di lui. Corse, seguendo la ferrovia verso est. Si gettò una rapida occhiata alle spalle, e vide gli uccelli prendere posizione intorno alla sagoma scura che si stagliava alla finestra. Scattò disperatamente, e quasi pianse di gioia quando sentì un secco rumore metallico, uno sferragliare costretto, e capì che stava arrivando un treno. Si girò indietro e ne vide le luci. Si spostò leggermente di lato, fece spazio, e continuò a correre lungo i binari. Forza!, incitò mentalmente, man mano che si avvicinavano le due lente luci che lui non riusciva a non vedere come occhi. Più in alto c'era la figura da spaventapasseri del Pifferaio, che continuava a guadagnare terreno. Ma il treno ormai stava per arrivare e Saul correva sorridendo, nonostante i lividi, i dolori e gli squarci nella pelle. Proprio quando il Pifferaio saettò abbastanza vicino perché Saul potesse vederne il viso, il treno della metro gli passò rapidamente accanto e, giunto a una curva, rallentò; in quel momento Saul accelerò e si lanciò verso il retro dell'ultima carrozza, vi si allacciò come un judoka, si dimenò per trovare la giusta posizione, infilò le dita nelle fessure e sotto le estrusioni di metallo. Si issò in cima al vagone e spalancò le braccia per stringersi al tetto mentre il treno ricominciava a prendere velocità. Ruotò sul ventre fino a girarsi all'indietro, allungò il collo e guardò su, dritto in faccia al furente Pifferaio che ballonzolava nel vento, tutto contorto ma ancora intento a suonare, tenuto in aria da un tetto di uccelli morenti in quella crepa che attraversava la città, quel tunnel aperto; ma ormai non aveva più speranze di catturare la sua preda. E quando il treno sì spinse ancor più veloce, Saul vide il Signore della Danza come una bambola di pezza, e poi un puntolino, e poi non lo vide più, e guardò invece i palazzi tutto intorno. Vide luci e movimento negli edifici, e si rese conto che c'erano persone vive quella sera, che preparavano il tè, scrivevano rapporti, facevano l'amore, leggevano libri, guardavano la TV, lottavano e spiravano serene a letto, e la città se ne fregava se lui era quasi morto, se aveva scoperto i segreti della propria nascita, se una forza assassina armata di flauto si stava accingendo a uccidere il Re dei Ratti. I palazzi sopra di lui erano meravigliosi e impassibili. Saul si rese conto di essere esausto, sanguinante e sconvolto; aveva visto morire due persone quella sera, uccise da un potere che se ne fregava della loro esistenza. E poi avvertì un disturbo nell'aria dietro di sé, mise giù la testa e lasciò uscire il respiro in un grande singulto mentre dal tunnel ormai prossimo la spazzatura volava via e veniva risucchiata nella scia del treno. Un vento caldo colpì Saul come il guantone di un pugile, tutte le luci soffuse della città si spensero e lui svanì nelle viscere della terra. Parte quinta Spiriti 20 Fabian scosse il capo, e le treccine rasta si accartocciarono in mucchietti disordinati. Gli faceva terribilmente male la testa. Era steso a letto e faceva smorfie allo specchio che si intravedeva sopra la scrivania. Un po' più in là giaceva il suo 'work in progress', come insisteva a chiamarlo il suo tutor. Sulla sinistra, due terzi dell'immensa tela erano coperti da una sfarzosa panoplia di vernici spray metallizzate e colori acrilici piatti e lucenti; il terzo restante, a destra, conteneva scritte fantasma, le linee sbiadite tracciate a matita e carboncino. Fabian aveva perso lo slancio per quel progetto, anche se guardandolo ancora provava un certo orgoglio. Era un manoscritto illuminato degli anni Novanta, le lettere un'attenta sintesi di calligrafia medievale e scritte da graffito. L'opera, 1,80 x 2,10, consisteva tutta in una strofa di tre frasi: Sai, a volte mi voglio perdere nella fede/ed è solo alla jungle che allora mi volgo/perché nella drum and bass io ho una sede. Aveva cercato una frase che cominciasse con la S perché illuminare quella lettera dava belle soddisfazioni. L'aveva tracciata molto grande, contenuta in un riquadro e circondata da foglie di ganja, amplificatori e servi moderni, gli adoratori della drum and bass, un'intricata parodia, come se Keith Haring o qualche altro artista metropolitano di New York avesse disegnato gli zombi inespressivi dell'arte monastica. Le lettere rimanenti erano per lo più scure; non di un nero smorto, ma tutte striate di luci neon e incastonate in rivestimenti sfarzosi. Nell'angolo sotto la scritta era in agguato la polizia, raffigurata come un insieme di demoni: 'L'Uomo'. Ma lo spirito del tempo richiedeva una protesta ironica. Fabian conosceva le regole e non gli andava di violarle, così i demoni che uscivano dall'abisso erano ridicoli, l'incubo peggiore di sant'Antonio mischiato a Sweet Sweetback, il capolavoro indie degli anni Settanta. E su a destra, anche se non l'aveva ancora completato, ci sarebbero state le folle in danza, i fedeli che avevano trovato l'uscita dagli abissi della disperazione urbana, rappresentata come uno sciatto labirinto di grigi al centro dell'opera, e salivano nei cieli della drum and bass. I movimenti del ballo erano violenti, ma lui aveva fatto attenzione a rendere quei volti quanto più possibile simili a quelli dei vecchi dipinti che stava scimmiottando: placidi, stupidi, vuoti. Perché l'individualismo, ricordò di aver spiegato con fervore al suo docente, è fuori luogo nella jungle come lo era nelle chiese del XIII secolo. Ecco perché lui adorava quell'opera e perché si sentiva frustrato e a volte spaventato. Ed ecco perché la frase era così ambigua. Fabian dava sempre addosso a Natasha perché smazzasse un pezzo davvero politico, e l'amica era riluttante, diceva che la cosa non le interessava, e questo era per lui motivo di irritazione. Quindi, finché qualcuno non si assumeva quel compito, Fabian avrebbe continuato con il suo amorevole atto d'accusa. Ecco perché il Medioevo, aveva spiegato. L'esibizione di stile e opulenza nei club era insieme grandiosa e insignificante come qualsiasi etichetta di corte, e il timore reverenziale di cui godevano i dj era senza dubbio un sentimento feudale. Sulle prime il suo tutor aveva mormorato e tentennato, non sembrava convinto di quel progetto, ma poi Fabian aveva insinuato che non riusciva a comprendere l'importanza della jungle nella moderna cultura pop, e questo gli era valso il sigillo di approvazione. Tutti i docenti nel college di belle arti che frequentava sarebbero morti pur di non ammettere che poteva esserci un vuoto nella loro conoscenza della gioventù. Ma Fabian adesso non riusciva a concentrarsi sulla sua Liturgia Jungle, anche se era piuttosto fiero di quell'opera. Non riusciva a concentrarsi su niente, pensava solo ai suoi amici scomparsi. Prima Saul, in uno sconvolgente vortice di violenza e mistero, poi Kay, in circostanze assai meno drammatiche ma parimenti misteriose. Fabian ancora non riusciva a preoccuparsi più di tanto per Kay, anche se ormai non lo vedeva da almeno un paio di settimane, forse anche di più. Certo, era in pensiero, ma Kay era così etereo, così svagato e geniale che immaginarlo seriamente nei guai risultava impossibile. Ciò nonostante, Fabian si sentiva frustrato e perplesso. Nessuno sapeva dove fosse finito il suo amico, neanche i coinquilini, che cominciavano ad agitarsi per la sua quota di affitto. E adesso Fabian aveva l'impressione di star perdendo anche Natasha. Si accigliò pensando a lei e si rigirò nel letto, imbronciato. Era arrabbiato con Natasha. Quella ragazza era nel migliore dei casi ossessionata dalla propria musica, ma quando ci si metteva davvero, l'ossessione diventava una compulsione. Adesso era esaltata per quello che riusciva a creare con Pete, un uomo che Fabian considerava troppo strano perché potesse piacergli. Natasha stava lavorando su dei pezzi da portare al Junglist Terror, l'evento che si sarebbe tenuto a breve all'incrocio fra Elephant e Castle. Erano giorni che Fabian non riceveva una sua chiamata. La situazione, pensò, era precipitata con la scomparsa di Saul. Certo, Saul non era il tipico condottiero di una falange sociale, ma era come se ciò che teneva unite le amicizie di Fabian si fosse dissolto dal giorno della sua straordinaria evasione. Fabian si sentiva solo. Gli mancava profondamente Saul, ed era furente con lui. Era furente con tutti i suoi amici. Era furente con Natasha, perché non si rendeva conto che lui aveva bisogno della sua presenza, e perché non metteva via quel cazzo di sequencer per parlare di Saul. Era sicuro che anche la ragazza sentiva la mancanza del loro amico, ma era una tale maniaca del controllo che difficilmente avrebbe discusso dell'argomento. Di tanto in tanto faceva vaghe e improvvise allusioni, poi si rifiutava di dire altro. Ma era disposta ad ascoltare Fabian, e con pazienza anche. Natasha aveva sempre violato le leggi del contratto sociale, lo scambio reciproco di insicurezze e nevrosi. Con lei l'offerta era sempre univoca. O non si rendeva conto di quanto la cosa facesse sentire Fabian impotente o non se ne curava. Quanto a Saul... Fabian era furente con Saul. Gli sembrava assurdo che l'amico non si fosse messo in contatto con lui. Di sicuro doveva essergli successo qualcosa di incredibile, altrimenti non l'avrebbe tagliato fuori in maniera così assoluta, ma lui ne soffriva comunque. E voleva disperatamente sapere cosa era successo. A volte temeva che Saul fosse morto, che la polizia l'avesse ucciso per poi mettere in piedi una storia assurda al fine di sviare i sospetti; oppure che si fosse invischiato in qualcosa di grosso - nella mente di Fabian guizzavano vaghe immagini della Triade, della mafia in Inghilterra e Dio solo sapeva cos'altro - e che per questo l'avessero eliminato. Spesso questa gli sembrava la teoria più plausibile, l'unica che potesse spiegare la morte di quegli agenti e l'evasione di Saul, ma Fabian si rifiutava di credere che se l'amico fosse rimasto coinvolto in cose del genere lui non ne avrebbe saputo niente. Era impossibile. E questo lo costringeva ad affrontare l'eventualità che Saul avesse davvero ucciso quegli uomini - oltre che suo padre, ma questo proprio non riusciva a pensarlo - e allora... che stava succedendo? Fabian si guardò intorno, guardò la sua stanza, una discarica di vernici, copertine di dischi, vestiti, CD, poster, tazze, bustine, sporcizia, carta, libri, quaderni, penne, tele, frammenti di vetro per sculture, vassoi, cartoline e carta da parati scrostata. Si sentiva solo e scazzato. Il panorama era così familiare che Natasha neanche lo vedeva più. Era una tabula rasa per lei, uno spazio bianco sul quale poteva imporre le sue melodie. L'aveva osservata per ore e giorni, soprattutto da quando era scomparso Saul ed era comparso Pete, e ormai aveva raggiunto una sorta di trascendenza zen. Gli elementi del paesaggio nella sua mente si trasformavano nel nulla. Per prima cosa le tende a rete, un lascito pacchiano dell'inquilino precedente che lei non s'era mai presa la briga di sostituire. Si muovevano appena, un velo di bianco coi bordi tremolanti. E al di là del velo gli alberi, lì dove i rami sporgevano dal tronco. Spogliati dall'inverno, erano come scheletriche braccia nere. Allora, la pellicola della tenda e poi i nodi contorti del legno, scuri e intricati, un caotico reticolo di rami e stecchetti. E poi il lampione giù in strada. Dopo il buio e la pioggia, Natasha si sedeva alla finestra e infilava la testa da sotto le tende a rete per fissare quel lampione attraverso l'albero. I raggi di luce passavano fra i rami, illuminandoli ognuno come dall'interno, e la luce elettrica li circondava di piccoli cerchi di legno luminoso, a loro volta composti da migliaia di particelle bagnate che riflettevano la luce. E quando Natasha muoveva la testa, l'alone dietro l'albero si spostava con lei. Il lampione era un grosso ragno al centro di una ragnatela di legno. Adesso era giorno e il lampione non era niente, solo un'altra sagoma slavata dietro le tende, una sagoma che Natasha non vedeva nonostante la stesse fissando. Dietro c'erano le case, sull'altro lato della strada. La cameretta del bimbo, lo studiolo. La cucina. I tetti di anemica ardesia, il rosso sbiadito invisibile da lì. Oltre i tetti le protrusioni del paesaggio, i complessi residenziali che si stendevano su West London, tozzi, immensi e impressionanti. E poi un cielo tutto di nuvole, una massa che si spostava veloce e i cui dettagli cambiavano, si modificavano e decomponevano lasciando immutata la totalità. Natasha conosceva ogni componente di quel diorama. Se ci fosse stato un cambiamento, qualcosa che veniva a mancare, lei se ne sarebbe accorta subito. E invece vide che era tutto come doveva essere, e di conseguenza non c'era niente da vedere. L'accorto elenco di tutte le sfaccettature le rendeva invisibili. A volte le sembrava di poter fluttuare fra le nuvole. Come se non avesse nulla ad ancorarla, a tenerla giù. Pensò a Saul e pensò anche alle linee di basso, e si chiese dove era finito l'amico e sentì una traccia da sballo che le suonava nella mente. Si chiese dov'era finito Pete. Voleva sentire il suo flauto. Era arrivato il momento di aggiungere qualche strato a Wind City. Si rese conto che faceva fatica a pensare razionalmente. Erano giorni che non si sentiva più sicura e presente. Ma era ansiosa di aggiungere quel flauto. Per quanto fosse già disadorna, Natasha voleva spogliare quella stanza di tutti gli oggetti estranei, il letto, il telefono, le tazze che vedeva accanto al cuscino. Voleva chiudere la porta e ignorare il resto dell'appartamento per non fare altro che fissare il panorama fuori dalla finestra, voleva escludere tutti i rumori a parte i lievi mormorii della strada e il sequencer che intesseva la melodia, che rendeva Wind City come la desiderava lei. Un paio di settimane prima aveva parlato della canzone con Fabian, per telefono, e lui aveva fatto una battuta sul titolo, Wind City, la città del vento: aveva detto qualcosa sul mangiare troppi fagioli, o qualche altra sciocchezza del genere. Lei aveva interrotto bruscamente la conversazione, e dopo aver messo giù la cornetta aveva imprecato contro l'amico, gli aveva detto quanto era stronzo e crasso. Una parte di lei si era sforzata di prendere alla leggera quel commento, di vederlo per ciò che era, ma per quanto lo capisse si rendeva conto che Fabian aveva commesso un errore. E questo andava a minare l'opinione che aveva di lui. Forse, concluse con spirito di carità, doveva fargli ascoltare il pezzo. Fabian non era capace di sentire la parola wind, vento, senza ripensare a tutte le stupide battute da bambino, una scatologia puerile con la quale Natasha non aveva legami. Era roba da ragazzi. Come poteva far capire all'amico cosa vedeva lei quando pronunciava il titolo della canzone, quando la suonava e regolava i livelli e la faceva funzionare così bene da sentire un vuoto al petto? Per cominciare, un breve fraseggio di piano preso da una qualche istrionica spazzatura swingbeat. Natasha l'aveva spogliato di qualsiasi orpello, fino a disumanizzarlo. Un approccio diverso dal consueto. Il pianoforte, uno strumento che di solito era la rovina della jungle e la faceva pensare a Happy House e stupidi club a Ibiza, si trasformava nel segnale della distruzione di tutto ciò che di umano c'è al mondo. Profondamente lamentoso e malinconico, ma spettrale. Il piano cercava di rammentare la malinconia, e la riproponeva come a chiedere approvazione. È questa? È questa la tristezza?, chiedeva. Io non riesco a ricordarla. E sotto il pianoforte sfumato, Natasha aveva piazzato per una subliminale frazione di secondo la campionatura di una scarica di interferenze radio. L'aveva cercata a lungo, registrando prolisse sventagliate di rumore su tutte le bande della sua radio solo per ricusarle una a una, finché non aveva trovato, catturato e ricreato esattamente quello che voleva. Così poteva insinuarlo nel pezzo. Il beat entrava dopo che il piano aveva girato diverse volte su sé stesso, ogni ritorno separato da un vuoto severo, il rapimento della musica. E il beat all'inizio era solo rullante, veloce e onirico, poi saliva un suono come di coro che si risolveva in un'orchestra elettronica, emozioni prefabbricate, il fallimento della ricerca di sensazioni. E poi il basso. Un giro minimale, una pulsazione singola, pausa, un'altra pulsazione, ancora una pausa, più lunga, doppia pulsazione e poi da capo. E, in sottofondo, Natasha cominciò a prolungare questi frammenti di interferenza, a prolungarli sempre più e a mandarli in loop seguendo schemi caotici, finché non diventavano un ritornello mutevole e costante sul quale avanzava il beat. Un grumo di interferenza, come se qualcuno stesse cercando di irrompere da quel rumore di fondo. Natasha era fiera di quell'effetto, l'aveva creato trovando una stazione radio a onde corte per poi mancare di un pelo la frequenza giusta, così che fra l'andare e il venire di quel crepitio pareva di sentire delle voci, voci ansiose di stabilire un contatto che però continuava a venir meno... o pareva di sentire semplicemente un'interferenza radiofonica. La radio esisteva per comunicare. Ma quel rumore rappresentava il suo fallimento, la radio diventava una bestia raminga, dimenticava il proprio scopo, come il pianoforte, e la gente non poteva più reclamare la città. Perché era una città quella che Natasha vedeva ascoltando il pezzo. Era come sfrecciare veloce nel vento fra grossi edifici in rovina, il regno del grigiore, palazzi svettanti ed enormi e piatti, diversi e vuoti, disertati. E Natasha dipingeva con cura questo quadro, si stava prendendo tutto il tempo necessario alla creazione dell'opera, lasciando cadere centinaia di accenni di umanità nella traccia, accenni che non riuscivano a sbocciare, vicoli ciechi, delusioni. E quando aveva risucchiato l'ascoltatore nella città, lasciandolo lì da solo, Natasha faceva arrivare il vento. Un'improvvisa raffica di flauto che scimmiottava lo pseudovociare dell'interferenza, un trucco che aveva rubacchiato da un album di Steve Reich - Dio solo sapeva dove l'avesse sentito - in cui i violini imitavano le voci umane. L'interferenza si arrotolava su sé stessa, e il beat si arrotolava su sé stesso, e il piano senz'anima si arrotolava su sé stesso, e quando il volume dell'interferenza saliva e scendeva, il flauto prendeva vita con uno scossone, la seguiva per un attimo facendo da eco trillante e poi svaniva. Raffiche di vento che spazzavano l'immondizia per strada. E poi di nuovo. Sempre più spesso, finché le sventagliate di flauto erano due, una sovrapposta all'altra. E poi se ne aggiungeva un'altra e un'altra ancora, una cacofonia di forze della natura simultanee, per metà musicale e per metà ferina, artificiale, descrittiva, un intruso nella città che le dava forma, uno sprezzante scultore. E da dietro arrivava un lungo e profondo gemito di flauto che sferzava in ogni dove, la sola costante di quel pezzo, e tutti gli altri suoni sembravano più piccoli, intimoriti, umili. L'interferenza continua ad andare e venire, ma il flauto la appiattisce. Il piano continua a suonare, le note trillanti spogliate una a una finché rimane solo l'ultima, come un lento metronomo che segna il passare del tempo. E poi scompare anche quella. L'intreccio delle arie del flauto viene sottomesso, e non resta che quell'unico vento possente. Flauto, rumore di sottofondo, basso e rullante che si protraggono a lungo, una continua architettura di beat deserti. Ecco cos'era Wind City, una metropoli immensa, deserta e in rovina, solitaria, entropica, finché non vi si abbatte lo tsunami, un tornado di flauto che ripulisce le strade, deride le patetiche vestigia di umanità che incontra sulla strada e le soffia via come cespugli di rotolacampo, e la città rimane sola, mondata da tutta la spazzatura. Anche il fantasma della radio proclama l'uscita di scena della gente, una piatta distesa di suono vuoto. I viali e i parcheggi e la periferia e il centro della città vengono assediati, espropriati, posseduti dal vento. Proprietà del vento. Ecco cos'era Wind City, il titolo che faceva ridere Fabian. Natasha non riusciva più a parlare con lui, da quando aveva fatto quella battuta. Pete invece la capiva davvero. In effetti, quando sentiva qualche frammento della canzone, le diceva che era lei a capire, era lei a capire a fondo lui. Pete adorava quella traccia con una passione straordinaria. Natasha immaginava che sentisse il fascino dell'idea di un mondo intero posseduto dal vento. Il piccolo appartamento a Willesden era diventato lo scenario dei sogni di Crowley, che non si lasciava più ingannare dalla sua insipida architettura. Quella casa era una dinamo. Si era trasformata in un generatore di orrori. Crowley era accovacciato, lo sguardo fisso su un altro volto devastato. Il piccolo appartamento era stipato di violenza, ormai. Conteneva una grossa forza di attrazione che scatenava nella gente il furore più brutale e sanguinario. Crowley si sentiva come intrappolato in una fessura del tempo. Eccoci qua, di nuovo, pensò osservando la maschera distrutta e insanguinata ai suoi piedi. C'era stata una prima volta, quando aveva visto il padre di Saul sparpagliato nel prato. Certo, non era stato metodicamente maciullato come questa nuova vittima. Forse perché era fuggito dall'appartamento. Forse per questo le sue ferite erano meno gravi; aveva avvertito qualcosa nell'aria, aveva capito che se fosse rimasto lì non l'avrebbero semplicemente ucciso, ma schiacciato. Non voleva morire come un insetto, e così si era lanciato dalla finestra, andando incontro a una morte umana. Crowley scosse il capo. Stava perdendo colpi, ma non poteva farci niente. Eccoci qua, di nuovo. Poi era toccato a Barker, un altro con la faccia distrutta, e a Page, con la testa girata dietro la schiena, impossibile. Adesso un'altra persona ancora era stata annientata su quell'altare sacrificale. La ragazza giaceva supina, il pavimento intorno a lei era viscido per il sangue. Il viso era ripiegato all'indentro, come se avesse girato intorno a un cardine. Crowley guardò lo stipite della porta. Quella piega nel legno, lì, con un'esplosione a raggiera di sangue, saliva e muco in tutte le direzioni, quella sezione dello stipite, lì, ecco dove le avevano sbattuto la faccia. Crowley aveva un vago ricordo del senso del dovere che lo spingeva di notte per corridoi oscuri anche mentre dormiva. Finiva sempre in piedi in quello stesso soggiorno, si guardava indietro, ancora e ancora, come un grosso cane che si morde la coda, incapace di restare fermo perché sapeva che altrimenti sarebbe arrivata una creatura che gli avrebbe sfondato la faccia... Non vedeva mai Saul, in questi sogni. Entrò Bailey, facendosi largo nel gruppo di agenti perplessi. «Nessun segno di niente da nessuna parte, signore. Solo questo, solo qui.» «Herrin ha trovato qualcosa?» chiese Crowley. «Sta ancora parlando con l'agente che stamattina è dovuto andare alla stazione degli autobus. Ne sono stati sfondati un sacco; e il custode... credono che non sia stato quel vetro nell'occhio a ucciderlo. È stato colpito in testa con qualcosa di lungo e sottile.» «Il nostro insolito bastone, ancora una volta» rifletté Crowley. «Troppo sottile per la maggior parte della gente; i più vogliono qualcosa che faccia una bella botta. Ovviamente, se sei forte come sembra esserlo il nostro assassino, più sottile è la tua arma meglio ti trovi. Minore la superficie d'impatto, maggiore la pressione esercitata.» «Il nostro assassino, signore?» Crowley si girò. Bailey aveva un'aria confusa, sembrava persino che lo stesse accusando. Forse pensava che il suo superiore stesse perdendo il senno. La straordinaria natura dei crimini aveva avuto su Bailey l'effetto opposto di quello subito da Crowley. L'aveva spinto verso una dogmatica e aggressiva accettazione del comune buonsenso, verso la ferma volontà di riprendere Saul, rifiutando di lasciarsi impressionare o sorprendere dal massacro che aveva sotto gli occhi. «Che c'è?» domandò Crowley. «Mi sembra incerto, signore. Ha motivo di credere che non sia stato Garamond?» Crowley scosse il capo e sventolò una mano in aria, irritato, come per scacciare una mosca. Bailey si ritirò. Sì che ce l'ho il motivo, pensò Crowley, perché l'ho interrogato e l'ho visto. Voglio dire, Gesù santo, non è tipo da fare una cosa del genere. E se è stato lui, allora deve essergli successo qualcosa quella notte dopo l'interrogatorio, qualcosa che l'ha trasformato, l'ha reso diverso dalla persona che ho visto io, e in tal caso ho comunque ragione, non è stato Saul Garamond a fare questo, e non me ne frega un cazzo di quello che pensate tu e Herrin, stupidi coglioni imbranati. I conti non tornavano. Il custode morto a Westbourne Grove era chiaramente la vittima dello stesso uomo che aveva ucciso i due agenti e la ragazza che giaceva lì a terra, una maceria di sangue e ossa. Ma la polizia aveva ricevuto la telefonata per la stazione dei bus pochi minuti dopo che gli inquilini di Terragon Mansions avevano chiamato per denunciare i tonfi e le urla violente nell'appartamento. E Westbourne Park era semplicemente troppo lontano da Willesden per poterci arrivare in quel breve arco di tempo. Quindi chiunque aveva sfondato tutti quei vetri e ficcato la scheggia nell'occhio di quel poveraccio, non poteva essere la stessa persona che aveva ucciso la ragazza. Ovviamente, Herrin e Bailey non ci vedevano niente di strano. Qualcuno aveva fatto confusione con le tempistiche. Giù a Willesden avevano sbagliato di una mezz'ora o giù di lì. Oppure l'errore l'avevano commesso quelli di Westbourne Grove, o magari si sbagliavano entrambi di un quarto d'ora o cose del genere. E riguardo al fatto che tante persone concordavano sulla stessa versione di tempi e fatti, be', allora lei cosa crede che sia successo, signore? Come altro può essere andata? E ovviamente Crowley non aveva risposte. Era intrigato dalle dichiarazioni di chi aveva sentito della musica venire dal garage mentre Saul - o chi per lui - lo stava distruggendo. I rapporti erano vaghi, ma sembravano indicare il suono acuto di uno strumento a fiato, flauto, flauto dolce, piffero o cose del genere. Saul non era un musicista, Crowley questo lo sapeva, anche se gli era parso un aficionado di musica dance, come quella che suonava la sua taciturna amica, Natasha. Quindi cos'erano quei fiati? Crowley vedeva lo scenario che si stava delineando per Saul. Il ragazzo era diventato un serial killer. E di conseguenza aveva bisogno di rituali, come per esempio il ritorno sulla scena del primo omicidio, quello che l'aveva scatenato. E la musica. Suonare musica sulla scena di un omicidio cos'era se non un rituale? Forse aveva suonato anche alla morte dell'uomo non ancora identificato giù nella metropolitana, un crimine che Crowley era ancora sicuro facesse parte della stessa serie di violenze. L'elemento ricorrente dei trasporti pubblici non faceva che rinforzare questa sua convinzione. Allora perché Saul non seguiva più la musica dance? Perché aveva cominciato a suonare quella che la maggior parte di chi l'aveva sentita definiva musica folk? Non che queste cose fossero fondamentali, ovviamente... Ma Crowley non poteva fare a meno di pensare che forse era un'altra persona quella che aveva suonato alla stazione degli autobus. Perché no? Perché doveva essere Saul? E se era un'altra persona che lo derideva con questa musica così completamente diversa dai suoi gusti? Crowley si raddrizzò all'improvviso. Un bastone lungo e sottile. Fatto di metallo: questo era chiaro dal tipo di impatto. Un oggetto al quale l'assassino era affezionato, l'aveva usato più di una volta. Se l'era portato dietro da una scena del crimine all'altra. Dove, così pareva, aveva anche suonato della musica. «Bailey!» strillò Crowley. L'omone arrivò, ancora impaziente, ancora esasperato dal suo capo. Quasi ruotò gli occhi al cielo quando Crowley gli fece la sua domanda: «Bailey qualcuno degli amici di Saul suona il flauto?» 21 Giù nelle viscere di Londra, Re Ratto era al buio, imbronciato e inquieto. Teneva stretta una provvista di cibo che portava appesa a una spalla come uno zainetto. Avanzava a lunghe falcate, senza lasciare traccia. Proseguiva silenzioso fra le acque fognarie. I ratti fuggivano via al suo arrivo. Quelli più intrepidi restavano abbastanza per sputargli contro e provocarlo. Il suo odore era ben impresso nel loro sistema nervoso, e avevano imparato che dovevano disprezzarlo. Re Ratto li ignorava. Continuava a camminare. Cupo in viso. Si aggirava nella notte come un ladruncolo. Incerto. Minimale. Sporco. Subalterno. Le sue ragioni erano oscure. Immerse le mani nell'acqua sudicia per aprire il passaggio alla sua sala del trono, scivolò nella fanghiglia verso la grande camera a forma di lacrima. Si scrollò l'acqua di dosso, e batté i piedi sul pavimento della sala. Saul gli arrivò da dietro. Brandiva la zampa rotta di una sedia, e la mosse in un arco incredibilmente veloce per abbatterla contro la base del cranio di Re Ratto. Questi volò in avanti e spalancò le braccia con un improvviso e acuto latrato di dolore. Crollò a terra, rotolò su sé stesso stringendosi la testa fra le mani, si rimise in piedi. Il cibo era tutto sparpagliato sul pavimento fradicio. Saul gli fu addosso, tremante, duro e deciso. Abbatté di nuovo la zampa della sedia, e di nuovo ancora. Re Ratto era fluido come mercurio. Scivolò con grazia impossibile evitando il vortice dei colpi e zampettò via, sibilando, una mano premuta sulla testa sanguinante. Si girò verso Saul. Il volto del giovane era un mosaico di lividi, sangue e carne gonfia. Re Ratto rimase muto e immobile. Guardava Saul con i suoi occhi invisibili. Aveva snudato le zanne, che scintillavano di una luce sporca e gialla. Aveva il respiro pesante. Le mani erano piegate, artigli pronti a squarciare. Ma Saul lo colpì ancora prima che quegli artigli potessero muoversi. Le mani di Saul calarono con forza strette intorno al bastone, ma Re Ratto menò un fendente con le dita adunche, tracciando linee rosse sul ventre di Saul, sotto la camicia a brandelli. Saul parlava mentre cercava di colpirlo, un mormorio che seguiva il ritmo di ogni attacco. «Allora, che cazzo ci faceva lì Loplop, eh?» Sbam. Re Ratto passò sotto il bastone, che colpì rumorosamente il pavimento. «Gli hai detto di seguirmi, eh?» Sbam. «Che doveva fare? Tornare a rapporto?» Sbam. Questa volta il legno impattò sulla carne, e Re Ratto strillò per la rabbia. Ruggiva e menava fendenti con gli artigli, Saul urlava e agitava il bastone con rinnovata veemenza. I due guizzarono in giro per la sala, scivolando su cibo e fanghiglia, spostandosi ora su due arti ora su quattro. Saul e Re Ratto si muovevano come creature intermedie, sospese fra vari livelli evolutivi, bestiali e razionali. «Allora, Loplop doveva mandare un messaggio, eh? Un uccello? Un uccellino che si faceva scappare la notizia sul mio nascondiglio, eh?» L'assalto partì di nuovo, e di nuovo Re Ratto si mosse, rifiutandosi di dare battaglia, limitandosi a spillare sangue e scivolare via, i denti ancora visibili e malvagi. «E magari Loplop per caso l'ha detto a qualcun altro che ero lì, eh? Cosa sono, una cazzo di esca?» Re Ratto prese il bastone con la mano destra e lo morse, all'improvviso e con ferocia, facendolo sparire in una nuvola di schegge. Saul non si fermò, ma afferrò il sudicio bavero del soprabito di Re Ratto e lo trascinò a terra, nel fango, dove gli si mise a cavalcioni. «Be', non c'era bisogno che ti prendessi il disturbo, stronzo di merda, perché il Pifferaio era già lì e guarda che mi ha fatto, stronzo. E non eravate pronti, tu e 'Nansi, così il povero, vecchio Loplop ha dovuto vedersela da solo.» Saul inchiodò le braccia di Re Ratto al pavimento di mattoni e cominciò a colpirlo sistematicamente al viso coi pugni. Ma anche così intrappolato, Re Ratto si dimenava e sgusciava sotto di lui, e gran parte dei colpi andarono a vuoto. Saul spinse il viso dritto davanti a quello di Re Ratto, e scrutò oltre le ombre che gli coprivano gli occhi. «Lo so che non te ne fregherebbe un cazzo se io morissi, basta che mi porto dietro il Pifferaio» sibilò. «E so anche che sei stato tu a uccidere mio padre, testa di cazzo di uno stupratore, tu, pezzo di merda, non quello stronzo del Pifferaio...» «No!» Re Ratto gridò forte quella parola e si inarcò, lanciando via Saul e scivolando in un unico movimento fino a fermarsi accanto al trono nella sua posa caratteristica, imbronciato e grandioso, ma questa volta con gli artigli pronti e i denti pericolosi e coperti di bava come quelli di un animale selvatico. Saul indietreggiò nel sudiciume sul pavimento, cercando di raddrizzarsi. Re Ratto parlò di nuovo. «Io non ho affatto liquidato tuo padre, stupido. Ho ucciso l'usurpatore.» Le parole rimasero sospese nell'aria dopo che le ebbe pronunciate. Poi Re Ratto parlò di nuovo. «Io sono tuo padre...» «Col cazzo che lo sei, vecchio degenerato spirituale col cervello fottuto» ribatté Saul all'istante. «Posso anche avere il tuo sangue nelle vene, stronzo di uno stupratore bastardo, ma per me tu non conti un cazzo.» Saul si diede uno schiaffo sulla fronte, con una risata amara. «Voglio dire, ehi. 'Tua madre era un ratto e io sono tuo zio.' Gesù santo, bella questa - mi hai fregato come il più stronzo degli idioti! E...» Saul puntò un dito d'accusa su Re Ratto «e quel maledetto stronzo lunatico di un Pifferaio che mi vuole morto sa che esisto solo a causa tua.» Si lasciò cadere pesantemente e si tenne la testa fra le mani. Re Ratto rimase a osservarlo. «Voglio dire, continuo a ripetermi che ormai ho capito, giusto?» mormorò Saul. «E proprio non riesco a smetterla di pensarci. Hai ucciso mio padre, stupratore di merda, e quando l'hai fatto hai scatenato una merda di spirito dell'oscurità contro di me, gli hai dato il mio cazzo di indirizzo, e allora che devo fare, ti devo chiamare papà?» Scosse il capo, disgustato. Sentì le viscere che gli si torcevano per l'odio e il disprezzo. «Puoi anche andare a fare in culo. Non è così che funziona.» «Allora che vuoi, che ti chieda scusa?» Re Ratto era sdegnato. Si mosse verso Saul. «Che vuoi? Io e te siamo una famiglia. Sono stato via da te per un'infinità di tempo, da quando tu eri un piccolo Pupo fra le braccia del ciccione. Mi sono accorto che stavi diventando flaccido. è arrivato il momento di farti tornare dal tuo vecchio babbo, il re dei tagliaborse. Io e te siamo una famiglia.» Saul alzò lo sguardo su di lui. «No, stronzo, non le voglio neanche sentire queste cazzate.» Si alzò. «Quello che voglio è andarmene via.» Si spostò dietro il trono, girandosi verso Re Ratto. «Puoi vedertela da solo col Pifferaio. Se vuole uccidere me è per causa tua, capisci? Ti sei vantato di me, stupida merda. Non te ne frega un cazzo della famiglia. Hai violentato mia madre per poter avere la tua arma. Il Pifferaio lo sa; mi ha chiamato 'arma segreta'. Ormai lo so cosa sono per te. Lo so che sono uno strumento per sconfiggerlo, perché non mi può controllare. «Ma se quello mi vuole morto è solo a causa tua. Quindi, stammi a sentire.» Saul continuò a indietreggiare mentre parlava, diretto alla peculiare uscita di quella sala. «Stammi a sentire. Tu veditela col Pifferaio come meglio puoi, e io baderò da solo a me stesso. D'accordo?» Saul guardò Re Ratto negli occhi, quegli occhi che ancora non riusciva a vedere, e lasciò la sala del trono. Su, fuori dalle fogne: nel cielo, sopra le tegole. In aria. Saul si pizzicò la pelle escoriata e sentì che si tendeva e si spaccava. Guardò Londra, stesa davanti a lui, dispiegata, il mondo sotterraneo che minacciava di invaderla, di violarne la superficie. Era buio; nella sua vita adesso era sempre buio. Stava diventando una creatura notturna. Il corpo era tutto un dolore. Gli faceva male la testa, le braccia erano piene di graffi, i muscoli bruciavano. Ma non riusciva a stare fermo. Sentiva il disperato bisogno di superare il momento, di estinguere quel dolore. Si dondolò senza meta fra antenne e cornicioni, braccia e gambe rilassate e morbide, elegante come un gibbone. Era famelico, di punto in bianco, ma rimase ancora un po' sui tetti, a correre e saltare oltre parapetti e lucernari. Scavalcò i grovigli della stazione di St. Pancras, e corse lungo i tetti che si allungavano alle spalle della stazione come la coda di un dinosauro. Era il regno degli archi. Strani negozietti davano battaglia agli spazi vuoti, stipandosi nelle improponibili cavità sotto la ferrovia. Le loro dichiarazioni di esistenza erano rudimentali insegne. CANCELLERIA ECONOMICA CONSEGNE A DOMICILIO Saul decise di scendere al livello della strada. Si stava sforzando di incanalare la forza esaltante che l'aveva inondato quando aveva rinunciato per sempre a Re Ratto. Si sentiva instabile, pronto a scoppiare in lacrime o darsi all'isteria. Si sentiva ammaliato da Londra. Dall'angolo della strada davanti a lui stava arrivando qualcuno; una donna con le scarpe dai tacchi alti, a giudicare dal rumore, una temeraria che di notte si aggirava da sola in quella zona. Non voleva spaventarla, così si accasciò contro il muro e si lasciò scivolare a terra, solo un ubriacone in stato comatoso. Questa immagine da senzatetto andò a pungolare la sua memoria, e mentre i tacchi alti lo superavano ticchettando senza che lui neanche li vedesse, pensò a Deborah e si sentì stringere la gola. E poi fu anche troppo facile pensare a suo padre. Ma Saul decise che non aveva tempo per queste cose. Balzò in piedi e seguì il suo fiuto verso i bidoni di quel bizzarro reame, un mondo dove per strada non c'erano case, dove a circondarlo c'erano solo strani negozi, rimasugli dell'epoca vittoriana. Il saccheggio dei bidoni non fu molto soddisfacente. Senza spazzatura domestica, c'era poco da prendere. Saul tornò furtivo verso King's Cross. Si fece strada fino ai terreni di discarica dei ristoranti aperti anche di notte e ammassò un'immensa pila di cibo. Giocava con sé stesso, rifiutandosi di mangiare anche solo un boccone finché non avesse raccolto tutto quello che voleva. Si sedette all'ombra di un cassonetto in un vicolo cieco, accanto a un take away cinese, e si gingillò con il cibo che aveva trovato, pezzi di carne grassa e spaghetti di soia. Saul si ingozzò. Mangiò come non faceva da giorni. Mangiò per riempire tutto lo spazio che aveva dentro di sé, per scacciare quello che gli si era accumulato dentro. Re Ratto l'aveva usato come un'esca, ma il suo piano era fallito. Il Pifferaio l'aveva anticipato. Mentre si rimpinzava, Saul sentì un'eco di quell'ondata di forza che l'aveva attraversato la prima volta che aveva mangiato cibo riciclato, cibo raccattato, cibo da ratto. Il Pifferaio continuava a volerlo morto, ovviamente, ora più che mai. Saul sapeva che non avrebbe dovuto aspettare a lungo prima di ritrovarselo davanti. Era un nuovo capitolo della storia, si disse. Lontano da Re Ratto. Fuori dalle fogne. Mangiò finché la pancia non gli si fece pericolosamente gonfia e tesa, poi tornò a salire verso l'orizzonte. Si sentiva come se stesse per scoppiare, non a causa del cibo, ma di qualcosa che si era scatenato dentro di lui. Dovrei essere pazzo ormai, pensò all'improvviso, e non lo sono. Non sono impazzito. Sentiva i suoni di tutta Londra, un continuo mormorio. E più lo ascoltava, più lo sentiva scindersi nelle sue componenti, macchine, discussioni e musica. La musica sembrava essere ovunque, intorno a lui, un centinaio di ritmi diversi in contrappunto, un arazzo che veniva intessuto giù di sotto. Le torri della città erano gli aghi e prendevano i fili di musica per intrecciarli insieme e annodarli intorno a Saul. E Saul era un punto fermo, un piolo, un gancio intorno al quale fissare la musica. Il volume era sempre più alto, rap, musica classica, soul, house, techno, lirica, folk, jazz e jungle, sempre jungle, in definitiva tutta la musica era fatta di percussioni e basso, drum and bass. Erano settimane che Saul non ascoltava musica, da quando Re Ratto era andato da lui, e aveva dimenticato cosa fosse. Si stiracchiò come se si stesse svegliando da un lungo sonno. Sentiva la musica con orecchie nuove. Si rese conto che aveva sconfitto la città. Si accovacciò sul tetto (non sapeva di quale edificio) e guardò Londra da un'angolazione dalla quale nessuno avrebbe mai dovuto o potuto vedere la città. Aveva sventato la cospirazione dell'architettura, la tirannia attraverso la quale gli edifici costruiti da uomini e donne avevano preso il controllo su quegli stessi uomini e donne, circoscrivendo le loro relazioni e confinandone gli spostamenti. Quei monolitici prodotti dell'opera umana si erano ribellati contro i loro creatori, li avevano sconfitti con l'arma del buonsenso, si erano rapidamente insediati al potere. Erano insubordinati come il mostro di Frankenstein, ma avevano ingaggiato una campagna bellica ben più sottile, una guerra di posizione di gran lunga più efficace. Saul si avviò distrattamente e si aggirò furtivo fra i tetti e i muri di Londra. Non poteva rimandare all'infinito il momento della riflessione. Provò a valutare la propria posizione. Re Ratto non era più con lui. Anansi era un elemento a sé, avrebbe fatto tutto quello che serviva per la sicurezza del suo regno. Loplop era pazzo, sordo e forse morto. Il Pifferaio voleva ucciderli tutti. Saul era solo. Si rese conto di non avere un piano, e sentì una strana pace. Non poteva fare niente. Stava aspettando che il Pifferaio andasse da lui. Fino ad allora, poteva tornare sottoterra, poteva studiare Londra, poteva trovare i suoi amici... Ormai gli facevano paura. Quando pensava a loro, la nostalgia era tale da fargli male, ma lui era cambiato, si era trasformato, e aveva paura di non saper più essere loro amico. Che gli poteva dire, ora che vivevano in mondi diversi? Ma forse non era vero che vivevano in mondi diversi. Saul pensò all'improvviso, e con rabbia, che lui viveva dove desiderava. Non era questo che Re Ratto gli aveva insegnato, tanto tempo prima? Viveva dove più gli aggradava, e se anche il suo mondo non era più lo stesso dei suoi amici, poteva sempre andarli a trovare, no? Si rese conto che voleva disperatamente rivedere Fabian. E rammentò anche che il Pifferaio voleva ucciderlo proprio perché lui era capace di muoversi fra i due mondi. Sentì un fugace senso di solitudine quando pensò al Pifferaio, e così si accorse che l'odore dei ratti era tutto intorno a lui, era sempre stato intorno a lui. Si rialzò lentamente. E si rese conto che l'odore di Londra era l'odore dei ratti. Cominciò a sibilare un richiamo, e dalle pile di immondizia sbucarono teste affusolate. Latrò un rapido ordine e i ranghi cominciarono ad andare verso di lui, timidamente all'inizio e poi con slancio sempre maggiore. Saul chiamò a gran voce i rinforzi, e ondate ribollenti di sudici corpi marroni risalirono il bordo del tetto, si riversarono dai fumaioli, dalle scale antincendio e dagli angoli nascosti come il video di un liquido che scorre, ma proiettato all'indietro; poi si fermarono intorno a lui, una massa compatta, un'esplosione congelata al momento della deflagrazione, sospesa in uno slancio di violenza soppressa, tenuta ferma dalle sue parole. Saul si rese conto che non avrebbe affrontato il Pifferaio da solo. Al suo fianco ci sarebbero stati tutti i ratti di Londra. 22 A volte, quando non si stava infilando del cibo in bocca, quando non dormiva o suonava la jungle o vedeva Pete, Natasha si ricordava altre cose. E fra queste, ne ricordava vagamente una; aveva la sensazione di essere necessaria per qualcosa. Non riuscì a stabilire per cosa, finché non arrivò la telefonata. Lei armeggiò con la cornetta, confusa. «'Tash, come butta?» La voce era bizzarra, ovattata e piena di entusiasmo. Non la riconobbe affatto. «'Tash, bella mia, ci sei? Sono Fingers. Mi è arrivato il tuo messaggio sul Terror, e vai tranquilla, non c'è problema. Ci mettiamo anche te sui poster, ti attrezziamo come una star. Nessuno se la sentirà di dire che non sa chi sei.» L'uomo al telefono fece una risata stridula. Mormorando, Natasha gli disse che non capiva. Ci fu una lunga pausa. «Ascolta, 'Tash, mi hai mandato tu il fax, bella mia - hai detto che volevi suonare qualcosa al Junglist Terror... hai presente, un paio di settimane fa? Be', mi sta bene. Volevo sapere con quale nome ti presenti, perché stiamo per piazzare qualche ultimo poster. Facciamo un blitz giù a Camden, anche dalle tue parti.» Con quale nome? Natasha cercò di concentrarsi, si ripeté mentalmente la telefonata, fece finta di capire cosa stava succedendo. «Mettimi come Rudegirl K.» Era un nome che aveva usato qualche volta. Era questo che voleva il tizio? Gradualmente, Natasha cominciò a rammentare e a capire. Junglist Terror, all'incrocio fra Elephant e Castle. Adesso ricordava tutto. Sorrise di gioia. Aveva chiesto di potersi esibire? Proprio non se lo ricordava, ma poteva suonare Wind City, non le sarebbe dispiaciuto affatto. Fingers mise giù. Le era parso turbato, ma Natasha si era limitata a promettergli che si sarebbe presentata alla data stabilita e avrebbe passato parola. Rimase a lungo con il ricevitore accostato all'orecchio, anche dopo che lui ebbe attaccato. Il ronzio del telefono la fece sentire di nuovo confusa, finché da dietro delle mani delicate non la disincagliarono dal macchinario. Pete era lì, si rese conto lei con un guizzo di contentezza. L'uomo mise giù la cornetta e girò Natasha verso di sé. Lei si chiese da quanto era lì. Lo guardò e gli sorrise beata. «Avevo dimenticato di dirtelo, Natasha» fece Pete. «Ho pensato che potevamo mostrare al mondo cosa stiamo facendo. E così suoneremo Wind City. Okay?» Natasha annuì e sorrise. Pete ricambiò il sorriso. Il suo volto; Natasha vide il suo volto. Era ferito, adornato da cicatrici lunghe e sottili, eppure lei non ci fece granché caso, perché Pete sembrava davvero felice. Era molto pallido in viso, ma le sorrideva con quella gioia negli occhi sgranati che ormai lei associava al suo personaggio. È così dolce, pensò, così pivello. Sorrise. Pete si allontanò, continuando a tenerle la mano finché la distanza glielo permise. «Suoniamo qualcosa, Natasha» propose poi. «Oh, sì» sussurrò lei. Fantastico. Un po' di drum and bass. In quella musica ci si poteva perdere, poteva smembrare mentalmente le melodie per combinarle nel modo migliore. Magari potevano suonare Wind City. Si avevano notizie di tutti gli amici di Saul tranne che di quel tizio, Kay. Mentre rifletteva sul pezzo di carta che aveva in mano, Crowley sentì rinsaldarsi quella sorta di premonizione che gli rivoltava lo stomaco. Temeva di sapere esattamente dove fosse finito Kay. Si sentiva ridicolo, come lo sbirro di un qualche telefilm americano che agiva d'istinto, in risposta a irragionevoli sensazioni viscerali. Aveva cercato di confrontare i dati raccolti sul corpo devastato nella metro con le informazioni che avevano sull'amico di Saul, Kay, che era scomparso ormai da un paio di settimane. Per un po', Crowley si era intrattenuto con l'idea che dietro tutti quei crimini potesse esserci proprio Kay. Sarebbe stato tutto molto più facile, se avesse potuto attribuire a quest'altro individuo scomparso i massacri che aveva visto. Teneva per sé le sue congetture. La sua riluttanza a vedere Saul nei panni dell'assassino non era affatto condivisa dai colleghi, e Crowley poteva capirne i motivi. Ma c'era qualcosa... qualcosa che... i pensieri continuavano a vorticargli nella mente... qualcosa che non funzionava; lui Saul l'aveva visto; doveva esserci qualcos'altro in ballo. Questa inquietudine rischiava di costargli il controllo dell'indagine. Crowley si era ridotto a scarabocchiare messaggi a sé stesso, a scambiarsi favori con quelli della scientifica, perché sarebbe stato troppo pericoloso veicolare le sue idee con i soliti canali di comunicazione. Non poteva sedersi con i suoi agenti e fare riunione, per avanzare ed esaminare ipotesi e proposte, perché loro erano sicuri di sapere benissimo a chi dovevano dare la caccia. A Saul Garamond, prigioniero evaso e uomo pericoloso. E così Crowley era tagliato fuori dalle discussioni, proprio l'ambito in cui dava il meglio di sé. Senza quella possibilità di confronto, temeva che le sue idee fossero striminzite, mezze verità, contaminate dai residui della sua mente ora che non c'era nessuno a spazzarli via. Ma non aveva scelta, era l'unico e solo componente della sua unità investigativa. Kay come assassino. Questa era una delle idee delle quali doveva fare a meno. Kay era periferico, lontano da tutti i principali protagonisti del dramma. Aveva persino meno moventi di Saul per quei crimini. Ed era persino meno impressionante di lui da un punto di vista fisico. Inoltre, il suo sangue era dello stesso gruppo di quello che aveva ricoperto le pareti della stazione di Mornington Crescent. E anche i frammenti di mandibola analizzabili parevano combaciare. Non c'erano certezze, non con un corpo così devastato. Ma Crowley credeva di conoscere l'identità di quella vittima. Eppure, eppure, non riusciva a convincersi che il colpevole fosse Saul. Ma non poteva parlarne con nessuno. Né poteva condividere la compassione che sentiva, una compassione che gli cresceva dentro giorno dopo giorno, una compassione che minacciava di far sparire l'orrore, la rabbia, il disgusto, la paura, la confusione. Una crescente compassione per Saul. Perché se aveva ragione lui, se non era Saul il colpevole di tutte le cose che Crowley aveva visto, allora il ragazzo era finito in mezzo a qualcosa di orribile, un caleidoscopio di omicidi bizzarri e sanguinari. E Crowley poteva anche sentirsi isolato, tagliato fuori dai suoi colleghi, ma se aveva ragione lui, allora Saul... Saul era veramente solo. Fabian tornò in camera sua e subito si sentì di nuovo male. Ormai l'unica possibilità che aveva di sfuggire all'oppressione di quell'isolamento era salire in bici e girare per Londra. Da qualche giorno passava sempre più tempo in strada, a bruciare le calorie in eccesso della robaccia che mangiava. Era già magro di suo, e le ore passate in sella lo stavano spogliando degli ultimi grammi di carne in eccesso. Si stava riducendo a pelle e muscoli. Aveva pedalato per diversi chilometri al freddo, e ora la pelle gli si stava colorando per il cambio di temperatura. Sudava abbondantemente per lo sforzo, e si sentiva addosso una patina di traspirazione sgradevolmente fredda. Era andato dritto a sud, giù a Brixton Hill, dopo la prigione, attraverso Streatham, verso Mitcham. Periferia vera e propria, con le case basse e schiacciate, i quartieri commerciali sempre più piatti e anonimi. Aveva pedalato senza sosta, intorno alle rotonde e nelle stradine secondarie; aveva bisogno di viaggiare nel traffico, di aspettare il suo turno per svoltare, di girarsi a fare un rapido cenno di ringraziamento a quelli che gli lasciavano il tempo di immettersi in una via, aveva bisogno di tagliare la strada a quella Porsche e ignorare l'incazzatura del guidatore. Perché adesso la vita sociale di Fabian era questa. Interagiva su quell'asfalto merdoso, comunicava con le persone che lo sorpassavano nelle loro automobili. Questo era il massimo dei suoi rapporti umani ormai. Non capiva che stava succedendo. E così andava in giro, si fermava a comprare patatine e cioccolata, magari un succo d'arancia, mangiava in sella, in piedi fuori dagli angusti negozietti e le edicole che adesso frequentava, in equilibrio con la bicicletta poggiata agli sbiaditi cartelloni che reclamizzavano gelati e fotocopie a basso prezzo. E poi di nuovo in viaggio, tornava alle rapide conversazioni della strada, ai pericolosi amoreggiamenti con macchine e autocarri. Non c'era nessuna parvenza di un apparato sociale, non per lui, non più. Gli era stato sottratto, l'avevano ridotto a implorare per gli scarti della comunicazione umana, come le frecce e le luci di posizione, la maleducazione e la cortesia dei mezzi di trasporto. Solo in quei momenti gli altri si accorgevano di lui e modificavano il proprio comportamento in base alla sua esistenza. Fabian era così solo che si sentiva male. La segreteria telefonica gli faceva l'occhiolino. Schiacciò il tasto play e la voce di quel poliziotto, Crowley, prese vita. Sembrava lontano e desolato, e Fabian credeva che l'effetto non fosse dovuto all'acustica della segreteria. Ascoltò il messaggio con il disprezzo e l'esasperazione che provava sempre quando aveva a che fare con la polizia. «...ttore Crowley, signor Morris. Ehm, mi chiedevo se poteva aiutarmi ancora con un paio di domande. Volevo parlarle del suo amico Kay e... be'... magari mi può telefonare.» Una pausa. «Non è che suona il flauto, signor Morris? O magari lei o Saul conoscete qualcuno che lo suona?» Fabian si raggelò. Non sentì il resto del messaggio di Crowley. La voce del poliziotto andò avanti per un altro minuto, poi si fermò. A Fabian venne la pelle d'oca. Armeggiò con la segreteria, premette con forza il tasto rewind. «...può telefonare. Non è che suona il flauto, signor Morris?» Con l'agonia di dita ormai insensibili, Fabian mandò avanti il messaggio, trovò il punto in cui Crowley gli dava il suo numero. Lo digitò con violenza. Perché vuole sapere una cosa del genere?, continuava a ripetere la sua mente. Il numero era occupato, e una gradevole voce femminile gli disse che lo metteva in attesa. «Figlio di puttana!» strillò Fabian, e abbatté il ricevitore sulla forcella. Rimbalzò e rimase appeso alla corda, il segnale di chiamata vagamente udibile. Fabian era scosso dai tremori. Prese la bici, la fece passare nell'angusto corridoio d'ingresso e la scagliò in strada, pronta ad attenderlo. Sbatté la porta dietro di sé. L'adrenalina e l'orrore gli davano la nausea. Si lanciò in strada e partì a tutta birra verso casa di Natasha. Niente convenzioni sociali adesso. Serpeggiò fra le macchine, lasciandosi dietro una scia cacofonica di clacson e imprecazioni. Prendeva le curve ad angoli stretti, strettissimi, e i passanti balzavano via dal suo tragitto. Gesù Cristo Gesù Cristo, pensava, perché vuole sapere una cosa del genere? Che ha scoperto? Che ha fatto questo tizio che suona il flauto? Era arrivato al fiume, solo Dio nostro Signore sapeva come, e si rese conto che rischiava la vita a ogni secondo. Era come entrare e uscire da un coma, non aveva alcun ricordo del passaggio per le strade che portavano al fiume. Il sangue gli pompava nelle vene. Aveva le vertigini. L'aria fredda lo svegliò, schiaffeggiandogli il viso. Vide un grappolo di cabine telefoniche entrare nella sua concitata visuale. Ancora una volta, fu colpito dalla comprensione del suo isolamento. Tirò i freni e fermò bruscamente la bici, la lasciò cadere a terra e stava già correndo prima che quella finisse di muoversi. La prima cabina era vuota, e Fabian si rovistò nelle tasche in cerca di spiccioli, tirò fuori una moneta da cinquanta penny. Fece il numero di Crowley. Chiama il pronto intervento, stupido cazzone!, si disse all'improvviso, ma questa volta il telefono dell'ispettore era libero. «Qui Crowley.» «Crowley, sono Fabian.» Quasi non riusciva a parlare; le parole si mangiavano l'un l'altra nella fretta di uscire. «Crowley, vai a casa di Natasha, adesso. Ci vediamo lì.» «Aspetta, Fabian. Di che si tratta?» «Tu vai là e basta, figlio di puttana! Il flauto, quel flauto del cazzo!» Mise giù. Che le ha fatto?, pensò Fabian mentre tornava di corsa alla bici. I pedali ancora giravano lentamente. Quell'assurdo cazzone che era venuto fuori dal nulla, Gesù santo! Lui credeva che Natasha avesse una storia con il tizio, questo poteva spiegare lo strano comportamento della sua amica e la vaga sensazione di aggressività che riceveva da Pete. Ma se... ma se non era affatto così? Che sapeva Crowley? Era quasi arrivato ormai, la sua corsa verso casa di Natasha era quasi al termine. Le luci di Londra lo circondavano. Fabian non riusciva più a sentire i rumori del traffico, la sua vita era affidata solo alla vista. Un'altra curva brusca ed eccolo a Ladbroke Grove. Pensò distrattamente che era zuppo di sudore. Il cielo era coperto e faceva freddo, e la pelle bagnata si stava congelando. Fabian aveva voglia di piangere. Aveva perso ogni controllo, si sentiva come se non avesse nessun effetto sul mondo esterno. Girò, e si immise nella strada di Natasha. Era vuota, come al solito. Il boato che Fabian sentiva nelle orecchie si placò, ed ecco la drum and bass, la colonna sonora della casa di Natasha. Onirica e slavata, una canzone molto cupa. Sentì che gli strisciava dentro, dietro gli occhi. Scese dalla bici, la lascio cadere accanto alla porta. Suono il campanello. Mise il dito sul pulsante e non lo tolse finché non vide una sagoma avvicinarsi al di là del vetro affumicato. Natasha aprì la porta. Fabian si chiese per un attimo se non si era fatta: sembrava svampita, aveva gli occhi offuscati. Ma poi vide com'era pallida e magra, e capì che non si trattava solo di marijuana. La ragazza gli sorrise e alzò su di lui lo sguardo di quegli occhi sfocati. «Ehi, Fabe, bello, come butta?» Sembrava stanca, ma alzò il braccio per fare pugno contro pugno nel loro rituale saluto. Fabian le prese la mano. L'amica lo guardò con un certo stupore. Lui si avvicinò con le labbra al suo orecchio. Quando parlò, lo fece con voce malferma. «'Tash, bella mia, Pete è qui?» Natasha, il viso sempre rivolto verso di lui, fece una smorfia perplessa, poi annuì. «Già. Stiamo provando. Per il Junglist Terror.» Fabian cominciò a tirarla via. «'Tash, ce ne dobbiamo andare. Devi venire con me. Ti giuro che ti spiego tutto, ma adesso vieni con me...» «Oh, no.» La ragazza non sembrava adirata né turbata. Ma si liberò delicatamente dalla sua presa e fece per chiudere la porta. «Devo suonare un paio di tracce con lui.» Fabian spalancò la porta e afferrò la sua amica. «'Tash ti prego tu non capisci quel tizio ha a che fare con tutti questi casini ce ne dobbiamo andare...» «Ciao, Fabian! Come stai?» Pete era in cima alle scale. Abbassò lo sguardo sui due alla porta, il corpo fermo a metà di un passo. Fece un amabile sorriso. Fabian si irrigidì, e lo stesse fece Natasha fra le sue braccia. Lui fissò il volto di Pete. Era pallido, coperto di graffi non ancora guariti, un crudele reticolo di sangue. L'espressione affettata e allegra era quella di sempre, ma gli occhi lo tradivano, un po' troppo sgranati, un po' troppo duri. Fabian si rese conto di avere molta paura di Pete. Si chiese quanto ci voleva prima che arrivasse Crowley. «Ehi, Pete, bello...» mormorò. «Ehm... stavo pensando... magari io e 'Tash ce ne andiamo per un po' in giro... ehm...» Pete scosse il capo, sembrava divertito e triste insieme. «Oh, Fabian, non andare. Vieni a sentire che stiamo suonando.» Fabian scosse il capo, e arretrò incespicando. «Natasha?» fece Pete, e si girò verso di lei. Fischiò una manciata di note veloci. Subito Natasha fece una piroetta fra le braccia di Fabian, spingendo una gamba in fuori, facendolo cadere e chiudendo la porta con un calcio, tutto in un unico movimento. Poi si spostò di lato mentre il suo amico finiva contro la porta. Fabian la fissò, e gli occhi di lei riacquisirono improvvisamente la vita che per un attimo pareva averli disertati. Fabian si alzò annaspando all'indietro in cerca del chiavistello, la bocca aperta, le gambe malferme. «Ascolta, Fabe» disse Pete con calma mentre scendeva verso di lui. «è semplice.» Natasha lo guardava avvicinarsi, immobile. «Ancora non lo so cosa hai capito e come, e sono colpito, molto colpito, ma adesso che si fa? Che devo fare con te? Potrei ucciderti, come ho fatto con Kay, ma mi sa che ho un'idea migliore.» Fabian fece un lieve verso gutturale di rabbia e paura. Kay... che gli era successo? «A ogni modo, credo che per prima cosa dovresti salire di sopra.» Pete fece un cenno verso la stanza, e le note sommesse della jungle che filtravano giù per le scale parvero gonfiarsi, la canzone lamentosa che Fabian aveva sentito da fuori adesso gli riempiva la testa. Ed era così meravigliosa che lo rapì... Gli fece venire in mente tante cose... Si rese conto di essere sulle scale, poi era nella stanza da letto, ma non gli dispiaceva affatto, perché l'importante era riuscire a sentire la canzone. C'era qualcosa in quel pezzo... La musica si fermò e lui si sentì mancare il respiro, incespicò, era come se lo stessero soffocando. La stanza era piombata nel silenzio. Pete teneva una mano sull'interruttore del sequencer. Natasha era ferma accanto a lui, le braccia lungo i fianchi, negli occhi quello sguardo vuoto e fluttuante. Con la mano sinistra Pete le teneva un coltello puntato alla gola. E lei, obbediente, reclinò il capo all'indietro. Fabian aprì la bocca, terrorizzato, e gesticolò verso i due, paralizzato come nella rappresentazione di un omicidio al museo delle cere. Gli uscirono suoni inarticolati. «Sì, sì, sì, Fabian. Rispondi o le taglio la gola.» La voce di Pete era controllata, gentile. «Verrà qualcun altro?» Lo sguardo di Fabian guizzò in giro per la stanza mentre lui cercava di valutare la situazione. Strillò quando Pete premette il coltello sulla gola di Natasha e il sangue comincio ad affiorare intorno alla lama. «Sì! Sì! Sta per arrivare la polizia!» gridò Fabian. «E cazzo se ti prenderanno, figlio di puttana...» «No, no» disse Pete. «No che non mi prenderanno.» Liberò Natasha, che si toccò il collo con fare incerto e fece una strana smorfia, confusa e turbata alla vista del sangue. Raccolse un cuscino e se lo premette su un lato del collo, lo guardò tingersi di rosso. Pete teneva lo sguardo fisso su Fabian. Rovistò sulla tastiera e raccolse una manciata di DAT che stavano lì poggiati. «'Tash?» fece. «Prendi la borsa dei dischi e qualche dodici pollici. Ce ne andiamo da me fino al Junglist Terror.» Sorrise a Fabian. Fabian sfrecciò verso la porta. Sentì un lieve fischiettare e il polpaccio sinistro gli esplose di dolore. Cadde gridando. Il coltello della cucina era incastonato nel muscolo. Fabian annaspò verso il manico con le dita coperte di sangue, e quando gli tornò il fiato gridò di nuovo. «Vedi» disse Pete, divertito. «Posso farti danzare alla mia musica, ma cazzo, conosco anche altri metodi.» Si fermò davanti a Fabian. Questi chiuse gli occhi e poggiò la testa sul pavimento. Stava per svenire. «Tu ci verrai al Junglist Terror, non è vero, Fabe?» disse Pete. Dietro di lui, Natasha stava delicatamente raccogliendo le sue cose. «Magari adesso non te la senti di ballare, ma ti assicuro che ballerai eccome. E nel frattempo puoi farmi un favore.» Il debole susseguirsi di battiti della drum and bass che aleggiava su Bassett Road fu spazzato via, annientato dalle sirene. Due auto della polizia si fermarono in derapata fuori dalla casa. Ne balzarono fuori uomini e donne in uniforme che corsero verso la porta. Crowley rimase fermo accanto a una delle macchine. Alle sue spalle, la gente del posto scrutava da porte e finestre. «Siete venuti per tutti quegli strilli? Avete fatto in fretta» si complimentò un vecchietto con Crowley. L'ispettore distolse lo sguardo, sentì lo stomaco che gli si rivoltava. Era disgustato, credeva di sapere cosa lo aspettava. Accanto all'ingresso della casa c'era una bicicletta gettata a terra. Crowley la osservò mentre gli agenti con l'ariete si occupavano della porta. La polizia si riversò su per le scale in una massa confusa. Crowley vide le pistole pronte all'uso. Il pesante rumore di passi nella casa era udibile sin dalla strada. Il debole beat della jungle si arrestò bruscamente. Crowley andò nel corridoio d'ingresso dopo il reparto d'avanguardia. Salì quasi di corsa i gradini e si fermò ad aspettare accanto alla porta dell'appartamento. Una donna bassa con addosso il giubbotto antiproiettile andò da lui. «Niente, signore.» «Niente?» «Se ne sono andati, signore. Non ci sono tracce. Ma credo che dovrebbe venire a vedere una cosa.» Lo guidò nell'appartamento. Era pieno di corpi massicci. Nell'aria risuonavano voci autoritarie e i rumori della perquisizione. Crowley si guardò intorno, vide le spoglie pareti del soggiorno. Sulla soglia di quella stanza c'era una pozza di sangue, ancora scivoloso e appiccicoso. Uno dei cuscini bianchi del futon era macchiato di rosso. La tastiera, lo stereo, uno zaino... era tutto intatto. Crowley andò verso i piatti del giradischi. C'era un dodici pollici. La puntina era saltata, spinta via dalle vibrazioni dei pesanti stivali dei poliziotti. Crowley imprecò. Quando parlò, quasi urlando, la sua voce trasudava livore. «Immagino che nessuno di voi abbia notato a che punto era quel disco, vero?» Tutti lo fissarono, senza capire. «Perché in quel modo avremmo potuto capire da quanto tempo erano andati via.» Gli agenti distolsero lo sguardo, amareggiati. La prossima volta, parevano dire con ogni sguardo e gesto, ci provi lei a correre per la chiamata di uno stronzo lunatico e la smetta di prendere appunti, signore. All'inferno, pensò Crowley, furente. 'Fanculo tutti. Guardò il sangue sul pavimento e sul cuscino. Guardò fuori dalla finestra. I poliziotti stavano trattenendo la folla dei curiosi. La bicicletta era lì sola e ignorata. Fabian, Fabian... pensò Crowley. Ti ho perso, ti ho perso. Eri la mia pista da seguire, Fabian, e ora sei sparito. Si piegò sul davanzale e poggiò la testa sulle braccia. Fabian, Natasha, dove siete andati?, pensò. E con chi? 23 Sui muri cominciavano a comparire messaggi scarabocchiati. Con la loro grafia al contempo gotica e illetterata, imploravano Saul in cerca di pace. Erano incisi nei mattoni, scritti a matita, tracciati con le bombolette. Saul trovò il primo sul lato di un comignolo nel quale aveva deciso di dormire. ASCOLTA FIGLIOLO, diceva. IO E TE SIAMO UNA FAMIGLIA E LE FAMIGLIE DEVONO RESTARE UNITE QUINDI DIMENTICHIAMOCI IL PASSATO. DUE È MEGLIO DI UNO LO SAI E INFATTI DUE PUÒ ESSERE IL NUMERO DEL DIAVOLO. Saul aveva fatto scorrere le dita su quelle incisioni sottili e si era guardato intorno. Il puzzo di Re Ratto era nell'aria, lì sul tetto, si sentiva chiaramente. I ratti che erano con lui si stavano agitando, pronti a mordere o fuggire. Saul ormai non era più solo, ma sempre circondato da un gruppo il cui numero restava immutato nonostante l'andirivieni degli individui che lo componevano. Lui e il suo entourage si erano accovacciati sul tetto e avevano annusato l'aria. Quel mattino, non aveva più dormito nei fumaioli. La sera successiva si era svegliato nell'angolo di un condotto fognario che aveva scoperto e, dipinto sopra la sua testa, c'era un altro messaggio. Questa volta si trattava di vernice bianca, vernice che era gocciata scivolando giù lungo la parete fino nell'acqua sporca, e le lettere erano a malapena leggibili. ASCOLTA NON STAI FACENDO BENE A NESSUNO TRANNE AL PIFFERAIO. Era stato scritto mentre lui dormiva. Re Ratto lo seguiva furtivo, aveva paura di parlare ma era disperatamente bisognoso di una riconciliazione. Saul era furente. La facilità con cui Re Ratto ancora riusciva a coglierlo di sorpresa lo faceva star male. Si rese conto di essere solo un bambino, un cucciolo. Non poteva star lì a chiedersi se Re Ratto avesse ragione o meno. La cosa per lui era irrilevante. Non voleva più compromessi. Re Ratto, lo stupratore e l'assassino, il distruttore della sua famiglia, non aveva alcun diritto di chiedergli aiuto. Re Ratto aveva scatenato il Pifferaio, Re Ratto aveva reso Saul ciò che era. L'aveva liberato, ma solo per chiuderlo in una nuova prigione. Quindi vaffanculo Re Ratto, pensò Saul. Non voleva più essere un'esca. Sapeva che non c'era da fidarsi di Re Ratto. Quindi cominciò a pensare a cosa poteva fare per sé stesso. Per quanto si sentisse libero, per quanto si sentisse potente, non sapeva che fare. Non sapeva dove vivesse il Pifferaio. Non sapeva quando il Pifferaio avrebbe attaccato. Non sapeva niente di niente, a parte il fatto di non essere al sicuro. Pensava sempre più spesso ai suoi amici. Passava molto tempo a parlare coi ratti, ma quelli erano solo scaltri, non intelligenti, e la loro fondamentale stupidità era per lui alienante. Ricordò quello che aveva pensato la notte in cui si era separato da Re Ratto, quando aveva capito che stava a lui decidere se il suo mondo doveva o non doveva incrociarsi con quello di Fabian e gli altri. Più di ogni altra cosa, Saul voleva rivedere Fabian. Così una sera chiese ai ratti di lasciarlo solo. Le bestiole obbedirono subito, sparendo in una raffica improvvisa. Saul cominciò ad attraversare la città, di nuovo da solo. Si chiese se Re Ratto fosse con lui, se lo stesse osservando. Finché quello stronzo si teneva a distanza, decise, non gli importava. Attraversò il fiume sotto Tower Bridge. Si dondolò come una scimmia lungo le travi che decoravano come festoni la parte inferiore del ponte, cespi intricati di tubi e grossi cavi d'acciaio. Al centro, proprio nel punto in cui il ponte poteva aprirsi per le navi più alte, si fermò appeso per le mani ondeggiando lievemente. Il cielo era celato alla sua vista; l'enorme massa del ponte sopra di lui era l'unica cosa che poteva vedere. Sul limitare estremo del suo campo visivo, i palazzi ricomparivano sopra le strade. Ma per lo più la città era riflessa al contrario nel Tamigi, uno specchio sinuoso e infranto. Le luci si riflettevano sull'acqua, sagome scure chiazzate da centinaia di punti luminosi, le torri della città, le luci lontane del South Bank Centre, ben più reali per lui delle rispettive controparti. Saul guardava la città sotto i suoi piedi. Era un'illusione. Le luci scintillanti che vedeva muoversi non erano la vera città. Ne erano parte, certo, una parte necessaria... ma quelle luci meravigliose, tanto più vivide di quelle reali, erano solo un simulacro. Non facevano che tingere la superficie del fiume. Sotto quello strato sottile l'acqua era sempre una massa sudicia, pericolosa e fredda. Saul rimase aggrappato a questa verità. Oppose resistenza alla poetica della città. Saul camminava veloce, e si faceva ignorare dai passanti diventando niente ai loro occhi. Si aggirava per le strade come uno zero, una nullità, invisibile. A volte si fermava e si metteva in ascolto, per scoprire se qualcuno lo stava seguendo. Non riusciva a vedere nessuno, ma non era così ingenuo da credere che la cosa fosse significativa. Arrivò a Brixton dalle stradine secondarie, per evitare la profusione di luci e folla. Aveva le pulsazioni accelerate. Era nervoso. Non parlava con Fabian da tanto tempo, e temeva che non fossero più in grado di capirsi. Che impressione gli avrebbe fatto? Gli sarebbe sembrato strano? Distratto? Raggiunse la strada di Fabian. Una vecchia gli passò accanto, tutta ricurva, poi fu solo. C'era qualcosa di sbagliato. L'aria aveva un sapore troppo carico. C'era gente che si muoveva dietro le tende della stanza di Fabian. Saul rimase muto e immobile. Guardò fisso la finestra, intravide l'andirivieni di uomini e donne all'interno. Vagavano incerti, rovistavano qua e là. Con crescente orrore, Saul immaginò quelle persone lì dentro che aprivano cassetti, esaminavano libri, guardavano le opere di Fabian. Sapeva chi si muoveva così. Cambiò atteggiamento. Fino a un istante prima teneva le spalle ingobbite, era teso in una posizione volutamente scomposta, una figura visibile ma poco appariscente, il suo camuffamento da strada. Adesso si rilassò e piombò verso il pavimento. Si piegò con uno scatto improvviso, scivolando contemporaneamente contro il muretto. Attraversò strisciando il risicato giardino, il patio angusto e disordinato. Adesso era davvero invisibile. Lo sentiva. Sgattaiolò lungo il muro, improvvise esplosioni di movimento inframmezzate da immobilità ultraterrena. Arricciò il naso. Fiutò l'aria. Si fermò davanti casa di Fabian. Scavalcò silenziosamente il muretto e atterrò accovacciato sotto la finestra. Accostò l'orecchio alla parete. L'architettura tradì le persone al suo interno. Le voci filtravano nitide dalle crepe e le fenditure fra un mattone e l'altro. «...non mi piace quel quadro maledetto, però...» «...che l'ispettore ci sta perdendo la testa su questa storia. Voglio dire, cazzo, l'ha già persa...» «...sfigato di Morris, perché lui? Pensavo fossero amici...» La polizia si esprimeva con un infinito torrente di banalità, cliché e vana verbosità. I loro discorsi erano inutili, pensò disperato Saul, non servivano a un cazzo. Le conversazioni e la comunicazione gli mancavano così tanto da fargli male, e a sentire parole così sprecate gli veniva da piangere. Aveva perso Fabian. Si tenne la testa fra le mani. «Lui andato, ragazzo. Lui ora è con Uomo di Male.» La voce di Anansi era sommessa e molto vicina. Saul si strofinò gli occhi, ma non li aprì. Prese un lungo respiro. Poi finalmente alzò lo sguardo. Il viso di Anansi galleggiava di fronte al suo, sospeso a testa in giù. Gli strani occhi erano molto vicini, guardavano dritto in quelli di Saul. Il ragazzo resse lo sguardo con grande calma. Poi, lentamente e con naturalezza, guardò in alto per esaminare la posizione di Anansi. Era appeso a una delle sue corde, attaccata al tetto. Ci si teneva con entrambe le mani, reggendo senza sforzo il peso di tutto il corpo, mentre i piedi scalzi erano allacciati alla fune sottile. Sotto lo sguardo di Saul, Anansi sciolse le gambe dalla corda e ruotò su sé stesso, lentamente e in silenzio. Gli occhi restarono fissi nei suoi anche mentre il volto girava di centottanta gradi. I piedi toccarono il cemento con un lieve colpetto. «Tu è davvero bravo adesso, bambolino. Non facile seguire te in questi giorni.» «Perché ti sei preso il disturbo? Ti manda il mio papà?» La voce di Saul era sferzante. Anansi rise senza emettere un suono. Fece un pigro sorriso da predatore, il grosso uomo ragno. «Tu viene. Me vuole parlare.» Anansi puntò un suo lungo dito verso l'alto. Poi, mano dopo mano, parve cadere in su lungo la corda, che all'improvviso sparì con uno strattone. Saul scivolò silenziosamente verso l'angolo dell'edificio e vi si aggrappò da tutti e due i lati. Si issò via dal terreno. Anansi lo stava aspettando. Sedeva a gambe incrociate sul tetto piatto. Muoveva le labbra come se si stesse preparando a dire qualcosa di sgradevole. Accolse Saul con un cenno del capo, e con un cenno del capo gli indicò di sedersi di fronte a lui. Saul invece intrecciò le dita dietro la testa e si girò a guardare verso Brixton. Tutto intorno, si sentivano i suoni delle strade. «Mister Rattimonio lui aspetta te come pazzo.» Anansi parlava a voce bassa. «Il figlio di puttana non doveva usarmi come un'esca, allora» disse Saul senza scomporsi. «Quel figlio di puttana di uno stupratore non doveva uccidere mio padre.» «Rattimonio, lui tuo padre.» Saul non rispose. Aspettò. Anansi parlò di nuovo. «Loplop torna e lui è pazzo furioso con te. Lui vuole te morto, proprio sì.» Saul si girò, incredulo. «E che cazzo ha da essere furioso con me?» «Tu fai lui sordo, sai, e tu fai anche lui di nuovo pazzo, pazzo in testa di lui.» «Oh, ma che cazzo» sbottò Saul. «Rischiavamo entrambi di finire ammazzati. Lui stava per uccidermi e poi avrebbe fatto la stessa fine di merda. Penso che quello stronzo del Pifferaio abbia smesso di giocare con noi, lo sai? Penso che adesso ci voglia tutti morti, tutti i re. Cazzo, Loplop sarebbe morto, io gli ho salvato la vita...» «Già, amico, ma lui salva te. Lui poteva guardare mentre Uomo di Piffero uccide, ma lui prova a salvare te, e tu fa cazzata con suo orecchio...» «Queste sono solo stronzate, Anansi. Loplop ha provato a salvarmi perché voi... tutti voi... sapete che il Pifferaio non mi può comandare, e sapete che io sono l'unico che può sperare di fermarlo.» Ci fu un lungo silenzio. «Be', Loplop lui comunque pazzo. Tu non va troppo vicino a lui.» «E sia» acconsentì Saul. Di nuovo, una lunga pausa. «Che vuoi, Anansi? E che sai di Fabian?» Anansi fece schioccare le labbra, disgustato. «Tu ancora pivello, ragazzo, proprio sì. Tu ha tutti i ratti da tua parte, ma tu non sa che fare con loro. Ratti è ovunque, ragazzo. Ragni è ovunque. Loro tuoi occhi, i ratti. Miei ragnolini dice me quello che Uomo di Male fa con tuoi amici. Tu nemmeno chiede. Tu non interessa prima di oggi.» «Amici?» Anansi fece una smorfia e guardò Saul con grande disprezzo. «Lui uccide ragazzo grasso.» Le mani di Saul svolazzarono verso il viso. La bocca rimase chiusa, ma le labbra tremolavano. «Lui prende ragazzo di colore e donnolina dj.» «Natasha» sussurrò Saul. «Che vuole da lei? Come fa a conoscerli? Come ha fatto a entrare nella mia vita?» Saul si strinse la testa fra le mani, cominciò a percuotersi per la disperazione. Kay, pensò, Natasha. Si batté ancora. Che sta succedendo? Anansi gli fu addosso. Mani possenti gli bloccarono i polsi. «Tu ferma adesso!» Era terrorizzato. Gli animali non si fanno del male da soli, capì Saul. C'era ancora qualcosa di umano in lui, dunque. Si riprese, e la smise di provare a colpirsi. «Dobbiamo salvarli. Dobbiamo trovarli...» «Come, ragazzo? Tu non è realistico.» Saul sentì che gli girava la testa. «Che ha fatto a Kay?» Anansi increspò le labbra. «Lui fa a pezzi il ragazzo.» Corsero per un po', poi ci fu una breve e frettolosa arrampicata e si fermarono sopra Brixton Rec, il centro sportivo. Sentivano i deboli battiti di MTV dalla sala pesi sottostante. Saul era sul bordo del tetto, un po' più avanti di Anansi. Si ficcò le mani in tasca. «Avresti potuto avvisarmi, lo sai...» disse. Si odiò per il tono lamentoso che gli era uscito. Si girò per metà, lanciò un'occhiata ad Anansi, che era ancora immobile, con le braccia intrecciate sul torace nudo. Anansi, disgustato, fece schioccare le labbra. «Ah, ragazzo, tu ancora pieno di spazzatura fino al bordo. Tu ancora parla di come Rattimonio è tuo padre? E tu, che vuole che io avvisa?» Saul lo guardò. Anansi era insistente. «E tu, che vuole che io avvisa? Eh? Tu ascolta, ragazzo, bambolino, tu sente quello che me dice adesso. Me è grande ragno bastardo, capisce? Il Rattimonio, lui è ratto. Loplop, lui uccello, lui Uccello Superno. E poi tu, tu è una strana cosa di metà, proprio sì, ma perché noi non avvisa te di cose come questa? Me ti dice solo quello che me vuole tu sa. Sempre, ecco, questa è promessa. Niente più ipocrisia adesso, tu capisce, ragazzo? Non necessario. Animale come me non ha bisogno di questo. Tu lascia questo dietro tue spalle. Tu è sicuro che io non è più affidabile di così, ma neanche meno. Comprende?» Saul non disse nulla. Guardò un treno arrivare alla stazione di Brixton e poi sferragliare di nuovo via. «Loplop avrebbe detto al Pifferaio dove mi nascondevo? Così poi tutti potevate attaccarlo mentre lui provava a prendermi?» chiese infine. Anansi si strinse nelle spalle, quasi impercettibilmente. Sgattaiolarono lungo un lato della ferrovia, la British Rail che si innalzava sopra il mercato e le strade. Avanzavano senza parlare, furtivi, diretti a Camberwell. Saul si rese conto che gli faceva piacere essere in compagnia, anche se non era proprio ciò che cercava quella sera. «Come ha fatto a trovare i miei amici?» chiese. Erano seduti su un castello di tubi nell'insignificante cortile di una scuola. «Lui cerca in tutti i tuoi libri e cose. Lui trova cosa con indirizzi, proprio sì.» Certo, pensò Saul. Colpa mia. Si sentiva come anestetizzato. Sapeva che, se fosse stato ancora umano, quella rivelazione l'avrebbe stravolto. Ma non lo era, non più; era un mezzo ratto, e ormai ci si era abituato. Anansi era molto silenzioso. Non provò neppure a convincerlo di tornare da Re Ratto o a fare qualcosa, qualsiasi cosa. Saul lo guardò con una certa curiosità. «Re Ratto lo sa che sei qui?» gli domandò. Anansi annuì. «Ti ha chiesto di dirmi qualcosa? Di riportarmi da lui?» Anansi si strinse nelle spalle. «Lui vuole tu torna, certo. Tu utile, no? Ma lui sa che tu non sente cose che tu non vuole. Tu sa cose che lui vuole. Se tu vuole tornare, tu torna.» «Tu... tu lo capisci perché io non voglio tornare da lui?» Anansi lo guardò negli occhi. Poi scosse lentamente il capo. «No, ragazzo, proprio no. Tu può sopravvive meglio con lui, con noi, proprio sì. E tu è ratto. Tu forse deve tornare. Ma io so tu non piace. Io non so tu chi è, ragazzo. Tu non può essere ratto, e non può essere uomo. Io non capisce, proprio no, ma va bene, perché io adesso sa che mai capisce te, e tu mai capisce me. Noi non uguali.» A notte fonda, dopo aver mangiato, si fermarono insieme davanti a un'entrata delle fogne. Anansi si girò indietro, per pianificare il percorso lungo il fianco del magazzino lì accanto. Poi guardò di nuovo Saul. Il ragazzo gli porse la mano. Anansi la strinse. «Tu è unica speranza. Torna da noi.» Saul scosse il capo e si voltò, a disagio per quell'improvvisa intensità. Anansi annuì e gli lasciò la mano. «A prossima volta.» Si girò e lanciò una delle sue corde sopra una sporgenza, poi sparì rapido su per la verticale di mattoni. Saul lo guardò andar via. Poi si voltò a esaminare il posto in cui si trovava. Il tombino era in un cortile pieno di immensi macchinari. Incombevano solenni nel buio e sembravano vagamente patetici. Non si vedevano strade da lì, e Saul si gustò quel momento di solitudine. Poi allungò le mani sul tombino e, senza guardare, lo tirò via. Esitò. Sapeva che non aveva molto senso cercare Natasha e Fabian. La città era così grande, e il Pifferaio così potente che non avrebbe avuto difficoltà a nascondere due umani. Ma sapeva anche che non poteva sopportare l'idea di lasciarli nelle sue mani. Sapeva che doveva cercarli, fosse anche solo per dimostrare che era ancora mezzo umano. Perché questa passività, questa accettazione lo stava inquietando, così come la velocità con cui aveva imparato a vedere la loro assenza inevitabile, cosa fatta. Stava diventando insensibile. La morte di Kay era assolutamente irreale per lui, ma questa era una reazione umana. A disturbarlo era più che altro il modo in cui aveva reagito sapendo che il Pifferaio aveva rapito i suoi due migliori amici. Questa accettazione dell'inaccettabile era una sorta di stoicismo reazionario, una dinamica che ottundeva i suoi sentimenti verso gli altri. Saul la sentiva dentro di sé, questa scaltrezza crescente, questa irreale capacità di focalizzarsi solo ed esclusivamente sull'imminenza. E ne era spaventato. Non poteva resistere, non poteva decidere quali sensazioni provare e quali no, ma poteva opporsi tramite le azioni. Poteva cambiare rifiutandosi di comportarsi secondo l'istinto. Perché questo tipo di reazioni, questo tipo di sensazioni, gli facevano orrore. Erano animali. 24 Saul si accorse che c'era qualche problema non appena entrò nelle fogne. I suoni, quei suoni in mezzo ai quali si era ormai abituato a muoversi, erano assenti. Quando col piede sfiorò il rivoletto d'acqua, si accovacciò, improvvisamente pieno di energia ferina. Gli formicolavano le orecchie. Sapeva cosa mancava. Di solito quando camminava nelle fogne sentiva tutto un reticolato di suoni zampettanti e raschianti a malapena udibili, i rumori del suo popolo. Li sentiva grazie al suo udito da ratto e li interiorizzava, erano una parte di lui, li usava per scandire il tempo nell'oscurità. Quei suoni adesso non si sentivano. Non c'erano ratti intorno a lui. Con grande naturalezza Saul si abbassò ancora di più, fino a scivolare in quel lerciume organico. Era completamente silenzioso, gli formicolavano le orecchie. Stava tremando. Sentiva il debole e costante sgocciolio dei tunnel, il denso gorgogliare dell'acqua viscosa, il lugubre sussurro dei caldi venti sotterranei, ma il suo popolo sembrava sparito. Saul chiuse gli occhi, si immobilizzò da capo a piedi. Le giunture smisero di collaborare una con l'altra; lui bandì il suono del sangue, rallentò il battito del cuore, ignorò tutti i lievi mormorii del suo organismo. Divenne parte del suolo fognario, e ascoltò. Il silenzio dei tunnel era spaventoso. Saul poggiò delicatamente un orecchio a terra. Gli arrivavano le vibrazioni di tutta la città. Poi, da lontano, sentì un suono. Un suono acuto. Scattò in piedi. Sudava e tremava violentemente. Il Pifferaio era arrivato fin lì? Era nelle fogne? Saul corse fra i tunnel. Non sapeva dove andare. Correva per uccidere il tremore nelle gambe, la paura che sentiva. Che ci faceva lì il Pifferaio? Sfrecciò accanto a una scala. Forse doveva andar via, pensò, forse era tempo di lasciare le fogne e fuggire su per le strade, ma accidenti, quello era il suo spazio, il suo rifugio sicuro... non poteva farselo sottrarre. Si immobilizzò all'improvviso e piegò di lato la testa, di nuovo all'ascolto. Il suono del flauto era un po' più vicino adesso, e Saul poté sentire che le note erano come circondate da un altro rumore raspante, come di unghioli sui mattoni. Il flauto scivolava con potenza su e giù per la scala musicale, una cacofonia di crome che si rincorrevano l'un l'altra in folli direzioni. Il flauto e gli unghioli erano stranamente statici. Non salivano né scendevano di volume. Saul si accorse che c'era qualcosa di strano. Ascoltò. Senza neanche rendersene conto si appiattì contro la parete del tunnel, spalancò le braccia, una in alto l'altra di lato, le gambe leggermente allargate, entrambe a seguire la lieve inclinazione del tunnel cilindrico. Si era incorniciato in quel condotto. Il flauto continuava a trillare, e adesso Saul riusciva a sentire anche qualcos'altro, una voce angosciata. Loplop. Starnazzava, emetteva grida insignificanti e disperate. Saul avanzò, seguendo le tracce di quei rumori attraverso il labirinto. La fonte dei suoni era immobile. Lui serpeggiò nel buio. Loplop continuava a lanciare le sue grida intermittenti, ma non c'era dolore nella sua voce, non lo stavano torturando, era profondamente triste. La voce di Loplop era più alta del rumore delle zampe - un rumore regolare, si rese conto Saul, un rumore innaturalmente ritmato. Ormai a separarlo da quei suoni c'erano solo poche mura sottili, e poi non rimase che un'ultima svolta. Il tremore era tornato a scuotergli il corpo. Saul si sforzò di controllarlo. Il terrore lo teneva nella sua morsa. Ripensò alla stordente velocità alla quale si muoveva il Pifferaio, ricordò la potenza dei suoi colpi. Il dolore, quel dolore che era riuscito a dimenticare, a ignorare, si risvegliò scorrendogli in tutto l'organismo. Saul non voleva morire. Ma c'era qualcosa di strano in quel suono. Si premette contro la parete e deglutì diverse volte. Avanzò di qualche centimetro, fino all'intersezione col tunnel dal quale venivano i rumori. Era spaventato. La folle musica del flauto, le urla sporadiche di Loplop, e soprattutto quel grattare costante e ritmato contro i mattoni: tutti questi suoni continuavano a sentirsi da qualche minuto. Erano forti, e così vicini da terrorizzarlo. Si guardò intorno. Non sapeva dove era finito. Giù, da qualche parte, seppellito nelle vastità del sistema fognario. Si fece coraggio, lentamente e in silenzio trascinò la testa oltre il bordo di mattoni. Sulle prime, riuscì a distinguere solo i ratti. Un campo di ratti, milioni di ratti: una massa che cominciava a un metro o due dall'ingresso del tunnel e si moltiplicava, corpi su corpi, ratto su ratto, una brusca salita di piccoli ventri, toraci e zampe. Una montagna semovente, quelli che cadevano venivano rimpiazzati da carne fresca, e la legge di gravità era sconfitta nell'ansia di accrescere quel pendio impossibilmente ripido. I ratti ribollivano uno sull'altro. Si muovevano a tempo, si muovevano all'unisono. Tutti insieme calavano la zampa anteriore destra, poi tutti insieme la sinistra. E poi quelle posteriori, sempre a ritmo. Si artigliavano a vicenda, squarciavano uno la pelle dell'altro, calpestavano i più piccoli e i moribondi - ma erano tutti una singola unità. Si muovevano insieme, al ritmo di quella musica odiosa. Il Pifferaio non c'era. Sull'altro versante della montagna di ratti, Saul scorse Re Ratto. Non gli vide il viso, ma il corpo si muoveva seguendo lo stesso ritmo del suo popolo ribelle, e danzava con la stessa intensità svampita, rigido e spasmodico e perfettamente a tempo con la musica. Loplop strillò ancora e ancora, e Saul lo intravide, una disperata figura davanti a Re Ratto, gli frustava il petto coi pugni. Lo stava spingendo, cercava di farlo indietreggiare, ma Re Ratto continuava con quella sua rigida danza da zombi. E, al di là di quei due, qualcosa penzolava dal soffitto... qualcosa che, si accorse Saul, sbucava da un condotto che portava su alle strade. Una scatola nera che dondolava a un'angolazione impossibile, la maniglia legata a una corda sporca... Un radiolone. Saul sgranò gli occhi, sbalordito. Quello stronzo non ha neppure bisogno di essere qui, pensò. Entrò barcollando nel tunnel e si avvicinò alla massa di corpi ribollenti. La musica del flauto era spaventosa, alta, veloce e folle come una giga irlandese suonata all'inferno. Saul avanzò lentamente. Cominciò a superare i primi gruppi di ratti. Il grosso stereo portatile dondolava leggermente. Saul guadò il mare di roditori. Ce n'erano già tanti, intorno a lui, e doveva ancora percorrere almeno due metri. Era come se tutti i ratti delle fogne si fossero dati appuntamento lì; bestie mostruose lunghe una trentina di centimetri e cuccioli frignanti, neri e marroni, si schiacciavano a vicenda, si uccidevano l'un l'altro nell'ansia di raggiungere la musica. Saul si spinse avanti, sentì i corpi che gli si contorcevano intorno. Migliaia di unghioli lo graffiarono, mai con rabbia, solo per l'estasi della danza. Sotto quei ratti vide che ce n'erano altri strati che si muovevano più lentamente, stanchi e morenti; e sotto ancora c'erano ratti che non si muovevano più. Saul camminava immerso fino al ginocchio nei cadaveri dei roditori. Re Ratto non si girò, rimase lì a danzare, di nuovo alla guida del suo popolo. Loplop vide Saul. Strillò e spinse via Re Ratto, si lanciò attraverso la parete vivente di roditori contro Saul. Era devastato. Il suo completo era sporco e a brandelli. Il viso era contorto dai guizzi di rabbia e confusione. Avanzò guadando per altri due, tre passi, poi vacillò sotto il peso di quei corpi incantati. Andò sotto, annegò nella massa ribollente. Saul lo ignorò, sprezzante, disgustato. Ma anche lui aveva difficoltà a muoversi; si fece strada fra i ratti, uccidendoli a ogni passo, di questo ne era sicuro, ma per quanto gli dispiacesse era inevitabile. Vacillò, ritrovò l'equilibrio. Il flauto cacofonico era assordante. Saul cadde improvvisamente su un ginocchio, e i ratti lo usarono come trampolino, saltavano dal suo corpo e cercavano di volare verso lo stereo dondolante. Saul imprecò, si rimise faticosamente in piedi, cadde di nuovo. Cominciava ad arrabbiarsi, si sollevò facendo volar via i ratti. Poco lontano vide la penosa figura del corpo di Loplop, che ballonzolava sotto uno strato di ratti cercando invano di rialzarsi. Saul si dimenò, e piccoli corpi marroni volarono vorticanti. Non riusciva a raggiungere il grosso stereo portatile. Dava forti strattoni coi piedi, che gli sembravano risucchiati con forza come nelle sabbie mobili. Ruggì, improvvisamente furibondo, si trascinò inesorabile fra i ratti ammassati, inciampò di nuovo, si liberò con forza e si spinse avanti, superò Re Ratto e arrivò dove i roditori si diradavano e lo stereo penzolava a meno di due metri da terra. Fece per prenderlo, e vide Re Ratto. Smise di muoversi, sbalordito. Re Ratto era come in trance, la bocca mollemente aperta, gli arti che oscillavano in modo vago, spoglio di qualsiasi dignità, la bava che scendeva a strisce spezzate dalla mandibola. Saul lo fissò, affascinato e inorridito. Odiava Re Ratto, odiava quello che aveva fatto, ma una parte di lui era terrorizzata nel vederlo privato di ogni potere. Si girò e afferrò il radiolone penzolante, tirò forte, spezzando la corda. Poi lo sbatté con violenza contro il muro. La musica si arrestò all'istante. Plastica e metallo si riversarono dallo stereo distrutto. Saul lo sbatté altre due volte contro i mattoni. Gli altoparlanti esplosero fuori dai loro alloggi. Un nastro volò via dal devastato scomparto per le cassette. Saul si girò a guardare la moltitudine lì raccolta. Erano tutti immobili, confusi. La comprensione e la consapevolezza parvero inondarli tutti insieme. In preda al panico, in una raffica terrorizzata, i ratti emisero un sibilo comunitario e sparirono, zampettando uno sull'altro, resi goffi dai corpi dei caduti. La montagna crollò e svanì. I ratti deboli e feriti provarono a seguire i loro simili. La prima ondata era già sparita; poi la seconda, zoppicante; poi la terza ondata, i ratti morenti che si trascinarono via lasciandosi dietro una striscia di sangue. Il terreno era ancora coperto di corpi. Cadaveri ammassati su più strati. Loplop strisciò in un angolo. Re Ratto fissò Saul. Saul lo guardò per un momento, poi tornò a concentrarsi sullo stereo distrutto. Rovistò nel fango in cerca della cassetta. La pulì, guardò l'etichetta. Flauto 1, diceva. Era scritta a mano. Nella grafia di Natasha. «Oh merda» gridò Saul, e spinse la testa nella piega del braccio. «Oh merda, lasciali stare, stronzo» mormorò. Sentì che Re Ratto avanzava verso di lui. Alzò bruscamente lo sguardo. Re Ratto era a disagio. Si muoveva con arti irrigiditi dalla deferenza, la bocca incurvata dal risentimento. Saul si rese conto che quell'essere era intimorito. Annuì. «Per me è solo rumore» gli sussurrò. Annuì di nuovo, e vide Re Ratto sgranare gli occhi. «Solo rumore.» Loplop strillò quando vide Saul, corse verso di lui sbattendo le braccia e i cenci che aveva addosso, incespicando. Re Ratto trasalì. Saul si scansò agilmente dalla carica di Loplop, e guardò l'Uccello Superno che scivolava nel fango, continuava ad avanzare caracollando e cadeva battendo la testa contro il muro. Saul fece un cenno a Re Ratto e arretrò di qualche passo. «Tieni sotto controllo quel figlio di puttana!» gridò. Loplop tentò di rialzarsi, e intanto continuava a strillare, a lanciare le sue grida inarticolate. Re Ratto andò a grandi falcate verso il punto in cui Loplop era scivolato nel fango e lo prese per il bavero. Gli diede uno strattone, trascinandoselo dietro sul viscido fondale delle fogne. Loplop si dimenò piagnucolando. All'entrata del tunnel Re Ratto gli si inginocchiò davanti, tenne le dita aperte davanti al suo viso. Saul non capiva se gli stava parlando o se lo teneva fermo solo con la forza dei suoi occhi. Fra i due passò un qualche tipo di comunicazione. Loplop guardò oltre Re Ratto, guardò Saul. Sembrava spaventato e rabbioso. Re Ratto riconquistò la sua attenzione e parve dire qualcosa, poi gesticolò. Gli occhi di Loplop tornarono a puntarsi su Saul, e la stessa rabbia di prima parve riempire l'Uccello Superno, che tuttavia arretrò, si allontanò verso i tunnel e scomparve. Re Ratto si girò verso Saul. E mentre quello camminava fra i cadaveri dei ratti, Saul vide che aveva ritrovato la sua andatura furtiva. Si era ricomposto. «Di nuovo insieme, allora?» gli chiese Re Ratto con disinvoltura. Saul lo ignorò. Guardò in alto, verso il condotto dal quale aveva strappato via lo stereo. Diversi metri più su era visibile la griglia di un tombino, e poi il nero chiazzato di smorto arancione della città notturna. C'era qualcosa all'interno di quello stretto condotto. «Allora perché sei qui, socio?» chiese Re Ratto, la sua noncuranza palesemente fasulla. «Vaffanculo» rispose Saul a voce bassa. Si alzò in punta di piedi, si allungò verso quel tunnel verticale. Toccò l'angolo di un pezzo di carta che sbatacchiava mosso dal vento. Lo prese, lo tirò delicatamente, ma riuscì solo a strappare un piccolo frammento. Abbassò per un attimo lo sguardo. Re Ratto era fermo davanti a lui, le braccia sul petto in una posizione insicura. Saul si guardò intorno, guardò i cadaveri. «Un'altra bella dimostrazione delle tue capacità di condottiero, eh, papà?» «Vaffanculo, piccolo mezzosangue pisciasotto, io ti ammazzo...» «Ah, datti una calmata, vecchio» disse disgustato Saul. «Hai bisogno di me, lo sai tu e lo so io, quindi smettila con queste stupide minacce.» Tornò a concentrarsi sul condotto. Saltò e afferrò la parte superiore di quel pezzo di carta, tirandolo giù con sé quando ricadde. Se lo ritrovò in mano. Lo aprì. Era un poster. L'aveva fatto qualcuno con Adobe Illustrator, un'estetica da scuola superiore e troppo tempo libero. Sfarzoso e caotico, una profusione di caratteri diversi di dimensioni differenti, informazioni che si ammassavano confuse e dettagli che lottavano fra loro per trovare spazio. Un disegno essenziale occupava gran parte del foglio: un uomo grottescamente muscoloso con gli occhiali da sole che se ne stava impassibile dietro un bancone da dj con due piatti. Teneva le braccia incrociate e le scritte caotiche gli esplodevano tutto intorno. JUNGLIST TERROR!!! esclamavano. UNA NOTTE DI ESTREMA CATTIVERIA DRUM AND BASS! INGRESSO £10, continuavano, e davano l'indirizzo di un club all'incrocio fra Elephant e Castle, nei ghetti di South London; e una data, la notte del primo sabato di dicembre. FEATURING DA CREAM OF DA CROP, THREE FINGERS, MANTA, RAY WIRED, RUDEGIRL K, NATTY FUNKAH... Rudegirl K. Quella era Natasha. Saul si lasciò sfuggire un grido. Si piegò in due, gli mancava il fiato. «Ci sta avvisando» sibilò a Re Ratto. «Ci sta invitando.» C'era un messaggio scarabocchiato in fondo al poster, un'aggiunta con una strana grafia elaborata. Special guest Fabe M!, proclamava. Gesù santo, se è patetico!, pensò Saul. Si accasciò lentamente contro il muro, il poster stretto in mano. Fabe M! Guardalo, pensò Saul, cerca di essere divertente, ma questo non è il suo ambiente, non sa che fare, non sa giocare con le nostre parole... La cosa gli dava un oscuro conforto. Nonostante la triste consapevolezza che i suoi amici erano nelle mani di questa creatura, questo mostro, questo avido spirito, provava una sensazione di trionfo per l'inettitudine che il suo nemico aveva mostrato nell'usare il loro gergo. Aveva cercato di fare lo sciolto, di scribacchiare un messaggio in stile drum and bass, ma la lingua non gli era familiare e ci era inciampato. Fabe M! suonava stupido e forzato. Voleva far sapere a Saul che aveva preso Fabian, che Fabian sarebbe stato al club, ma quello non era il suo terreno di gioco, e la goffa imitazione del linguaggio ne era una prova. Saul si ritrovò a ridacchiare, quasi mestamente. «Il bastardo ha chiuso coi giochetti.» Accartocciò il foglio e lo lanciò contro Re Ratto, che se ne stava immobile poco lontano, nervoso, risentito. Re Ratto lo afferrò al volo. «Lo stronzo ci sta dicendo di andare lì e provare a salvarli» fece Saul mentre Re Ratto apriva il manifesto. Saul lo spinse via, e se ne andò spostando coi piedi i cadaveri dei ratti. «Si comporta come il cattivo di una cazzata di film di James Bond» continuò. «Vuole me. Sa che andrò da lui se usa i miei amici come esca.» «E allora qual è la mossa da ratto?» domandò Re Ratto. Saul si girò a fissarlo. E all'improvviso seppe che per Re Ratto i suoi occhi erano invisibili come lo erano per lui quelli di Re Ratto. «Mi stai chiedendo cosa ho intenzione di fare?» gli chiese lentamente. «Una trappola è una trappola solo se non sai che c'è. Se lo sai, allora è una sfida. Ho intenzione di andarci, ovviamente. Andrò al Junglist Terror. Per salvare i miei amici.» Sentì quella reazione interiore che l'aveva turbato in precedenza, una parte di sé che gli diceva cazzo, non ci andare, non è più un tuo problema. Quello era il sangue di Re Ratto. Saul non gli avrebbe dato retta. Io sono il frutto delle mie azioni, pensò con rabbia. Ci fu un lungo silenzio fra i due. «Sai una cosa?» disse infine Saul. «Penso che dovresti venire anche tu. E credo che ci verrai.» 25 Squadroni di ratti si sparsero per Londra. Saul arringava le sue folle in vicoli fetidi, dietro grandi bidoni di plastica. Si scatenava contro il Pifferaio, diceva ai ratti che era giunto il loro momento. I massicci ranghi dei roditori se ne stavano fermi e tremanti, ispirati. Arricciavano il naso, sentivano l'odore della vittoria. Le parole di Saul si frangevano su di loro come onde, li annegavano. Saul comunicava con i ratti tramite le intonazioni; le bestiole sapevano che lui le stava comandando, e dopo secoli di furtivo rancore erano diventate coraggiose, piene di un fervore millenario. Saul gli ordinò di prepararsi. Ordinò di cercare il Pifferaio, di tornare da lui con le informazioni, di trovare i suoi amici. Li descrisse, l'uomo di colore e la ragazza bassa tenuti in ostaggio dal Pifferaio. Ai ratti non importava niente di quegli umani prigionieri. Rappresentavano solo una missione assegnatagli da Saul. «Siete ratti» disse lui, il labbro inferiore sporto in fuori e il mento all'insù come Mussolini. I roditori lo guardavano, una massa cangiante di seguaci che lo scrutavano dalle nicchie e le fessure del cantiere edile nel quale si erano adunati. «Siete esseri furtivi, striscianti, siete ladri e scassinatori. Non accetterò che abbiate paura di essere visti, non accetterò che abbiate paura della vendetta del Pifferaio. Perché dovrebbe vedervi? Voi siete ratti... se vi vede, allora siete il fallimento della vostra specie. State nascosti, strisciate negli spazi intermedi, e trovatelo, e poi venitemi a dire dov'è.» I ratti erano ispirati. Bramavano di seguire il suo comando. Lui li congedò con un ampio cenno della mano, e i roditori si sparpagliarono pieni di un effimero coraggio. Saul sapeva che fuori dalla portata della sua voce la paura sarebbe rapidamente tornata. Sapeva che i ratti avrebbero esitato. Sapeva che avrebbero rallentato mentre scalavano una parete, si sarebbero guardati ansiosamente intorno aspettando che lui gli urlasse di andare avanti, e sapeva che avrebbero fallito. Sapeva che si sarebbero rintanati nelle fogne finché non li avesse trovati e incitati a uscire di nuovo. Ma forse uno di loro sarebbe stato più coraggioso o fortunato. Magari uno dei suoi ratti avrebbe scalato il muro che custodiva il rifugio segreto del Pifferaio, si sarebbe fatto strada attraverso il filo spinato, avrebbe zampettato lungo tubi e cavi, avrebbe attraversato una zona desolata e l'avrebbe trovato. Da qualche parte, strizzati negli alloggi dei condizionatori d'aria in cima a un edificio finanziario nel cuore della City, o in periferia in una tana sigillata dal bitume sotto un ponte della ferrovia, o in una stanza senza finestre in un ospedale deserto dopo Neasden, o nel caveau ipertecnologico di una banca a ovest di Hammersmith, o in una soffitta sopra una sala da bingo a Tooting, il Pifferaio teneva rinchiusi Natasha e Fabian aspettando che passasse la settimana che mancava per il Junglist Terror. Saul sospettava che il Signore della Danza avrebbe cercato di evitare lo sguardo di ratti, ragni e uccelli. Non che quel mostro avesse paura dei suoi avversari, ma non aveva senso metterli al corrente della sua presenza. Aveva lanciato la sfida, gli aveva annunciato la notte in cui sarebbero morti. Il Pifferaio li aveva invitati alla loro stessa esecuzione. Forse gli importava solo di Saul, il mezz'e mezzo, l'uomo ratto che lui non poteva controllare, ma di sicuro immaginava che ci sarebbero stati anche Anansi, Re Ratto e Loplop. Questi tre non erano coraggiosi né fieri. Non avevano vergogna a rifiutare una sfida. Ma sapevano che Saul era l'unica creatura che il Pifferaio non poteva controllare, Saul era la loro unica occasione, e sapevano che dovevano essere lì ad aiutarlo. Se non sopravviveva lui, non sopravvivevano loro. I ratti si sparpagliarono in tutta Londra. Saul rimase da solo, fra macerie e impalcature. Era in piedi al centro di un vasto paesaggio in rovina, un angolo di Londra che pareva sventrato dalle bombe e si celava dietro i cartelloni pubblicitari, a portata di udito da Edgware Road. Uno spiazzo di dodici metri per dodici, con una moquette di mattoni sbriciolati e vecchie pietre e circondato dalle facciate posteriori dei palazzi. Su un lato dello spiazzo, un alto steccato nascondeva la strada che fiancheggiava il cantiere, e sopra lo steccato torreggiavano i consunti muri di mattoni di botteghe e case antiche. Saul guardò in quella direzione, in alto. Su quel lato le finestre erano circondate da ampie intelaiature, marcescenti ma decorate, fatte apposta per essere viste. I muri che lo circondavano su tutti gli altri lati erano vulnerabili. Costituivano il ventre molle degli edifici, cedevole sotto quel carapace esteriore. Lontano dalle facciate dei palazzi, Saul era circondato da grandi e piatte distese di mattoni, finestre che si aprivano a casaccio lungo semplici pareti. Vista da dietro, colta di sorpresa, la città si mostrava nuda in tutta la sua funzionalità. Quel punto di osservazione era pericoloso per l'osservatore stesso, oltre che per la città. Solo guardandola da quell'angolazione era possibile credere che Londra era stata costruita mattone su mattone, che non era un parto della sua mente. Ma alla città non piaceva lasciarsi scoprire a quel modo. Non appena la vide chiaramente nella sua natura di artefatto, la sentì che si compattava contro di lui. Saul e la città si fronteggiarono. Saul vide Londra da una prospettiva che la città non poteva difendere, l'aveva colta con la guardia abbassata. Aveva già provato una sensazione simile, quando si era separato da Re Ratto, quando aveva capito di essere scivolato oltre i confini della città; e già allora aveva compreso che quella violazione faceva della città un suo nemico. Le finestre che incombevano su di lui parvero rammentarglielo. In un angolo dello spiazzo se ne stavano acquattati misteriosi macchinari edili, pile di picconi e materiali da costruzione, sacchi di cemento coperti con teli di plastica azzurra. Sembravano sulla difensiva, sopraffatti. E lì davanti c'erano i resti dell'edificio che era stato abbattuto. Non rimaneva che una sezione della facciata anteriore, un singolo strato di mattoni con buchi spalancati e spogli del vetro al posto delle finestre. Sembrava un miracolo che rimanesse in piedi. Saul percorse il terreno martoriato verso quella parete. C'erano luci accese in alcune delle stanze che gli incombevano tutto intorno, e mentre camminava in silenzio colse scorci di movimento qua e là. Non aveva paura. Non credeva che potessero vederlo, aveva sangue di ratto nelle vene. E se anche qualcuno l'avesse scoperto, forse si sarebbe sorpreso di vedere un uomo che vagava sotto la luce dei lampioni nello spazio proibito di un palazzo nascente, ma a chi poteva raccontarlo? E se, cosa poco credibile, qualcuno avesse chiamato la polizia, Saul poteva semplicemente arrampicarsi e sparire. Aveva sangue di ratto nelle vene. Dite alla polizia di chiamare quelli della derattizzazione, pensò. Potrebbero avere qualche possibilità in più. Si fermò sotto quella facciata solitaria. Distese le braccia verso l'alto, si preparò ad arrampicarsi anche lui sopra la città, a unirsi ai suoi emissari nella ricerca. Non credeva di poter trovare Natasha, Fabian o il Pifferaio, ma non poteva fare a meno di cercarli. Assecondare i piani del Pifferaio significava rinunciare ai propri poteri, diventare un collaborazionista. Se doveva scontrarsi col Pifferaio sul terreno da quest'ultimo designato, allora si sarebbe trascinato fin lì, controvoglia, con rabbia. Sentì un rumore venire dall'alto. Una figura entrò oscillando nella sua visuale, dietro una finestra vuota. Saul rimase immobile. Era Re Ratto. Non ne fu sorpreso. Re Ratto lo seguiva spesso, aspettava che i roditori se ne fossero andati e poi riversava il proprio disprezzo sui tentativi di Saul, lo derideva con un'insolenza priva di vita, incoerente per la rabbia che gli scaturiva dal comportamento di quegli stessi animali che un tempo gli obbedivano. Re Ratto si aggrappò al suo piccolo trespolo con la mano destra. Si accovacciò, il braccio sinistro penzoloni in mezzo alle gambe, la testa piegata sulle ginocchia. Vedendolo, Saul pensò a un eroe dei fumetti: Barman, o Daredevil. Stagliato lì in quella finestra devastata, Re Ratto sembrava il riquadro di apertura di una graphic novel epica. «Che vuoi?» gli chiese infine. In un fluido movimento da serpente, Re Ratto uscì dalla finestra e atterrò ai piedi di Saul. Piegò le ginocchia all'impatto col terreno, poi si raddrizzò lentamente di fronte a lui. Aveva il viso distorto dalla rabbia. «Allora, a quale stupido gioco da coglioni stai giocando, compare?» «Vaffanculo» rispose Saul, e gli diede le spalle. Re Ratto lo afferrò e lo fece girare su sé stesso, di nuovo faccia a faccia con lui. Saul schiaffeggiò le mani che lo tenevano, gli occhi sgranati e pieni di rabbia. Per un orribile e scomodo istante Saul e Re Ratto si fissarono, spalle squadrate, pugni pronti a colpire. Lentamente e con un gesto misurato, Saul alzò una mano e la mise sul petto di Re Ratto, spingendolo leggermente all'indietro. Si sentiva ribollire di rabbia, spinse di nuovo, ringhiò e provò a farlo cadere. Gli diede un pugno, forte e improvviso, e nella mente gli scorrevano immagini di suo padre. Provò il disperato desiderio di uccidere Re Ratto. Era sconvolto dalla velocità con cui l'odio poteva sopraffarlo. Re Ratto vacillò leggermente su quel terreno irregolare, e Saul si abbassò a prendere un mezzo mattone. Si lanciò su Re Ratto, frustando brutalmente l'aria con la sua nuova arma. Mirò alla testa, lo colpì e lo mandò a terra, ma quello sibilò già mentre crollava scomposto, poi rotolò dolorosamente sul terreno frastagliato e slanciò le gambe verso Saul, facendolo cadere. La lotta diventò un'indistinta violenza, un vorticare di braccia e gambe, unghie e pugni. Saul non mirava più, non pensava; attaccava alla cieca, in preda alla rabbia, e sentiva i colpi e i graffi del nemico ammaccarlo e squarciargli la pelle. Da un taglio pericoloso sotto un occhio esplose il sangue, e la testa prese a girargli. Saul abbatté di nuovo il mattone, ma Re Ratto non c'era più; la sua arma finì contro una pietra e si sbriciolò. I due rotolarono uno avvinto all'altro. Re Ratto sgusciò dalla presa di Saul e gli girò intorno come un tafano, tagliuzzandolo con centinaia di crudeli unghiate e saltellando fuori dalla portata dei suoi colpi. Saul era sopraffatto dalla frustrazione. Smise all'improvviso di portare i suoi frenetici attacchi e urlò un'imprecazione. Si allontanò mettendo le macerie fra sé e Re Ratto. Un altro pericoloso combattimento fasullo. Saul non poteva uccidere Re Ratto; era troppo veloce e troppo forte, e si rifiutava a sua volta di lottare davvero con lui per non rischiare di ucciderlo. Re Ratto lo voleva vivo, malgrado l'odio ringhiante che provava per il modo in cui i ratti lo seguivano e per come si rifiutava di dargli retta. Re Ratto gli urlò qualcosa di sprezzante. Saul non riuscì neppure a sentire le parole. Il sangue si riversava dai tagli sulla faccia e lui si pulì mentre cominciava a correre, con sicurezza malgrado le asperità del terreno. Si lanciò contro uno dei muri che lo sovrastavano, zampettò sulla cedevole superficie, scivolando intorno a quelle finestre disadorne, lasciando una lunga strisciata di sangue e terreno a segnare il suo percorso fra i mattoni. Si girò un attimo a guardarsi indietro. Re Ratto sedeva sconsolato sulle grandi pile di cemento. Saul distolse lo sguardo e si avviò verso le sommità di Londra. Si guardava intorno mentre saliva, e a volte si fermava e restava immobile. In cima a una scuola, da qualche parte dietro Paddington, vide le crude luci di sicurezza riflettersi su una ragnatela mossa dal vento e tesa sotto la ringhiera che correva intorno al tetto. La fragile struttura setosa era vuota e da tempo abbandonata, ma lui si stese a terra e si guardo intorno. C'erano altre ragnatele più piccole sotto quella, ancora abitate e meno visibili senza gli strati di polvere. Saul abbassò le labbra verso queste ragnatele e parlò sapendo che la sua voce sarebbe stata insieme lontana e intima, come quella di Re Ratto. I ragni erano immobili. «Ho bisogno che adesso facciate quello che vi dico» sussurrò. «Ho bisogno che troviate Anansi, il vostro capo. Ditegli che lo sto aspettando. Ditegli che ho bisogno di vederlo.» Le creaturine rimasero a lungo immobili. Sembravano esitanti. Saul si abbassò di nuovo. «Andate,» disse «passate parola.» Ci fu un altro momento di esitazione, poi i ragni, sei o sette, piccoli e fieri, partirono nello stesso istante. Lasciarono insieme le loro ragnatele, muovendosi su lunghi fili, un reparto di forze speciali in miniatura che si calarono dalle loro corde e sparirono lungo il fianco dell'edificio. Fabian era alla deriva, trasportato dalle onde. Era imprigionato nei meandri della sua stessa mente. Di tanto in tanto anche il corpo si faceva vivo, con un peto, un dolore o un prurito, ma per lo più era come se non ci fosse. Fabian non era consapevole di nulla tranne che di un perpetuo movimento, un incessante susseguirsi di beccheggi e straorzate. Non sapeva se era il corpo o solo la mente a essere cullato da quel movimento liquido. Quel rollio ipnagogico aveva un sottofondo di drum and bass. Una colonna sonora che non si fermava mai, la stessa traccia cupa e slavata che aveva sentito sulle scale di casa di Natasha. A volte Fabian vedeva il volto della sua amica. Natasha si piegava su di lui, la testa che ciondolava delicatamente a tempo coi beat, gli occhi sfocati. A volte il volto era quello di Pete. Fabian sentiva la zuppa che gli gorgogliava in gola e intorno alla bocca, e inghiottiva obbediente. Per la maggior parte del tempo, se ne stava steso e si arrendeva al dondolio che sentiva nel cranio. Poteva vedere quasi tutto quando si limitava a stare sdraiato e ad ascoltare la jungle che filtrava da qualche parte lì vicino, torcendoglisi intorno in quello stanzino scuro, opprimente e fetido di marcio. Passava un sacco di tempo guardando la sua opera, il suo work in progress. Non era sempre sicuro che fosse davvero lì, ma quando ci pensava e si rilassava al ritmo dei beat, il quadro inevitabilmente compariva, e lui allora poteva fare piani, scarabocchiare aggiunte a carboncino in ogni angolo. Modificare quella tela era davvero facile. Fabian non ricordava quasi mai il momento in cui effettivamente ci metteva sopra le mani, ma i cambiamenti apparivano sempre, luminosi e perfetti. E lui diventava sempre più ambizioso con quelle migliorie, tornava sui passi già mossi, riscriveva il testo al centro dell'opera. E in men che non si dica il messaggio era cambiato, irriconoscibile, liscio e perfetto come la computer graphic, e Fabian si ritrovò a fissare la scritta che proprio non ricordava di aver scelto. Wind City, diceva. Ingoiò il cibo che sentì di avere in bocca e ascoltò la musica. Natasha passava gran parte del tempo con gli occhi chiusi. Non aveva nessun bisogno di aprirli. Le dita conoscevano ogni centimetro della tastiera, e lei passava il tempo a suonare Wind City, a regolare i valori dei suoni, ad apportare cambiamenti lievi e sottili che si adattavano alle esigenze del suo umore. Di tanto in tanto apriva gli occhi e vedeva con stupore che si trovava in un ambiente sconosciuto, al centro di uno spazio scuro e fetido, e che Fabian steso lì vicino danzava in orizzontale, con il cibo che gli si seccava sulla faccia, e che dopo tutto lei non era davvero davanti alla tastiera. Ma quando regolava i valori di Wind City i cambiamenti erano reali, la canzone obbediva alla sua volontà, e allora Natasha chiudeva gli occhi e continuava a lavorare, le dita volavano sopra i tasti. A volte Pete veniva a darle da mangiare, e allora lei gli faceva sentire i risultati del suo lavoro, sempre con gli occhi chiusi. * * * I ratti avevano ceduto a paura e confusione. Le grandi squadriglie partite all'inizio della notte si erano decimate, si erano ritirate nelle fogne, ma qua e là i più temerari proseguivano la cerca, come Saul aveva sperato. Nelle strade di Campbell rovistarono fra le catacombe di vecchie chiese. Sulla Isle of Cogs corsero oltre Blackwall Basin e perlustrarono il decrepito centro amministrativo. I ratti si fecero strada lungo la grande fessura dell'estensione della Jubilee line, oltre gli enormi macchinari che scavavano tunnel nella terra. I loro numeri andavano scemando. Col passare della notte, erano sempre più quelli che cedevano alla fame, la paura o la dimenticanza. Non riuscivano più a capire perché correvano così tanto. Non ricordavano più l'aspetto di quelli che dovevano trovare. Uno dopo l'altro, tornarono strisciando nelle fogne. Alcuni caddero preda di cani e gatti. Ben presto rimase solo una manciata di ratti in giro per Londra. «Uccellolino dice me tu vuole parlare, ragazzo.» Saul alzò lo sguardo. Anansi si calò dal ramo di un albero sopra di lui. Si muoveva con un'eleganza che smentiva le sue dimensioni e il peso, scivolava giù lungo una delle sue corde mantenendo il pieno controllo. Saul si poggiò all'indietro, sentì la fredda consistenza della lapide. Era seduto in silenzio in un piccolo cimitero, ad Acton. Uno spazio angusto a cavallo della ferrovia, infilato dietro un piccolo quartiere industriale. Era sovrastato su tutti i lati da brutte strutture, un grottesco insieme di fabbriche piatte e depositi di periferia, fuori luogo in quella zona residenziale. Saul aveva vagato a lungo per West London, ed era entrato nel cimitero per mangiare e riposarsi, lì fra tutti quei morti urbani. Le lapidi erano banali, parevano chiedere scusa ai defunti. Anansi atterrò silenziosamente a un paio di metri da Saul, superò impettito le grigie pietre tombali e si accovacciò accanto a lui. Saul lo guardò, lo salutò con un cenno del capo. Non gli offrì nessuno dei vecchi frutti che aveva recuperato. Sapeva che non li avrebbe accettati. Rimase seduto a mangiare. «E così è stato davvero un uccellino, 'Nansi?» chiese con calma. «Come sta Loplop?» Anansi si girò di scatto. «Lui ancora grida con rabbia, ragazzo. Lui pazzo, anche. Loro non capisce, loro, uccelli. Lui perde suo regno un'altra volta, pensa che tu portato via.» Anansi si strinse nelle spalle. «Quindi noi non ha uccelli. Solo miei ragnolini e ratti, e tu e me.» Saul morse la sua mela ammaccata. «E Loplop?» chiese, e poi fece una pausa. «E Re Ratto? Loro saranno lì con noi? Verranno anche loro?» Anansi si strinse di nuovo nelle spalle. «Loplop è niente, che lui viene o non viene. Re Ratto? Tu dice me, ragazzo. Lui è tuo papà...» «Ci sarà» disse piano Saul. I due rimasero seduti in silenzio per un po'. Alla fine Anansi si alzò e andò allo steccato davanti a loro, guardò la ferrovia sottostante. «Ho mandato i ratti a cercare il Pifferaio,» spiegò Saul «ma hanno fallito. Adesso probabilmente se ne stanno tutti seduti a riempirsi la pancia. Avranno dimenticato cosa volevo da loro...» Sorrise senza alcuna gioia. «Dovremo affrontarlo secondo le sue regole.» Anansi non disse niente. Saul sapeva a cosa stava pensando. Il ragno era costretto ad andare al Junglist Terror, perché ci sarebbe andato Saul, che rappresentava l'unica possibilità per Anansi di sconfiggere il Pifferaio, ma era una possibilità minima, e Anansi lo sapeva; sapeva che sarebbe andato incontro a una trappola, che avrebbe fatto esattamente ciò che il Pifferaio voleva facesse. Ma non aveva scelta. Perché se lui non andava lì, allora Saul aveva ancora meno probabilità di sconfiggere il nemico, e se Saul falliva, allora il Pifferaio avrebbe sconfitto tutti gli altri, avrebbe straziato Anansi e l'avrebbe ucciso. Era un paradosso. Anansi, Re Ratto, loro erano animali. L'istinto di autoconservazione era la loro legge totale. E questa legge adesso li costringeva ad andare al Junglist Terror. Incontro a una morte quasi certa. E tutto perché doveva andarci Saul, per salvare i suoi amici umani, perché Saul si rifiutava di agire da animale. Saul stava per uccidere Anansi. Lo sapevano entrambi. Stava per uccidere Anansi, Loplop e Re Ratto, e stava per morire a sua volta, e tutto nel tentativo di dimostrare che non era il figlio del ratto suo padre. Anansi si girò di nuovo verso Saul e scosse leggermente il capo. Saul lo guardò di rimando. «Parliamo un po' di quello che dovremo fare, 'Nansi» gli disse. «Facciamo qualche piano... non possiamo lasciare che vada tutto secondo le idee di quello stronzo.» Avevano i ragni, avevano i ratti... avevano Saul. Il Pifferaio avrebbe dovuto fare una scelta. Uno degli eserciti sarebbe stato sconfitto non appena si fossero tutti gettati nella mischia, ma il Pifferaio doveva fare una scelta. Anansi e le sue truppe avevano una possibilità su due di restare liberi dall'incantesimo del Pifferaio. E lo stesso valeva per i ratti. Una manciata di ratti ancora scorrazzavano per Londra in cerca di... qualcosa... Non ricordavano esattamente cosa. Questi esemplari erano l'orgoglio della loro nazione. Erano i più coraggiosi, i più grassi, i più forti e lustri, i capi-branco. Vagavano per le acque, sinuosi come foche. Uno schizzò come un paffuto proiettile lungo l'Albert Embankment. Era risalito dalle cucine del St Thomas Hospital, vicino Waterloo, lì sul South Bank, lungo il fiume. Aveva rubato del cibo per conservare le forze, aveva rovistato nei solai e nelle cantine. Aveva corso come un fantasma nell'ospedale, lasciando impronte nella polvere spessa, insozzando macchinari diagnostici misteriosi e da tempo dimenticati. Era passato nei territori di altri ratti, ma era un animale grande e grosso e la sua era una missione regale. Nessuno osava sfidarlo. Non aveva trovato niente. Se ne uscì dall'edificio. Fuori, all'aperto, zampettò lungo l'argine del fiume verso la scuola di medicina. Il Tamigi scintillava funesto al suo fianco, scorreva untuoso attraverso la città. Sulla riva opposta c'era Westminster Palace, la sede del potere di Londra con le sue assurde merlature. Le tante luci dell'edificio tremolavano sulla pelle del fiume. Il ratto si fermò. Lameth Bridge si stagliava sull'acqua davanti a lui, oscurando il sudicio Tamigi. Una forma indistinta ballonzolava astiosamente nell'acqua accanto al ponte. Una vecchia chiatta, uno dei tanti scafi che punteggiavano il fiume, abbandonata e ignorata. Si sollevava e ricadeva nella corrente, piccole onde come le mani di bambini petulanti che schiaffeggiavano i suoi fianchi untuosi. Il cadavere di un'imbarcazione, il legno nero marcescente, come colto da lebbra, un grande telo cerato che la copriva come un sudario. Il ratto si mosse nervosamente in avanti, si fermò, incerto. Tese le orecchie. Sentiva qualcosa, un rumore debole e sinistro. Suoni che venivano da sotto quel pesante tessuto impermeabile. La chiatta dondolava avanti e indietro. L'acqua la stava digerendo. Ma nel frattempo, prima che il legno si scheggiasse per poi dissolversi nel Tamigi, c'era qualcuno a bordo che stava dissacrando il vascello, ne interrompeva la lunga morte. Due vecchie corde tenevano ancora la chiatta ancorata all'argine del fiume. Una si immergeva con un'elegante curva sotto la superficie, l'altra era ben tesa. Timidamente, il ratto salì sulla fune di ormeggio. E corse sopra l'acqua come un esperto funambolo. Arrivato all'imbarcazione rallentò. Il suo piccolo cervello fu inondato da un senso di premonizione, e la bestiola sarebbe scappata via se avesse potuto girarsi, ma la corda era troppo stretta. Il ratto era condannato a seguire la sua scelta, il suo coraggio impetuoso. La fune era imperlata come una collana, grossi bozzi a mo' di perle per impedire l'avanzata di un ratto. Ma, incapace di girarsi e terrorizzato dall'acqua, il ratto era tenace. Si issò sopra quegli ostacoli finché non gli rimasero uno o due metri di corda da percorrere. Furtivo adesso, silenzioso, il ratto proseguì. I rumori della chiatta erano più netti, un pulsare cupo e ripetuto, un gemito sottile e lamentoso, il cigolare del legno sotto corpi in movimento. Col più leggero dei passi, il ratto salì sulla chiatta. Strisciò lungo la fiancata, cercava un varco nel telo. Sentiva vibrazioni nel legno che non avevano niente a che fare con l'acqua. Correndo sotto il bordo dell'imbarcazione, trovò un punto in cui il telo era tutto spiegazzato, un punto in cui poteva infilarsi nei tunnel delle pieghe del pesante tessuto. Si fece strada in quel labirinto finché non sentì dei mormorii sommessi. Si accorse che la tela cerata intorno a lui era più larga. Col naso che fremeva come impazzito, il ratto strisciò avanti, scrutò l'interno della chiatta. C'era un lezzo incredibile. Un misto di marcio, cibo, corpi e vecchio, vecchio catrame. Il telo era teso su una struttura di pali che trasformava la chiatta in una tenda galleggiante. Il ratto vide il bagliore di una torcia appesa all'intelaiatura. Puntava dritto verso il basso e l'alone di luce era misero, così tutto in quell'ambiente era intravisto, scorto, notato per un istante quando il movimento dell'imbarcazione faceva oscillare la torcia da una parte e poi perso di vista quando l'oscillazione si invertiva. Quello spazio angusto era pervaso dalle sommesse pulsazioni di un basso. In un angolo c'era un uomo steso a terra. Sembrava malato, muoveva gambe e braccia come se stesse ballando, la testa che si dimenava da parte a parte. Vicino a lui, in piedi, c'era una donna girata di spalle. Teneva gli occhi chiusi. Dondolava la testa e muoveva le mani davanti a sé seguendo percorsi astratti e precisi, le dita che volavano a tracciare disegni intricati. Avevano i vestiti sporchi. Le facce emaciate. Il ratto li guardò per un istante. Le descrizioni date da Saul erano confuse nella sua mente, ma capì che quei due erano importanti, capì che doveva comunicare a Saul ciò che aveva trovato. Si girò, pronto a correre. Un piede calò sulla sua via di fuga, tagliandogli la strada verso il telo. Il ratto sfrecciò via, terrorizzato. Corse in tondo nella stanza, che era ormai solo una macchia scura e sfocata, corse fra le gambe della donna in piedi, sotto le braccia dell'uomo disteso, grattando follemente il telo in una frenesia di paura. Poi all'improvviso sentì un rapido fischiettare, un'allegra melodia di marcia, e smise di correre, pieno di meraviglia e stupore. Il fischio si mutò delicatamente nei suoni del sesso, nello sciabordio di cibo grasso e sugoso che cadeva a terra, e il ratto si girò e marciò in direzione della musica, ansioso di trovare tutte queste belle cose. Poi il fischio cessò. Il ratto si ritrovò a fissare gli occhi di un uomo. Il suo corpo era stretto in una morsa. Frenetico, l'animale affondò i denti, spillò sangue, morse le dita che lo immobilizzavano, ma la presa non si allentò. Gli occhi che lo fissavano avevano un'intensità malsana. Il ratto cominciò a strillare di terrore. Ci fu un movimento rapido e improvviso. Il Pifferaio sbatté la testa del ratto contro il pavimento di legno, più e più volte, fino a cancellarne i contorni, fino a trasformarla in un'appendice flaccida e indistinta. Si porto il piccolo cadavere al viso, increspò le labbra. Si chinò verso il radiolone sul pavimento, e abbassò ancor più il volume. Wind City si sentiva ancora, ma adesso era quasi subliminale. Fabian e Natasha si girarono simultaneamente, lo guardarono confusi e stupiti. «Lo so, lo so» disse lui, addolcendosi. «Dovrete impegnarvi di più per sentirla. Ma sono costretto ad abbassare un po' il volume. Stiamo attirando l'attenzione. E non è ancora il momento, giusto?» Sorrise. «Dobbiamo conservarci per il club. Giusto?» Con un piede spostò il radiolone verso di loro. Le batterie esaurite erano sparse ovunque, rotolavano seguendo la corrente. Natasha e Fabian tornarono remissivi nelle loro posizioni. Fabian si stese e cominciò a disegnare. Natasha continuò a suonare Wind City. Entrambi si concentrarono un po' di più sull'udito, e sentirono ciò che cercavano. Il Pifferaio sollevò un lembo del telo con fare circospetto. I suoi occhi chiari scandagliarono l'oscurità intorno alla chiatta. Non c'era nessuno sull'Albert Embankment; Pete vide le luci della Casa del Parlamento. Allungò il braccio e lasciò cadere il corpo del ratto nel Tamigi. Il cadavere girò su sé stesso, una macchia di sporca oscurità come tante in quell'acqua. La corrente lo tirò piano, lo trascinò oltre Westminster, portando il corpo della bestiola lontano, a est. Parte sesta Junglist Terror 26 Notte di jungle. Era nell'aria. I ragazzi vestiti con stile che si erano radunati all'incrocio fra Elephant e Castle lo sentivano. Le nuvole erano basse e molto veloci, colorate dalle luci dei lampioni, si gonfiavano oltre la linea dell'orizzonte. Londra sembrava una città in fiamme. Le auto della polizia turbinavano effimere fra le strade, passavano come un lampo accanto alle altre macchine dirette verso Lambeth, con gli stereo a palla. Stralci di dance e rap, languidi e smorzati, e drum and bass in ogni dove, febbrile e sicura, selvaggia e impenetrabile. I guidatori tenevano un braccio fuori del finestrino e ciondolavano pigramente il capo al ritmo della musica. Le macchine erano zeppe, piene di vestiti costosi e linee di basso. Per questi viaggiatori la serata prendeva vita alle strisce pedonali degli incroci e ai semafori rossi, quando potevano fermarsi, il motore al minimo, i beat al massimo, ed essere visibili in tutta la loro sciccheria. Andavano da incrocio a incrocio, in cerca di posti per stare fermi. Centinaia di slogan esplodevano da centinaia di finestrini di automobile, dichiarazioni urlate e campionate nei classici del genere, centinaia di preludi per la serata. Mr Loveman, urlavano, e Check yo'self. Gangsta. ]ump. Fight the Power. There is a Darkside. I could just kill a man. Six million ways to die. In questa notte, i ragazzi avevano occhi solo per quelli della loro stessa specie. Guidavano e camminavano per strada come conquistadores nei loro abiti Karl Kani, Calvin Klein e Kangol. Fra zaffate di acqua di colonia, gli homeboy e le rudegirl, le posse e i massive reclamavano le strade a sud di Waterloo, passavano accanto agli abitanti del posto come fossero ombre. Si salutavano pugno contro pugno e facendo schioccare le labbra, poi a ranghi compatti si aggiravano per le vie del posto. Ragazzi irlandesi e ragazze caraibiche, sciolti giovani pachistani e gangsta rapper con giubbotti immensi e il cellulare all'orecchio, dj con le borse dei dischi, ragazzini precoci che scimmiottavano la studiata nonchalance dei più grandi... Tutti si facevano strada nella jungle, si facevano strada nella giungla. Qua e là, la polizia si appostava dietro l'angolo. Ogni tanto gli agenti venivano giudicati degni di uno sguardo sprezzante e derisorio, poi il semaforo cambiava e l'autista di turno riprendeva il suo viaggio. I poliziotti li osservavano, sussurravano nelle radio usando il loro codice ingarbugliato. L'aria brulicava dei loro sibili elettronici, avvisi e profezie, ignorati dalla folla e sommersi dai breakbeat urbani. La notte era carica di tensione, piena di sguardi che si incrociavano troppo a lungo. Nelle strade buie, il deposito scintillava. Le luci si riversavano dalle sue fenditure come fosse una chiesa. All'ingresso già si snodava la coda. I buttafuori, uomini enormi coi giubbotti imbottiti, se ne stavano a braccia incrociate come grotteschi gargoyle. Si erano instaurate gerarchie feudali: i servi erano in fila, urlavano davanti ai cancelli, fissavano invidiosi i dj e gli habitué, i ballerini e i protagonisti della scena drum and bass, che passavano disinvolti accanto a loro e mormoravano qualcosa alle guardie. Per i più nobili, non c'era bisogno neppure di controllare la lista degli invitati. Roy Kray e dj Boom, Nuttha e Deep Cover, i loro volti visti su centinaia di manifesti e copertine di CD, venivano fatti entrare senza indugio. Anche i buttafuori con le loro smodate dimensioni si mostravano ossequiosi, la loro impassibilità si faceva per un istante più studiata. Quella notte, il droit de seigneur era vivo e vegeto all'incrocio fra Elephant e Castle. Se uno qualsiasi degli individui lì assemblati avesse guardato in alto, forse avrebbe potuto cogliere lo scorcio di qualcosa che incombeva nel cielo, chiaramente fuori controllo. Una massa di stracci grossa come un uomo che veniva sbatacchiata in aria. Non era alla mercé del vento: nessun vento poteva cambiare direzione con la violenza o la rapidità di quella massa informe, nessun vento poteva trasportare una mole del genere. Loplop, l'Uccello Superno, disegnava archi e curve nel cielo, guardava in giù e fissava la sudicia mappa delle strade, guardava in su e fissava la notte chiazzata d'arancio dalle luci soffuse, cadeva, risaliva, le orecchie piene di un continuo boato. Non sentiva i rumori della città. Non sentiva il ringhio da predatore delle macchine. Non sentiva il tum tum tum emanato dal magazzino. L'intrico di peli e ossicini nelle sue orecchie era esploso, e i canali uditivi erano bloccati dal sangue rappreso. Loplop aveva solo gli occhi, e cercava come meglio poteva, insinuandosi silenzioso fra i palazzi, si appollaiava sulle banderuole, schizzava di nuovo nel cielo. L'aria si stava lentamente raddensando di uccelli. I pochi che erano ancora svegli quando era passato Loplop avevano lanciato i loro richiami, gli avevano dichiarato fedeltà, ma lui non li aveva sentiti. Confusi, gli uccelli si erano levati dalle grondaie e i rami degli alberi, l'avevano seguito, schiamazzanti, spaventati dal suo volo erratico e dal fatto che li ignorava. Corvi grossi e pesanti gli volarono intorno. Loplop li vide e lanciò un grido inarticolato, cercò di riafferrare l'autorità che aveva perduto. Gli uccelli serpeggiavano eleganti uno intorno all'altro, sempre più numerosi. Gli occhi confusi sfrecciavano da parte a parte. Nel mezzo di quel lento volteggiare, Loplop salì di quota, prese velocità, si mosse a zigzag e cadde: una scheggia impazzita. Gli uccelli non potevano obbedire al loro generale. In un'altra zona di Londra si stavano schierando altri eserciti. Le pareti e gli angoli delle case si andavano svuotando. Dai buchi e le fessure di tutta la città sciamavano i ragni. Correvano a milioni, macchioline che sfrecciavano su pavimenti sporchi e nei giardini, scendevano sui loro fili dalle cime dei palazzi. Strisciavano uno sull'altro, una massa repentina e nervosa di neri e marroni. Qua e là i loro squadroni venivano scoperti. Nei vicoli e nelle stanze dei bambini, la notte era punteggiata di strilli improvvisi. Ne morirono molti. Schiacciati, mangiati, dispersi. Gusci di chitina e corpi spiaccicati segnavano il loro passaggio. C'era una scintilla in fondo al cervello dei ragni. Una sensazione che non era la fame, la paura o il nulla che prima li dominavano. Trepidazione? Eccitazione? Vendetta? Le luci della città si riflettevano miniaturizzate negli occhi multipli dei ragni. Occhi ravvicinati e impenetrabili, freddi e distaccati come quelli di uno squalo... tranne questa notte... I ragni tremavano. Nelle terre deserte di South London, Anansi osservava dalle cime dei tetti. Avvertì il cambiamento nell'aria. Sentì la presenza delle sue truppe. Le fogne ribollivano di ratti, spronati fino alla frenesia. Il Principe Ereditario era passato fra loro. Saul aveva diffuso il verbo. Li aveva comandati, controllati, mandati in avanscoperta. I ratti si riversarono nei tunnel come un'improvvisa alluvione. Piccoli flussi tributari si immettevano nel torrente principale, corpo su corpo, grassi e veloci. Scorrevano sotto le strade e sopra la linea dell'orizzonte. Su nel baldacchino della città, nell'aria rarefatta, i ratti balzavano sui muri e fra le pareti divisorie, si arrampicavano sulle tegole e dietro i fumaioli. Il fiume non era un ostacolo: trovarono il modo di attraversarlo quasi senza pause. Lerciume diverso, branchi diversi, un centinaio di odori differenti... tutte le tribù di Londrache correvano verso sud, masticando lordure dimenticate e scossi dall'adrenalina, pronti alla battaglia. La sensazione di aver subito un torto immane era da anni impressa nel loro codice genetico, li consumava come un cancro, e adesso per la prima volta potevano sentire l'odore della cura. I ratti eruttarono da centinaia di migliaia di tane per convergere sulle terre desolate di South London, una moltitudine che graffiava e mordeva, affamata e spaventata, si sforzava di essere coraggiosa. Insidiosi, furtivi, i ratti si raccolsero intorno al deposito e attesero. Il deposito era come la candela di un motore. Scintillava di energia. Era circondato da cerchi invisibili, ondate e squadriglie di ratti e ragni, coronate da uccelli che viravano confusi e compenetrate dalle persone. Il deposito era un magnete. Loplop ancora osservava dall'alto. Anansi scandagliava le cime dei tetti. «Ma dove cazzo è finita?» Three Fingers, nodoso e stizzito, rivolse la domanda a uno dei buttafuori. L'omone scosse il capo. Fingers saltellava da una parte all'altra, frustrato. Il liquido pulsare dei beat e delle linee di basso si gonfiava alle sue spalle. Quasi gli sembrava di potersi sporgere all'indietro senza cadere, come su un cuscino che lo tenesse librato in aria. Era all'entrata del deposito, e scrutava la folla raccolta nel piazzale. Per un po' rimase in cima ai gradini ad aspettare Natasha. Gli altri dj erano arrivati tutti. Fingers aveva già dovuto riarrangiare la scaletta, in caso Natasha non si fosse presentata. Trotterellò giù dalle scale fin nello spiazzo antistante, andò al varco del recinto di rete metallica e si affacciò a guardare in strada, in entrambe le direzioni. Gli spavaldi ballerini continuavano ad arrivare da ogni dove, diretti al deposito. Assurdamente banali in mezzo a loro, i pochi abitanti del posto passavano senza fermarsi, guardavano Fingers e lanciavano nervose occhiate al locale illuminato e pulsante, mostruoso in quella luce smorta. Una figura slanciata svoltò l'angolo e andò verso Fingers. Alle sue spalle ce n'erano altre due, un uomo di colore molto magro e una donna bassa. Fingers sgranò gli occhi, guardò con attenzione. Era Natasha. «Ma dove cazzo sei stata?» le gridò con un sorriso teso, gentile ma incazzato. Scese in strada, verso Natasha e la sua scorta. La ragazza aveva un aspetto da sballo. Portava i capelli tirati su in una coda di cavallo che scendeva a spirale. Il corpo era inguainato in un minuscolo top rosso rifrangente e i pantaloni erano così attillati che parevano dipinti sulle gambe. Non portava la giacca, niente copriva le braccia sottili o il ventre. Si starà congelando, pensò Fingers. Si strinse nelle spalle: nessuna concessione alla comodità nella guerra dello stile. Ma era sorpreso. Tutte le altre volte che l'aveva vista esibirsi come dj, Natasha si era sempre vestita in modo decisamente diverso, più banale, con abiti larghi, comodi e ordinari. Ma non quella sera. L'oro luccicava sulle sue orecchie e intorno al collo. Finger si fermò ad aspettare che fosse lei a raggiungerlo. Si rese conto che la ragazza aveva una strana andatura, un ibrido bizzarro di arrogante disinvoltura e incerto vagare. Notò che aveva con sé un walkman, come il ragazzo accanto a lei, Fabian. Fingers l'aveva già incontrato una volta. Anche lui era tutto in tiro, e camminava con quella stessa aria sperduta. A un tratto Fingers pensò che forse i due si erano sballati, e digrignò i denti. Se Natasha si era fatta e non si poteva esibire... L'uomo alto che era con loro lo raggiunse per primo e gli porse la mano; Fingers la fissò per un attimo, poi la strinse distrattamente. Vai a sapere dove cazzo l'ha scovato 'sto tizio, pensò. Un sorriso imbarazzato, i capelli biondi legati in una coda che gli era chiaramente poco consona, e vestiti che proclamavano indifferenza ai dettami della moda. Il volto era incongruamente ricoperto da tanti taglietti non ancora rimarginati, se non fosse stato con Natasha, non sarebbe mai riuscito ad andare oltre i buttafuori. «Tu devi essere Fingers» disse. «Io sono Pete.» Fingers annuì fugacemente e si girò verso Natasha. Era lì lì per darle il tormento su quel ritardo ma, proprio quando lui aprì bocca, il volto della ragazza uscì dall'ombra e finì sotto la fioca luce dei lampioni, e le lamentele di Fingers rimasero inespresse. Il trucco di Natasha era immacolato ed eccessivo, una roba da vamp, ma non poteva nascondere l'aspetto pallido ed emaciato del volto. Natasha lo guardò con occhi non del tutto presenti, fece un sorriso distratto. Droga, di sicuro, pensò di nuovo lui. «'Tash, bella mia,» le disse a disagio «stai bene?» Alle sue spalle, si sentivano i beat pulsanti del deposito, un fondale sonoro per la loro conversazione. La ragazza piegò di lato la testa, si allontanò la cuffia da un orecchio. Fingers le ripeté la domanda. «Certo che sì, bello mio» rispose Natasha, e lui si sentì un po' rassicurato. La voce della dj gli era sembrata ferma e decisa. «Siamo pronti.» Fingers si rese conto che Fabian stava dondolando leggermente la testa, a tempo coi beat che filtravano dalle cuffie, gli occhi fuori fuoco. Natasha seguì il suo sguardo. «La sentirai anche tu, più tardi» sussurrò. «Ti puoi unire a noi. Ti giuro che la adorerai. Ce l'avete un DAT player qui dentro? In ogni caso, Pete ha portato il mio.» Fece una pausa, poi un altro sorriso vacuo. «Devi proprio sentire il pezzo che ho tirato fuori. È speciale, Fingers.» Ci fu il silenzio, e Fingers non sapeva come riempirlo. Alla fine fece un cenno del capo perché i tre lo seguissero, si girò e tornò verso il deposito. Gli sembrò una lunga camminata. Mentre andava, sentì per un attimo un suono, un rapido susseguirsi di schiocchi e rumori di rigonfiamento, come di un lenzuolo sbattuto. Si girò, ma non vide niente. Pete stava guardando il cielo, e sorrideva. Stordito da emozione e terrore, Loplop volava in cerchio, si infilava negli stretti passaggi fra gli edifici, in cerca di Anansi. Colse uno scorcio del suo torace nudo inzeppato sotto le grondaie di un palazzo. Loplop gli rimase sospeso davanti come un colibrì, lanciando strilli incoerenti. Anansi riuscì a capirlo. Si rabbuiò e mormorò qualcosa. È qui. Il Pifferaio è qui. Loplop annuì, strillò, scomparve. Anansi mormorò qualcosa in una mano, poi liberò il ragnetto che vi era racchiuso. L'insetto corse via e scese lungo il fianco dell'edificio, fino alla fine del tubo di scarico, dove ad aspettarlo c'erano altri cinque suoi simili. I compagni lo sfiorarono con le zampe lunghe e possenti, si sporsero in avanti e si guardarono l'un l'altro. Poi tutti e sei si voltarono e sparirono seguendo un percorso che disegnò un asterisco in continua espansione, finché ogni ragno non ne incontrò altri che lo aspettavano, e ci fu una breve conferenza, e altri messaggeri si unirono alla folla, sempre più numerosi, sempre più veloci, e la notizia si diffuse fra i ragni come un'epidemia. C'era un milione di piccoli buchi nelle pareti del deposito. C'erano passaggi e faglie sotto le grondaie, e pannelli mancanti nelle finestre sul retro. L'edificio non era a tenuta stagna. Loplop ci volava nervosamente intorno, e vide tutti i posti dai quali poteva entrare. Saettava all'improvviso verso uno di quei varchi, pronto a fare il suo ingresso, pronto ad attaccare; poi quando l'edificio incombeva vicino lui titubava e indietreggiava rapidamente, per riprendere a volare in cerchio. Lanciò un grido di angoscia. Pochi miseri uccelli gli risposero, ma lui non li sentì. Loplop poteva guidare uno stormo, poteva essere la punta di una nuvola d'assalto, spinto dall'entusiasmo delle sue truppe. Con una nazione alle spalle, la paura era irrilevante. Ma adesso era sordo e impotente e solo. Provò ancora una volta a penetrare i muri, fallì di nuovo e si ritrasse pieno di mestizia. La sua mente traboccava delle sconfitte che aveva subito per mano del Pifferaio. Ricordava il puzzo del manicomio e il dolore frastagliato delle orecchie esplose, la vuota gioia senz'anima della malia del Pifferaio. Con un esercito alle spalle, sarebbe entrato. Rabbia e risolutezza avrebbero avuto la meglio se avesse richiesto l'attenzione delle truppe, crogiolandosi nel potere del comando e nell'unione coi suoi simili. Ma da solo, intrappolato nel suo cranio, isolato nella marea del terrore e del suo stesso sangue, circondato da uccelli che non poteva comandare, Loplop disertò. Lanciò un ultimo gemito di lugubre tradimento e si inarcò in un rapido, vergognoso volo attraverso la città, a nord, oltre il fiume, fuori pericolo nelle vastità della notte. Direttamente davanti al deposito sorgeva un alto muro rosso, il confine di una fabbrica sparita da tempo. Al di là del muro c'era una piccola zona di sterpaglia metropolitana, e poi un massiccio caseggiato fatto di lastroni grigi che sovrastava il deposito e il suo cortile. Su in cima al tetto piatto di questo caseggiato, qualcosa si mosse sotto una vecchia scatola di cartone. Mani furtive con le unghie sporche strisciarono fuori e sgombrarono delicatamente un piccolo settore di spazio. Due occhi indistinti scrutarono Natasha, Fabian e Pete che seguivano Fingers su per le scale del deposito, oltre i buttafuori e dentro l'edificio. La scatola si sollevò, poi cadde di lato quando Saul si mise in piedi. Il giovane rimase immobile per un istante, respirando a fondo per assumere il pieno controllo, per rallentare i battiti del cuore. I suoi vecchi vestiti, rubati dalla prigione, gli fluttuavano addosso. Chiuse gli occhi, si dondolò sui talloni, poi scattò sull'attenti, scrutò il cielo in cerca di Loplop, temendo che potesse lanciarsi all'attacco contro di lui. Era in parte questo il motivo per cui si era mimetizzato, ma c'era dell'altro in gioco. Non poteva parlare, non poteva discutere con Anansi, non poteva più architettare piani. Fece un sorriso vuoto. Come se ne avessero architettato almeno uno, di piano. Quella notte sarebbe successo tutto. Quella notte si sarebbe liberato o sarebbe morto. E voleva sentirsi da solo lì a Londra, voleva usare la città come il suo castello di tubi, voleva imporsi da solo, prima che la notte venisse a prenderlo. E, come Saul sapeva che avrebbe fatto, la notte era venuta. Era tempo di muoversi. Si sporse in avanti, afferrò la grondaia con tutte e due le mani, la scosse con forza per testarne la tenuta. Piegò un po' le gambe per fare leva, si fermò un attimo, poi si lanciò oltre il bordo dell'edificio. Saul ruotò su sé stesso in aria, le mani balzarono una sopra l'altra per invertire la presa sulla grondaia, poi con uno strattone Saul spezzò l'arco acrobatico del salto compiendo un brusco spostamento laterale, accorciò la curvatura del movimento e dalla grondaia passò al tubo di scarico. Scivolò giù come se fosse la pertica di un pompiere, mani e piedi che si muovevano velocissimi per evitare i bulloni che fissavano il tubo al muro. Atterrò sul terreno secco e si spostò fra le sporadiche chiazze d'erba e denti di leone all'ombra del muro. Poi schioccò imperiosamente le dita. Subito una decina di teste marroni sbucarono dai nascondigli dietro i vecchi mattoni, dai buchi nel terreno, dalle cavità nel muro. I ratti lo osservavano, torcendosi per eccitazione e paura. «è arrivato il momento» dichiarò Saul. «Dite a tutti di tenersi pronti. Ci vediamo dentro.» Fece una pausa, e pronunciò le parole finali con una piatta emozione, un brivido di fatalismo. «Entrate.» I ratti scattarono. Saul corse con loro. Li sorpassò, corse in mezzo a loro come un simbolo di vittoria. Sgattaiolò lungo la sommità del muro, invisibile. Attraversò la strada restando nascosto, prima all'ombra di una macchina, poi schiacciato contro un palazzo, poi nelle vesti di un passante; dentro e fuori dai canali di scolo, oltre il muro e lungo il fianco del deposito, oltre le folle in attesa senza degnarle di uno sguardo. L'aria era piena dell'odore di alcol e profumi, ma Saul si concentrò per escludere quegli effluvi. Teneva il fiuto concentrato sull'odore delle sue truppe. Su per un basso garage e lungo il suo tetto scosceso, una rampa verso i muri fatiscenti del deposito, aggrappato a chiodi dimenticati e davanzali di vecchie e pesanti finestre. Si afferrò al bordo del tetto in lieve pendio e piegò le gambe contro il muro. Sentiva i bassi che facevano vibrare i mattoni. Poi, proprio come aveva fatto Re Ratto tanto tempo addietro, durante la prima notte di Saul in mezzo alle bestie, prima ancora che assaggiasse il loro cibo, quando era ancora umano, Saul spinse con le gambe e volò in un cerchio perfetto, atterrando in equilibrio sul tetto del deposito. Strisciò veloce su per le tegole verso gli enormi lucernari. Erano crepati un po' ovunque, tempo qualche secondo e ne aprì uno e lo spinse di lato, facendosi strada verso una soffitta il cui pavimento di legno saltellava per i bassi di sotto, come se l'edifico stesso fosse ansioso di ballare la musica suonata nelle sue interiora. Saul si fermò. Sentì un movimento di massa nell'aria. Vide la migrazione dei piccoli corpi compatti, percepì l'esodo del suo popolo dalle strade, le fogne e la sterpaglia verso l'edificio lucente. Avvertì il grattare degli unghioli sul cemento, la fervente ricerca di fessure e cedimenti fra i mattoni. Saul e i ratti abbandonarono la relativa sicurezza delle notti di Londra ed entrarono nel deposito, nelle frenetiche mascelle della drum and bass, nel dominio di fumo e luci stroboscopiche e musica hardcore, nella tana del Pifferaio, nel cuore dell'oscurità, nel profondo della jungle, il profondo della giungla. Le assi di legno tambureggiavano sotto i piedi di Saul: le particelle di polvere non si depositavano ma restavano sospese come una nebbiolina indistinta intorno alle sue caviglie. Saul corse furtivo per tutta la lunga soffitta. In un angolo di quel vasto spazio buio c'era una botola. Saul si appiattì sul pavimento e la tirò con delicatezza, la sollevò lentamente dalle assi circostanti. La musica, le luci colorate e l'odore dei ballerini si riversarono dalla feritoia alla quale lui accostò gli occhi. Le luci di sotto vorticavano e mutavano colore, illuminavano e lasciavano al buio, rimbalzavano sui globi sospesi e si dissolvevano nella sala. Fendevano l'oscurità, confondendo la visuale almeno quanto la schiarivano. Molto più in basso c'era la pista da ballo. Era una visione allucinogena, luccicante e metamorfica come uno schema frattale, corpi febbrili che si muovevano in migliaia di modi diversi. Negli angoli erano appostati i duri, ciondolavano il capo, nient'altro, nessuna reazione a quella musica schiacciante. In pista gli hardstepper che dondolavano le braccia, membra sciolte e movimenti sincopati; e poi quelli fatti di coca e anfetamine, grotteschi nel tentativo di tenere il passo col BPM, strisciavano i piedi come dei lunatici; le rudegirl, con le braccia spalancate, ruotavano lentamente il bacino a tempo con la linea di basso, una barricata di colori, di vestiti e svestimenti. La pista era zeppa, gremita di corpi, decadente e vibrante, eccitante, comunitaria e brutale. Mentre Saul osservava, si attivò una luce stroboscopica che trasformò la sala in un susseguirsi di statici tableau. E così lui poté esaminare quasi ogni singolo individuo a suo piacimento. Fu colpito dalla molteplicità delle loro espressioni facciali. La drum and bass sembrava voler staccare il portello dal pavimento per lanciarlo nel cielo. Era spietata, un assalto punitivo fatto di originali beat hardcore. Sotto di lui, poco distante, una passerella di ferro seguiva il perimetro della sala. Era vuota. C'era una scala retrattile in un angolo, raccolta sotto la passatoia e fissata con una catena. Era progettata per scendere verso un altro identico ballatoio più in basso. Questo livello inferiore era affollato di corpi, persone affacciate a guardare i ballerini tre metri più giù. Saul fece vagare lo sguardo nella sala. Ci fu un lieve movimento nell'angolo opposto al suo. Le luci verdi e rosse vorticarono intorno a una sagoma nera che penzolava dal soffitto. Anansi oscillava delicatamente su una delle sue corde. Braccia e gambe erano piegate a un angolo impossibilmente stretto. Le nocche erano a malapena visibili, immobili, tese a stringere la fune. Dondolava da parte a parte, schiaffeggiato dalle vibrazioni soniche. Saul sapeva che Anansi era con le sue truppe, tutte intorno a loro, invisibili e pronte. Direttamente sotto Anansi, vide il palco rialzato sopra la pista da ballo. Il respiro gli si fece più serrato: lì sopra, in mezzo a due amplificatori colossali, c'era il bancone del dj. Dietro il palco era appeso un immenso graffito: lo stesso dj che decorava i manifesti, con la scritta JUNGLIST TERROR!!! a caratteri enormi. Minuscolo rispetto all'improbabile figura lì disegnata, il dj dietro il suo bancone andava velocemente avanti e indietro fra i piatti e la sua selezione di dischi, un paio di cuffie enormi incastrate fra spalla e orecchio. Si muoveva con un'energia febbrile e controllata. Saul non lo conosceva. Mentre guardava, il tizio fece abilmente sfumare un pezzo nell'inizio di quello successivo. Era bravo. Dietro di sé, Saul sentì il timido leccare della lingua di un ratto contro la sua mano. Non era più solo. «Va bene» sussurrò, e carezzò la testolina senza girarsi a guardare. «Va bene.» Aprì del tutto la botola. Si affacciò a testa in giù nella sala, rompendo la tensione di superficie della musica e immergendovisi. Si calò delicatamente sulla griglia sottostante. I beat erano schiaccianti. Si infilavano in ogni fenditura della sala. Gli sembrava di muoversi sott'acqua. Aveva quasi paura di respirare. Con la coda dell'occhio, vide che Anansi aveva notato la sua presenza, e alzò una mano per salutarlo. L'aria era torrida, umida e pesante come in una foresta pluviale. Il calore condensato dei ballerini lo avvolse come un bozzolo. Saul si tolse la camicia. Era ricoperto da uno strato di lerciume untuoso. Si rese conto che non vedeva il proprio corpo da due settimane. La camicia era diventata il suo vello. Si ricordò il tocco del ratto su in soffitta e si allungò per incastrare una manica sotto il cardine della botola aperta. Tirò l'altra manica fino a tenderla e la legò alla ringhiera che racchiudeva la passatoia. Quasi all'istante due ratti corsero lungo quel ponte di tessuto sudicio e balzarono sulla superficie di metallo. Ne sarebbero arrivati altri, pensò Saul mentre guardava i due roditori correre lungo la passerella finché non trovarono un modo per scendere. Il sudore scendeva lungo il suo corpo aprendo canaletti nella sporcizia che lo ricopriva. Saul non provò alcuna vergogna. I suoi standard erano cambiati. Si appiattì contro la parete e strisciò in avanti, in direzione del bancone del dj, lo sguardo fisso sul palco. Continuando ad avanzare, si abbassò. Quando fu a metà del muro, strisciava sul freddo metallo come un serpente. Spinse il volto in uno dei varchi di quella griglia, gli occhi che saettavano da parte a parte. Si trascinò lentamente in avanti. Nonostante la pervasiva nube di acqua di colonia, sudore, droghe e sesso, Saul sentiva l'odore dei ratti. Le truppe stavano arrivando in massa, aspettavano un suo segnale. Alzò lo sguardo. Anansi appariva e scompariva nel tremolante alternarsi delle luci. In fondo al palco si aprì una porta. Saul si irrigidì. Natasha uscì dalle profondità dell'edificio, entrò nel suono e nella furia. Saul trattenne il respiro. Si strinse alla griglia sulla quale stava strisciando finché non gli fecero male le dita. La sua amica aveva un aspetto mozzafiato. Ma era magra, troppo magra, e si muoveva come in sogno. Dov'era il Pifferaio? Natasha era lì di sua spontanea volontà? Saul la fissò costernato. Vide le cuffie sulle sue orecchie e per un momento restò confuso - come poteva ascoltare un walkman nel bel mezzo di un club? - ma poi capì. Gli mancò il respiro, guardò l'amica che ciondolava il capo, la guardò muoversi a un ritmo diverso da quello seguito dagli altri ballerini. E capì cosa stava ascoltando, sapeva di chi era quella musica. In una mano Natasha teneva una valigetta piena di dischi, nell'altra un oggetto squadrato, un qualche aggeggio elettronico dal quale penzolavano dei cavi. Saul non riuscì a capire cos'era. Natasha batté sulla spalla del dj. Questi si girò e la salutò facendo pugno a pugno, per poi urlarle intimamente in un orecchio. Mentre il tizio parlava, Natasha si mise a inserire i suoi cavi nell'impianto acustico, annuendo di tanto in tanto, e Saul non sapeva se lo faceva in risposta al dj o come reazione alla musica del walkman. Il dj si tolse le cuffie voluminose e le sistemò sulle orecchie di Natasha, aspettando perché lei togliesse quelle del walkman. Quando vide che non lo faceva, si strinse nelle spalle, mise quelle più grosse sopra quelle più piccole e rise. Poi sparì dalla porta che Natasha aveva usato per entrare. Lei scartabellò fra i dischi che si era portata, ne prese uno, lo fece vorticare con grazia e soffiò via la polvere. Lo mise sul piatto e ci si piegò sopra, lo fece girare, lo riportò indietro con le dita, sempre ascoltando attraverso la melodia che le arrivava dal walkman, mixando i beat, finché si raddrizzò, le dita in posizione, e lasciò che dal dodici pollici che aveva selezionato un'esplosione di pianoforte si riversasse nella canzone che stava ormai per finire. Era impossibile stabilire dove iniziava una e dove terminava l'altra, il mixaggio era senza soluzione di continuità. Fece tornare indietro la registrazione, la lasciò scorrere un po' in avanti, la tirò indietro, giocava a scratchare come un rapper della vecchia scuola, poi finalmente allontanò la mano e smorzò l'altra canzone con un unico e fluido movimento, scatenando la nuova linea di basso. Si fece indietro, senza la minima traccia di sorriso sulle labbra. Saul capì che doveva andare da lei, doveva toglierle quelle cuffie e farle capire il rischio che stava correndo. Ma forse era proprio questo che aveva in mente il Pifferaio. Il formaggio nella sua trappola. La porta si aprì di nuovo e comparvero altre due figure. La prima era Fabian. Saul ne fu sconvolto, quasi balzò in piedi. Fabian era ancora più emaciato e consunto di Natasha. I suoi vestiti azzimati non riuscivano a camuffarlo. Zoppicava. Come Natasha, aveva sulle orecchie le cuffie di un walkman. Era quel beat, quella canzone che solo Fabian sentiva, a spingerlo avanti. E dietro di lui c'era il Pifferaio. Si fermò non appena entrato nella sala, prese un respiro profondo e fece un gran sorriso. Spalancò le braccia come a voler accogliere tutti i ballerini sotto di lui. Fabian gli restava vicino. Saul alzò lo sguardo verso Anansi. Stava oscillando sulla corda, l'improvvisa e violenta tensione comunicata alla fune attraverso il corpo. All'assalto? Dobbiamo gettarci all'assalto?, pensò freneticamente Saul. Cosa bisognava fare? Anansi e Saul erano paralizzati, incantati dallo sguardo di un serpente. E il Pifferaio neanche li aveva visti. Natasha si girò e vide i suoi due compagni. Tese la mano e il Pifferaio tirò fuori qualcosa da una tasca e gliela lanciò. Quando l'oggetto descrisse la sua curva nell'aria fu per un attimo trafitto da un raggio di luce bianca. Parve immobilizzarsi, e Saul poté esaminarlo a suo piacimento. Scintillava, un piccolo oggetto di plastica, come un'audiocassetta ma più piccolo, più squadrato... Un DAT. Un nastro digitale. Natasha li usava per registrarci i suoi pezzi. Saul gridò e scattò in piedi quando la mano della sua amica si chiuse sulla cassetta. L'antro cavernoso era pieno di suoni, non c'era spazio per quel suo strillo irrisorio. Neanche lui riuscì a sentirlo nella cacofonia di beat e linea di basso. I ballerini continuarono a danzare, imperturbati, Natasha si girò verso il suo bancone, Fabian proseguì con le sue strascicate rotazioni... ma il Pifferaio girò di scatto la testa a quel suono impercettibile, alzò lo sguardo attraverso il reticolo dei fasci di luce, oltre i corpi fin troppo cool sulla passerella inferiore, su fra le ombre del tetto, per fissarlo dritto negli occhi di Saul. Il Pifferaio lo salutò con uno sfarzoso cenno della mano, e sogghignò. Stava ardendo di trionfo. Saul si lanciò a razzo lungo la passerella mentre sul palco il Pifferaio continuava a ridere. I ballerini erano ignari. I beat parvero rallentare, era tutto più lento, Saul poté vedere la massa di corpi sotto di lui che saliva e scendeva pesante. Continuò a correre su quella pista di ferro verso l'angolo dal quale Anansi penzolava paralizzato. Attraverso i varchi del pavimento guardò Natasha che camminava lentamente verso il DAT player che aveva connesso all'impianto, protendendo la mano nella quale teneva il nastro. Saul rialzò lo sguardo quando fu più vicino ad Anansi, che oscillava da parte a parte, intorno a sé stesso, un inutile pendolo. Saul non aveva ancora smesso di urlare. Stava ululando di terrore e continuava a correre. Anansi alzò lo sguardo verso di lui. Quando Natasha infilò il DAT nello scomparto e si incastrò le grandi cuffie fra testa e spalla, Saul si afferrò alla ringhiera con la mano sinistra e si lanciò su in alto, muovendosi così lentamente che poté fissare le facce sotto di lui, tutti gli individui che componevano quella massa saltellante. Portò entrambi i piedi sulla ringhiera, si piegò e saltò in fuori, lanciandosi in aria, volando sopra i ballerini come un supereroe. Anansi sgranò gli occhi quando vide Saul avventarsi su di lui, le braccia vorticanti, le gambe raccolte come nel salto in lungo. Saul spalancò braccia e gambe e si schiantò contro Anansi, a più di dieci metri dal palco. Gli si strinse addosso, gli si abbarbicò sopra. Sentì che stava oscillando follemente avanti e indietro, udì Anansi che gli strillava qualcosa. La corda che ora reggeva due corpi stava vibrando, pericolosamente tesa. Saul gridava nelle orecchie di Anansi. «Giù!» gridava. «Scendi giù, adesso!» Si sentì cadere a picco, e lo stomaco gli si rivoltò. La discesa si fece più fluida quando Anansi prese a manovrare la fune che teneva fra le mani. Più agili di qualsiasi cordata di scalatori, l'uomo ragno e il suo fardello calarono velocemente verso il palco. Mentre scendevano, Saul e Anansi vorticavano intorno al loro centro di gravità, e la stanza gli mulinava intorno. Saul colse scorcio dopo scorcio dei ballerini, raggelati, che guardavano l'uomo sceso dal nulla. Alcuni di loro parevano terrorizzati o confusi, ma i più stavano ridendo, rapiti da quel nuovo spettacolo. «Correte, cazzo! Andatevene!» urlò Saul, ma la jungle era spietata e nessuno lo sentì tranne Anansi. Saul guardò in basso, a più di due metri dal palco, mollò la presa e si sganciò dal ragno come una bomba. Era rigido, puntato sulla sua preda mortalmente immobile. Nonostante i beat della drum and bass, gli parve di sentire un rantolo collettivo. Il volto gli si indurì durante la discesa, le gambe si tesero, ma il Pifferaio lo stava osservando e danzò agilmente di lato, via dai pericolosi scarponi di Saul, lasciandolo a schiantarsi sul palco di legno. Saul vacillò ma rimase in piedi. Il bancone del dj era così ben strutturato che la canzone continuò senza sbalzi al suo arrivo. Saul guardò terrorizzato Natasha che stringeva la mano sul controllo del volume del DAT player, il volto corrugato per via delle cuffie, pronta a mixare da disco a nastro, in attesa del momento giusto nel flusso dei beat. Saul balzò verso di lei per scagliarla via da lì, per farle del male se necessario, pieno di rabbia e paura, ma quando le fu vicino sentì qualcosa che gli si abbatteva sulla schiena e cadde scompostamente, volando verso un lato del palco. Natasha non si girò neppure a guardare. Saul rotolò sul pavimento, si girò e si rimise in piedi. Fabian gli stava andando contro. Il suo amico non lo guardava neppure, era concentrato su un punto al di là delle spalle di Saul, come Loplop quella notte nell'appartamento. Avanzò verso di lui senza pause, le braccia protese come uno zombi del cinema. Dietro Fabian, Saul vide Anansi che atterrava sul palco, solo per ricevere immediatamente un colpo al viso da parte del Pifferaio che lo gettò a terra. Ma l'attenzione di Saul fu catturata dal più piccolo dei movimenti: la mano di Natasha che alzava lentamente il volume. Saul si scagliò contro Fabian, cercò di buttarlo per aria, di sopraffarlo, ma il suo amico lo afferrò, si girò quando lui provò a superarlo. I due caddero pesantemente, Saul con una mano protesa, a qualche centimetro dalla scarpa di Natasha. Lei annuì soddisfatta e alzò il volume del DAT. Tutto si raggelò. Un momento sublime. Rimasero tutti assolutamente immobili: i ballerini, gli uomini che erano saltati sul palco per interrompere le zuffe che avevano visto esplodere, Saul, rigido per la disperazione. I beat che scivolarono insidiosi fuori dagli amplificatori erano solo alti, i piatti di una batteria e niente linea di basso. Un breve campione di pianoforte piangeva lamentoso. Ma era il flauto a monopolizzare l'attenzione di tutti. Un'improvvisa sventagliata di note aveva introdotto la canzone, un trillo che era esploso nella coscienza collettiva di quella sala e aveva cancellato le menti di chi lo ascoltava. Sotto lo sguardo di Saul, Natasha si tolse sia le cuffie da dj che quelle del walkman. Non ne aveva più bisogno. Ecco la canzone che stava ascoltando. Alle spalle di Saul, Fabian si alzò e seguì l'esempio dell'amica. Il flauto aveva travolto e sottomesso i ballerini e adesso sfumava, lasciando solo gli echi di un'interferenza radio, fantasmi di stazioni defunte che fluttuavano sopra beat e pianoforte. E ancora niente linea di basso. Saul non riusciva a rialzarsi. Vide i ballerini che cominciavano a scuotere il capo, si districavano dalle trappole del flauto, poi un'altra raffica di note esplose nella sala e, con un tempismo comicamente perfetto, tutti quelli lì riuniti scattarono di nuovo sull'attenti, gli occhi estasiati. E poi di nuovo. E di nuovo ancora. Il Pifferaio fissava Saul, e l'amabile sorriso che aveva dipinto in volto era smentito dai terribili occhi sgranati, accesi di un piacere feroce. 'Hai perso' formulò con le labbra. Saul lo guardò con rabbia. Alzò teatralmente le braccia, e si trovò a incrociare lo sguardo di Anansi che si stava alzando, tremante, per imitarlo. I due calarono le braccia all'unisono. «Ora!» strillò Saul. Le assi del pavimento e i tubi ribollirono di ratti. Le truppe scelte di Saul esplosero nella sala, correndo voraci fra le gambe paralizzate dei ballerini, diretti al palco. Dalle pareti eruppero i ragni, che uscirono dai pori dell'edificio e si riversarono verso il Pifferaio come una massa liquida. In quel momento la linea di basso di Wind City deflagrò nella sala, spoglia e semplice. E il flauto la cavalcò, volteggiò seguendo l'alternarsi di basso e beat. I ballerini si mossero all'unisono. Seguivano un ritmo, danzavano di nuovo, un incredibile momento coreografico, tutti i piedi destri si alzarono insieme, ridiscesero, e poi i piedi sinistri, in uno strano, languido hardstep, le braccia oscillanti, le gambe rigide, su e giù a tempo col beat, in obbedienza al flauto del Pifferaio. E ognuno di quei passi era mirato a un ratto. Era la guerra. I ratti adesso stavano combattendo, saltavano addosso agli umani, sulla schiena. L'unità ultraterrena dei ballerini si dissolse man mano che questi presero a combattere i loro piccoli e feroci nemici, senza che quello sguardo distante abbandonasse mai i loro occhi. I ragni avevano raggiunto il palco ormai, insieme all'avanguardia dei ratti, ed entrambi gli eserciti sciamarono verso il Pifferaio. Anansi si alzò alle spalle del Signore della Danza e lo colpì con le braccia sulla schiena, ma la potenza del suo attacco fu smorzata dagli uomini che si lanciarono su di lui per trattenerlo. Non lo guardavano neppure. Tenevano la testa girata di lato per sentire la musica, e obbedivano al comando delle note. Con una forza che non era la loro, scagliarono Anansi all'indietro, contro il muro. Lui gridò, gesticolò rivolto alle sue truppe. Saul strisciò verso il bancone del dj, verso il DAT player, la fonte della musica. Natasha si girò all'istante e gli schiacciò la mano con il suo lungo tacco. Lui strillò di dolore, strisciò di nuovo via, provò a girarle intorno, ma la sua amica abbatté di nuovo la scarpa col suo lungo tacco, e poi ancora, sempre più veloce, finché sembrò impossibile che riuscisse anche a stare in piedi. Qualcuno prese Saul da dietro e lo tirò in piedi, e lui, con l'improvviso esplodere della rabbia del giusto, tirò una gomitata al viso del suo assalitore. La testa scattò all'indietro, ciondolante, il corpo barcollò ma in qualche modo rimase dritto. Saul si girò, le mani ad artiglio, e la sua rabbia si sciolse nell'orrore. Ad attaccarlo era stato un ragazzetto sui diciassette anni, un asiatico paffuto agghindato con le migliori sciccherie jungle, ora tutte schizzate di sangue. Il naso era ridotto a una massa polposa al centro del viso, eppure il giovane ancora provava a seguire il ritmo della musica. Saul lo spinse via con forza, lontano dallo scontro. Si rese conto che i ballerini si stavano lentamente avvicinando al palco, e continuavano a combattere e graffiare, lanciavano ratti e ragni contro le pareti, li squarciavano coi denti, la testa sempre piegata di lato per concentrarsi sulle note di Wind City. Quel flauto del cazzo! La canzone era un cacofonico sottofondo sonoro a più strati, alienante, spaventosa. I ballerini saltarono sul palco, sempre più numerosi, gli abiti sporchi di sangue, umano e dei ratti, di frammenti di pelliccia, le facce tagliuzzate dagli unghioli. Saul sentiva nell'aria il sapore del sangue dei ratti. Lo inondò di adrenalina. Ragni e ratti ricoprirono il palco, sciamarono fra le gambe di Fabian e dei ballerini. Fabian scagliava via i grassi corpi dei roditori e li schiacciava sotto i piedi frantumando zampe, schiene e crani, e le bestiole se ne andavano a morire strisciando. Fabian si schiaffeggiava e saltellava da una gamba all'altra, spiaccicando i ragni sul pavimento di legno. Saul sentì l'ululato di Anansi. Si girò e riprese a strisciare verso il bancone. Fabian, da dietro, gli diede un calcio all'inguine e Natasha calò il piede verso la sua spalla. Saul si spostò, evitò di finire impalato da quel tacco, ma delle mani gli afferrarono le gambe e lo trascinarono con violenza su un pavimento reso scivoloso dal sangue dei ratti e dai corpi dei ragni schiacciati, lo tirarono via da Natasha e dal DAT player, lo sbatterono contro un muro. Diversi corpi gli si abbatterono addosso, ginocchia che gli schiacciavano la schiena con una forza disumana, decine di braccia e gambe che lo tenevano inchiodato a terra. Saul sentì gli strilli di Anansi. Alzò lo sguardo, e vide il Pifferaio piegato sopra l'uomo ragno, il quale era tenuto giù da diversi ballerini. Con la testa premuta contro le assi di legno del palco, Saul della pista da ballo vedeva solo le teste ciondolanti di quelli che erano ancora lì. Era una scena infernale, ratti e ragni e sangue che dilagavano sui dannati. Fabian entrò vacillando nella sua visuale, e Saul alzò lo sguardo su di lui e poi lo puntò su Natasha. Erano entrambi invisibili, coperti da una seconda pelle di ragni, uno strato denso e brulicante. Un'altra ondata di insetti si riversò verso il Pifferaio. Anansi continuava a strillare. Il Pifferaio alzò il capo, incrociò lo sguardo di Saul e lanciò una rapida occhiata ai ragni in avvicinamento. «Mi sa che devo mostrarti il mio nuovo numero» disse. La sua voce era risuonata intima e vicina nell'orecchio di Saul, sussurrata attraverso la jungle e il flauto. Il Pifferaio fece guizzare gli occhi verso il bancone. E qualcosa nella melodia del flauto mutò. I campionamenti erano in loop, distesi uno sull'altro, e mentre ascoltava Saul si rese conto che uno di quegli strati si stava innalzando, cambiava, diventava sincopato e ansante. Anansi si ammutolì all'improvviso. Quando raggiunse i piedi del Pifferaio, la marea dei ragni si fermò. Sta cambiando la musica! Ha puntato su un altro nemico!, pensò Saul. Adesso attacca i ragni! Ma i ballerini continuavano a danzare, nonostante i ragni avessero cominciato a muoversi anche loro all'unisono, un incredibile ondulare a tempo col beat. Il cerchio di insetti intorno ai piedi del Pifferaio si espanse, gli fece spazio. E ancora i ballerini non la smettevano di danzare. I ragni che ammantavano i loro corpi gocciarono via e corsero sul palco. Anche Natasha e Fabian erano liberi, la pelle coperta di punture e piccoli rigonfiamenti, ragni morti che cadevano dai loro vestiti e dalle loro bocche. I due ripresero la guerra contro i ratti. Il Pifferaio cominciò a saltare, sempre più in alto, da un piede all'altro, senza distogliere lo sguardo da Saul, che guardò in basso, verso i piedi del Signore della Danza. Quando saltava, un piccolo gruppo di ragni si separava dallo sciame e, a tempo con la musica, si fermava sotto il Pifferaio, disponendosi in forma della suola delle sue scarpe. Aspettavano pazienti mentre lui piombava dall'alto e li distruggeva tutti, un massacro a ogni passo anticipato dai ragni stessi, che si mettevano in fila per morire. «Vedi, Saul?» gli sussurrò il Pifferaio dall'altra estremità del palco scivoloso e chiazzato. «Ecco la gioia della jungle. Tutti questi strati... col flauto posso suonare tutte le melodie che voglio, e tutte insieme...» I ballerini continuavano a danzare, e i ragni ad attendere la morte. Anansi si mise seduto, gli occhi vuoti, persi nel piacere della musica da ragno di Wind City. Un sorriso ebete gli si disegnò sul viso. Gli mancava il braccio sinistro dalla spalla in giù, quel lato del corpo era zuppo di sangue, il moncherino era una massa devastata di carne e ossa. Il Pifferaio guardò Saul dritto in faccia. «Sì, lo so, è una crudeltà staccare le zampe ai ragni, ma questo qui mi aveva causato un'infinità di problemi.» Spinse la testa di Anansi e lo fece ridistendere. Il grido di Saul fu sommerso dalla drum and bass e dal flauto. Si dimenò con violenza, ma i ballerini lo tennero fermo. Poteva sentire che si muovevano leggermente a ritmo del beat mentre continuavano a stare chini su di lui. Il Pifferaio saltò, tirò su le gambe e le spinse in basso con tutte le forze. Le ossa nella testa di Anansi si ruppero e spaccarono. Saul si accasciò, ululando. Il legno del palco si sollevò in un'ondata. Qualcosa esplose dalle assi davanti al Pifferaio. Per un attimo Saul colse lo scorcio di braccia nere e nodose che scattavano in fuori come fruste per stringersi alle caviglie del Pifferaio, poi svanirono di nuovo sotto il palco con un brusco strattone. Anche il Pifferaio era scomparso. La musica ancora ruggiva, Saul era ancora inchiodato a terra, i ratti ancora lottavano e mordevano e graffiavano, i ballerini ancora lottavano e massacravano i ratti e danzavano, ma il Pifferaio era scomparso. Saul percepiva le vibrazioni di una possente battaglia combattuta sotto di lui. Tirò le braccia che lo tenevano bloccato. Erano oscenamente forti, ma non si muovevano. Lo avevano immobilizzato, ma non lo punivano per il suo inutile dimenarsi. Il legno sotto il suo ventre si inarcò quando dal basso vi fu lanciato qualcosa contro. Leggermente di lato, Saul sentiva un sistematico susseguirsi di colpi, qualcosa che veniva più e più volte sbattuto contro il legno. Le schegge intorno al buco che si era creato sul palco scivolavano lentamente giù. I ragni si riversarono in quel foro, e Saul vide un ballerino, di spalle, che si calava nell'oscurità. Allora colpì improvvisamente il legno sotto il suo corpo, affondò le dita nei sottili varchi fra le assi, ignorando la pelle che si staccava. Non poteva fare leva, l'angolazione non era quella giusta, ma l'adrenalina gli diede forza e così tirò e squarciò le assi sotto di sé. Le dita si infilarono nella piccola cavità e cercarono un appiglio. Saul concentrò le forze in quella trazione verso l'alto, sentì l'asse che opponeva resistenza e poi si arrendeva e volava via quando i vecchi chiodi si staccarono. Saul infilò la testa nell'oscurità. E lì, a rotolare nel terreno, gli occhi folli e lividi, le vene pulsanti di rabbia, c'era il Pifferaio. E aggrappato a lui come una sanguisuga, la mano destra infilata di taglio nella bocca del Pifferaio, i denti snudati che cercavano di mordere, gli artigli pronti a graffiare, il vecchio soprabito che si avvolgeva ai due corpi come una creatura vivente, c'era Re Ratto. Dalla mano che il Pifferaio gli stava masticando scorreva il sangue, ma Re Ratto continuava a tenergliela in bocca. Brulicava di ragni. Dietro di lui c'era la vaga sagoma di un ballerino che, piegato in due sotto il palco, lo percuoteva con le braccia. Re Ratto rotolava da parte a parte per evitarlo, faceva di tutto per tenersi fuori portata. Poi alzò lo sguardo su Saul. I suoi occhi imploravano aiuto. Saul vide le braccia del ballerino avvolgersi intorno al collo di Re Ratto e cominciare a piegarlo inesorabilmente all'indietro. Allora diede un disperato strattone alle tante mani che ancora lo trattenevano, opponendosi con tutte le sue forze, inarcando la schiena. I ballerini lo spinsero giù con vigore e lui all'improvviso si accodò a quella spinta, rotolando leggermente e strizzandosi in quella stretta fessura nel legno, lanciato verso la libertà proprio da chi cercava di trattenerlo, poi cadde e atterrò sui piedi del Pifferaio. Lanciò uno strillo trionfante e si girò. «Aiutami» sibilò Re Ratto a denti stretti. La testa era tirata indietro a un angolo grottesco, le braccia stavano per perdere la presa sul nemico, la mano faceva sempre più fatica a bloccare la bocca del Pifferaio. L'uomo dietro di lui lo stava lentamente sconfiggendo, dotato di una forza innaturale dalla musica che li circondava. Saul si lanciò fra sciami di ragni danzanti e colpì forte al viso l'uomo che tratteneva Re Ratto. Vide che era Fabian proprio al momento dell'impatto del pugno sulla faccia. Saul l'aveva colpito duramente, con tutta la sua forza di ratto, e la testa di Fabian ruotò pericolosamente veloce, i denti si scheggiarono, ma lui mantenne la presa su Re Ratto e continuò a tirare. Il Pifferaio si stava liberando, i denti avevano quasi mozzato la mano di Re Ratto, e dalla bocca gli ribolliva un sanguinoso ruggito di trionfo. «Aiutami» ripeté Re Ratto. Saul afferrò disperatamente Fabian, lo spintonò da una parte all'altra, con tutte le sue forze, ma il flauto era entrato nell'anima del suo amico e niente e nessuno poteva distoglierlo dal suo compito. Se quel pugno non era bastato, capì Saul, allora per far desistere Fabian non gli restava che ucciderlo. «Aiutami» disse ancora una volta Re Ratto. Ma Saul esitò troppo a lungo, e Fabian liberò il Pifferaio. «Sì!» fece questi piazzandosi davanti a Saul, sporco, graffiato e tremante, coi ragni che schizzavano in ogni direzione. Lo prese per il collo, lo sollevò con quelle sue braccia assurdamente forti e lo lanciò attraverso il buco nel palco, nel calore, il frastuono e il sangue del club. Saul atterrò goffamente, strusciò sul legno scheggiato. Il Pifferaio gli andò dietro, trascinando Re Ratto per i capelli. Wind City era in loop, senza sosta. Saul era sicuro che fosse incisa su tutto il DAT, circa un'ora di musica. «Hai perso!» gli gridò il Pifferaio. «Tu, il tuo paparino, zio ragno e l'uomo uccello, avete perso, perché adesso posso suonare il flauto tutte le volte che voglio. Me l'ha insegnato la tua amica, Saul...» Con un ampio cenno della mano indicò le pareti dove i ragni danzavano descrivendo piccoli cerchi. Poi gesticolò verso la pista da ballo, dove i ballerini saltavano su e giù al ritmo di Wind City, zuppi di sangue, calpestando i ratti morenti. Lasciò Re Ratto fra le braccia di quelli che danzavano sul palco. Re Ratto si accasciò, debole e sconfitto. Saul era esausto. Sentì altre mani che lo afferravano. Il Pifferaio andò spavaldo verso di lui, gli si accovacciò davanti, appena fuori dalla sua portata. «Vedi, Saul» sussurrò. «Non mi limiterò a ucciderti. Prima che tu muoia, Saul, ti farò ballare per me. Tu credi di essere davvero speciale, non è vero? Bene, io sono il Signore della Danza, Saul, e prima di morire tu danzerai per me. Perché credi che abbia permesso al tuo patetico, minuscolo esercito di combattere fino all'ultimo respiro?» Indicò la pista da ballo, dove ancora proseguivano piccole battaglie di poco conto, e i ratti venivano sistematicamente distrutti mentre la danza continuava. «Vedi, è che volevo spiegarti come stanno le cose, Saul. Hai visto come posso far danzare insieme le persone e i ragni? Hai visto come ho fatto? Bene, posso far danzare anche i ratti allo stesso modo, Saul. E tu sei il famoso mezzo e mezzo, non è vero? Eh? Il ragazzo ratto. Eh? Bene, sto già suonando per la gente, Saul, quindi una metà di te già balla, anche se tu non te ne accorgi. E quando comincerò a suonare per i ratti, Saul, allora starò suonando per entrambe le tue partì. Capisci? Capisci, stronzetto? Non sapevo cosa avrei trovato quando ho sfogliato la tua rubrica degli indirizzi, stavo cercando te. Mi è capitata per caso una pagina con tutti quegli scarabocchi... e guarda che ho trovato. La tua amica Natasha, che mi ha mostrato come moltiplicare il mio flauto...» Il Pifferaio sogghignò e diede un gentile buffetto sul volto di Saul, poi indietreggiò verso il bancone del dj. Dietro di lui c'era Natasha, i vestiti rovinati, la faccia sporca di un sangue denso come petrolio. La pista da ballo era ancora percorsa da ondate di movimento, ma sul palco era scesa una strana quiete. «Adesso suonerò per entrambe le tue metà, Saul» annunciò il Pifferaio. «Adesso ti farò danzare.» Guardò in su, alzò un dito come la bacchetta di un direttore d'orchestra, e la musica cambiò di nuovo. Il beat era sostenuto, la linea di basso immutata, l'interferenza radio e il piano esitante proseguivano... ma il flauto si innalzò. Sopra il pointillisme delle melliflue linee di flauto che seducevano ragni e ballerini, prese improvvisamente vita un terzo strato di suoni. Un'inquietante, strisciante democrazia di semitoni e accordi minori, pause punteggiate da surreali esplosioni di rumore, una musica che faceva accapponare la pelle. Una musica per ratti. Lungo tutta la pista da ballo, i roditori che non erano fuggiti o morti si immobilizzarono. Con la coda dell'occhio Saul vide Re Ratto che si irrigidiva, lo sguardo gli si faceva vitreo e si fissava su qualcosa appena fuori dalla visuale. E mentre guardava Re Ratto, Saul percepì sé stesso che si tirava su di scatto, ascoltava la musica, la sentiva con un'ondata di stupore, fissava a occhi sgranati le esplosioni di luce tutto intorno, vedeva attraverso gli amplificatori e le pareti, sentiva la mente che si spalancava. Lontana, molto lontana, udì una risata stridula, e vide il Pifferaio steso sulla schiena, portato in giro per la sala sulle braccia sollevate dei ballerini, ma la cosa adesso non gli importava. Non c'erano più mani a trattenerlo. Saul si alzò e andò al centro del palco. Riusciva a concentrarsi solo sulla musica. C'era qualcosa appena fuori dalla sua portata... Appena fuori dalla sua portata... c'era cibo succulento... Ne sentiva l'odore... ne avvertiva il sapore nell'aria, e c'era sesso, sentì il cazzo che gli veniva duro, aveva la bava alla bocca, i piedi lo portavano avanti, non doveva neppure pensare a dove andava, la responsabilità non era più sua, obbediva alla musica, due canzoni insieme, il ratto e l'uomo, maturità e frenesia, che si versavano una nell'altra e gli riempivano la mente. Saul era vagamente consapevole di avere Re Ratto accanto che camminava spostandosi da parte a parte, passi pesanti e pieni di entusiasmo. «Danza!» Il comando veniva dall'altra estremità del palco, dove il Pifferaio cavalcava le braccia della folla come un campione sportivo, un eroe, un dittatore. Obbedire gli fu facile. Saul danzò. Hardstep. Ora che la lotta si era fermata, tutti potevano danzare, la gente e i ragni e i ratti che erano ancora vivi, si muovevano tutti a tempo, si dimenavano all'unisono, e il Pifferaio rideva deliziato. Saul era vagamente consapevole di essere contento mentre descriveva un cerchio serrato, bramoso del cibo, il sesso e la musica, fiero di essere parte di quella sala, di quella grande gestalt. Il Pifferaio si era fatto portare in trionfo dai ballerini per tutta la sala, un giro di onore, e attraverso una beata foschia Saul vide quell'uomo alto che tornava agilmente sul palco. Saul danzò di gioia, spalancò le braccia. Questa era la sua epifania, si stava riempiendo di musica, due insiemi di suoni, e la sua mente rilassata fluttuava, i piedi gioivano nella danza, e lui si guardava intorno fra quei corpi ballonzolanti, fra le facce degli adoratori... Saul era in estasi. Il Pifferaio gli sorrise, e lui sorrise di rimando. Era vagamente consapevole delle parole che venivano pronunciate, sentì i piedi che lo spingevano in avanti sul grande palco, verso il Pifferaio, che lo aspettava impugnando un oggetto lungo e scintillante. «...da me...» sentì Saul fra i beat, «...danza per me... vieni...» Avanzò, muovendosi a tempo con le due melodie che sentiva, ansioso di danzare. Ma c'era qualcosa di strano. Ci fu un istante di turbamento. Saul esitò. Le due sessioni di flauto erano dissonanti. Saul mise piede sul palco e provò a danzare, ma un'ombra gli attraversò la mente. I flauti cozzavano uno contro l'altro. Fu improvvisamente consapevole di quel loro turbolento disaccordo. In lui la fame e il desiderio bruciavano più forti che mai, ma non ci vedeva, era cieco, strattonato in direzioni diverse, scosso dal contrasto estetico dei due flauti. E mentre ascoltava, all'improvviso fermo fuori dalla musica, guardandola dall'esterno con il disperato desiderio di rientrarci, percepì la grande cavità fra i due flauti. E in quel varco si fece strada un suono che Saul sentì vibrare nelle viscere, un suono onnipresente, il fondamento della musica, inizio e fine della jungle, il basso. Rimase fermo, immobile al centro del palco. Flauto e basso gli si riversarono dentro. I fraseggi dei due flauti gli vorticavano intorno, lo seducevano e ammaliavano per trovare una falla nelle sue difese, lo spingevano a danzare, solleticando di volta in volta la sua mente di ratto e la sua natura umana. Ma qualcosa dentro di lui si era indurita. Saul era concentrato su un altro suono. Perché adesso stava ascoltando il basso. Le parole di centinaia di slogan gli correvano nella mente, l'infinità di peana alla linea di basso campionati da hip hop e jungle. Dj! Where's the bass? Bass! How low you can go? R-r-r-roll the bass... Da bass too dark... Eccolo il basso. Ecco quanto può scendere. E io... io ballerò seguendo il basso. Perché il basso è troppo oscuro... Perché il basso è troppo oscuro per tutto questo, pensò Saul all'improvviso, con scioccante chiarezza, il basso è troppo cupo per sopportare tutto ciò, questa insubordinazione degli alti, 'fanculo agli alti, 'fanculo all'effimero, 'fanculo agli acuti, 'fanculo al flauto, e mentre Saul si ripeteva queste parole i fraseggi dei flauti scemarono nella sua mente, divennero nulla più che sottili cacofonie cozzanti, 'fanculo agli alti, pensò lui, perché quando balli la jungle lo fai seguendo il basso… Saul riscoprì sé stesso. Seppe chi era. E danzò di nuovo. Questo però era diverso. Adesso lui era feroce, gambe e braccia sventagliate come armi. Danzò seguendo la linea del basso, rotolò sui beat... ignorò i flauti. Era il basso a stabilire l'ordine e il ritmo. Era il basso a fare la canzone. Era il basso che univa i seguaci della jungle, teneva insieme la loro comunità, costruiva uno spazio per i ballerini, qualcosa di ben più forte di quella forma di condizionamento mentale. Il Pifferaio lo stava ancora aspettando. Saul vide un sorriso rinnovato disegnarsi sul volto del nemico. Il Pifferaio l'aveva visto vacillare. Volevi che danzassi, vero?, pensò lui. Dovevo danzare fino a te, un bel valzer verso la morte... e adesso che sto danzando, pensi che i tuoi alti hanno vinto, vero? Saul danzò verso il Pifferaio, sempre più vicino. Il Pifferaio brandiva il flauto tenendolo accostato al proprio corpo come un samurai con la sua spada. Le sue braccia erano tese. Due flauti non bastano, pensò Saul inebriato di potere. Continuò a danzare, avvicinandosi al nemico. Il Pifferaio sorrise e levò la mano destra, quella che impugnava il flauto; la tenne in alto, tremante, pronto a colpire. Saul gli arrivò abbastanza vicino da poterlo toccare. «E adesso danza sul posto, topolino» disse dolcemente il Pifferaio. E calò il flauto. Il colpo era impudente, altezzoso e mal calcolato, il Pifferaio si aspettava che la sua preda andasse incontro al malefico bastone d'argento. Saul invece passò sotto quel letale fendente. Incanalò frenesia, panico e potere, bruciando le calorie del cibo marcio, e la velocità da ratto lo trasformò in una macchia indistinta. Si girò mentre si lanciava in avanti e sollevò il braccio destro, afferrò il flauto e lo ritorse, fece un giro completo, diede uno strattone al freddo metallo e lo strappò dalle dita del Pifferaio rammollite dalla sicurezza, portò in alto il braccio sinistro con una rotazione, si girò indietro a guardare e abbatté il gomito sulla gola del Pifferaio. Questi barcollò all'indietro. Gli occhi in fuori, fissò incredulo Saul. Ebbe un conato di vomito, si strinse la gola, provò a inspirare. Saul avanzò verso di lui, brandendo il flauto. La drum and bass gli martellava nelle orecchie. Non era più la canzone del Pifferaio; Saul stava ascoltando le percussioni, le percussioni e il basso, drum and bass. «Uno più uno fa uno, figlio di puttana» disse, e col flauto lo colpì forte alla mascella, dal basso verso l'alto. Il Pifferaio vacillò ma non cadde. «Io non sono un ratto più un uomo, capisci? Sono più di ognuno dei due, e più della somma dei due. Sono una creatura nuova. E tu non puoi farmi danzare.» Gli sbatté il flauto su una tempia, e l'alta figura del Pifferaio girò su sé stessa lungo il palco in un vortice di sangue, verso Re Ratto che ancora ballava. Il Pifferaio ruotò in una sgraziata piroetta, ma riuscì comunque a non cadere. Saul avanzò verso di lui, lo colpì col flauto ancora e ancora, brutale e spietato. E ogni assalto era punteggiato da una frase. «Dovevi uccidermi e basta. Sei più forte di me, ma dovevi fare lo sbruffone. Be', io sono il sangue nuovo, figlio di puttana. Sono più della somma delle mie parti. Non puoi suonare la mia cazzo di canzone, e il tuo flauto non è niente per me.» Con l'ultimo colpo, il Pifferaio cadde all'ombra di Re Ratto. Gli cedettero le gambe e finì pesantemente a terra, la schiena contro la parete di mattoni. Alzò lo sguardo su Saul, terrorizzato e infranto. Il volto era schiacciato e rovinato. Il sangue scorreva sull'argento del flauto. Gli occhi del Pifferaio erano resi vitrei dal dolore e l'umiliazione, dalla rabbia per quest'uomo che si rifiutava di danzare alla sua musica. Il respiro era un rantolo grottesco in fondo alla gola. Provò a parlare, non ci riuscì. Saul alzò lo sguardo. Le figure danzanti che riempivano la sala stavano rallentando. Il suono del flauto mutava, si ripiegava su sé stesso. Non poteva perdurare senza la volontà del Pifferaio. I volti delle persone erano confusi, le teste ciondolavano come in un sonno inquieto. Ratti e ragni presero a torcersi morbosamente quando implosero i fraseggi dei flauti che li tenevano ammaliati. Re Ratto cadde a terra e si dimenò in agonia, trascinandosi da solo fuori dall'incantesimo. È sempre lui il più forte, pensò Saul. Tornò a guardare il Pifferaio, accasciato sul pavimento. E il Pifferaio, labbra gonfie e denti insanguinati, gli sorrise. Saul brandì il flauto come un pugnale, se lo portò sopra la testa. Si sentì un boato infernale dal profondo delle mura. Il palco tremò. Saul perse per un attimo l'equilibrio. «Ma che cazzo...» disse. Il pavimento sobbalzò, colpito da scosse violente. Saul cadde in avanti. Sopra la testa del Pifferaio, una crepa si aprì nel muro, sottile e innaturalmente diritta, come tracciata con un enorme rasoio. Il palco tremò fino a far cadere tutti i ballerini. Solo perché era incisa su un DAT, libera dai capricci delle scosse e della puntina di un mangianastri, Wind City poté continuare a suonare senza sobbalzi. La crepa si allargò scendendo verso il basso, aprendo i mattoni dietro la schiena del Pifferaio. Lo strappo nel muro si spalancò sull'oscurità più totale. Il Pifferaio fissò Saul con il suo solito sorrisetto. L'oscurità si espanse e risucchiò l'aria dalla sala. Come se fosse esploso il finestrino di un aereo, carta, vestiti e pezzetti di ragno morto vorticarono verso quel nulla nero. Ha già aperto una montagna in passato, pensò Saul con ansia, certo che può aprire un muro. Se ne sta tornando a casa. Il Pifferaio rimase immobile mentre lo spacco si allargava dietro di lui, era nell'occhio di un ciclone di detriti che aveva invaso la sala. Saul allargò le gambe e si mise in ginocchio, fermamente deciso a non lasciar fuggire il Pifferaio via dal mondo. Poi, mentre si preparava impugnando ancora una volta il flauto, pronto a colpire, sentì un pianto acuto e disperato levarsi dalla fossa che si stava aprendo. La voce di un bambino. Saul si immobilizzò, terrorizzato. Il Pifferaio non si mosse. Non smise di fissare Saul. Non smise di sorridere. Il varco dietro di lui era largo quasi mezzo metro ormai, e il Pifferaio cominciò a strisciarci attraverso, gli occhi sempre piantati in quelli di Saul. Quello straziante lamento si interruppe all'improvviso. E altrettanto improvviso, dall'oscurità si levò un coro di terrore, centinaia di piccole voci urlanti, roche, folli di paura. I bambini perduti di Hamelin avevano rivisto la luce. Saul cadde, paralizzato dall'orrore. Aveva la bocca spalancata, ma ne venivano fuori solo esili versi. Si allungò verso quella fenditura nel muro, inutile, impotente. Il Pifferaio lo vide crollare e gli strizzò l'occhio. 'Alla prossima' formulò con le labbra, e lo salutò con un cenno di entrambe le mani, portate ai lati della fenditura. Una creatura ringhiante si lanciò verso Saul a una velocità ferina e gli strappò il flauto dalle mani. Re Ratto brandì lo strumento musicale e balzò a un'angolazione impossibile, da Saul verso un fianco del Pifferaio. Teneva i denti stretti, un ruggito animale a malapena trattenuto. Il soprabito sbatacchiava nel vortice del vento. Il Pifferaio alzò lo sguardo su di lui, stupito e confuso. Il ruggito di Re Ratto esplose, divenne un latrato rabbioso quando lui tirò indietro le braccia reggendo il flauto a mo' di lancia. Lo ficcò in corpo al Pifferaio con una forza animalesca. Il Pifferaio lanciò un grido di stupore, un grottesco contrappunto alla musica e i pianti dei bambini dietro di lui. Il flauto lo trafisse come un pallone, conficcandosi a fondo nel ventre. La pelle del viso coperto di sangue si fece ancora più pallida, e il Pifferaio afferrò le braccia di Re Ratto, strinse con tutta la sua forza, trattenendo le mani che reggevano il flauto, gli occhi fissi in quelli di Re Ratto. Per un attimo, tutto rimase immobile. Tutto sospeso in precario equilibrio. Il Pifferaio cadde all'indietro nel buio. Re Ratto cadde con lui. Saul poté vedere solo la curva della schiena di Re Ratto, che scattò in avanti e si fermò bruscamente. La fessura si stava chiudendo attorno a lui; le voci dei bambini erano sempre più lamentose e distanti. La schiena di Re Ratto si dimenò e le mani spuntarono da sopra la testa, tennero aperto quel grande spacco per un altro secondo, mentre lui si puntellava per spingersi poi via dall'abisso, addosso a Saul. I due lati dello squarcio si unirono e richiusero con un lieve scricchiolio. Il Pifferaio era sparito. Il pianto dei bambini era cessato. Si sentiva solo la drum and bass. 27 Saul rimase steso, immobile ed esausto, ad ascoltare il respiro di Re Ratto. Poi rotolò via, percorse lentamente il palco. Vide in che condizioni era la sala. Le luci stroboscopiche continuavano a ruotare, inutili. La devastazione che c'era ovunque sembrava irreale. Un massacro di sangue e sudore, ratti morti, ragni schiacciati, ballerini accasciati. Le pareti erano segnate da migliaia di chiazze differenti. Il pavimento era sporco e scivoloso. I ballerini vagavano da parte a parte come morti viventi, malridotti, gli occhi chiusi, spostavano il peso da un piede all'altro mentre Wind City proseguiva indistinta e il flauto continuava a deteriorarsi. Qua e là, i ballerini continuavano a cadere. Saul caracollò verso il bancone e staccò il cavo del DAT player. Gli amplificatori si zittirono. Nello stesso istante, i ballerini in giro per la sala si accasciarono, svenuti sul posto, immobili come cadaveri. Il deposito sembrava un truculento campo di battaglia. I ragni e i ratti che ancora danzavano si fermarono quando cessò la musica, rimasero lì per un istante, poi sfrecciarono via. Lasciarono la sala e sparirono nella notte di Londra. Saul si guardò intorno, in cerca dei suoi amici. Lì, sotto il corpo pesante di un enorme ballerino, giaceva Natasha. Saul la liberò e prese a cantilenare. «'Tash, 'Tash» sussurrava mentre le puliva il sangue dal viso. La sua amica era graffiata e ferita, la pelle gonfia per il veleno di milioni di ragnetti, coperta di lividi e morsi di ratto, ma respirava. Saul la abbracciò forte e strizzò gli occhi. Era da tanto tempo che non stringeva uno dei suoi amici. La mise delicatamente giù, e andò a cercare Fabian. Lo trovò accasciato sul buco che Re Ratto aveva aperto nel palco. Quasi pianse quando lo vide. Era ridotto davvero male, il volto distrutto e ammaccato, la pelle rovinata come quella di Natasha. «Vivrà.» Saul si girò di scatto quando sentì la voce roca di Re Ratto. Era sopra di lui, il peso del corpo poggiato sulla gamba sinistra, e osservava le cure che stava prestando a Fabian. Saul tornò a concentrarsi sul suo amico. «Lo so» disse. «Il cuore gli batte ancora. Respira.» Parlare era difficile. La gola era strozzata dall'emozione. Alzò lo sguardo su Re Ratto, indicò la parete. «I bambini...» non riuscì ad aggiungere altro. Re Ratto annuì bruscamente. «Gli stronzetti figli di chi applaudì mentre noi lasciavamo la città» commentò sprezzante. Saul fece una smorfia. Non riuscì a parlare. Non riuscì a guardare Re Ratto. Tremava di rabbia e disgusto, strinse i pugni. Ancora sentiva i miseri pianti che erano echeggiati dal buio. «Fabian» sussurrò. «Mi senti, bello mio?» L'amico si mosse un po', ma non rispose. Meglio così, pensò a un tratto Saul. Adesso comunque non gli potrei parlare, non qui, non posso spiegargli tutta questa storia. Deve uscire da qui. Non deve vedere questo spettacolo. Saul non sopportava più la solitudine. Aveva un gran bisogno del suo amico, ma sapeva di dover aspettare. Presto avremo tutto il tempo che vogliamo, si disse, e cercò di farsi coraggio. Si alzò, andò zoppicando verso Re Ratto. I due si guardarono circospetti, poi caddero in avanti stringendosi a vicenda gli avambracci, sorreggendosi l'un l'altro. Era ben lungi da un abbraccio o una riconciliazione, ma fu un momento di contatto. Come due pugili esausti che si appoggiano uno all'altro, ancora nemici ma disposti a concedersi un reciproco istante di tregua, e di gratitudine. Saul prese un lungo respiro, poi fece un passo indietro. «L'hai ucciso?» chiese. Re Ratto rimase zitto. Gli diede le spalle. «Allora?» «Non lo so...» Le parole rimasero sospese nel silenzio della sala. «Credo di sì... il flauto era affondato, e aveva la gola schiacciata... non lo so...» Saul si passò le mani fra i capelli, si guardò il grosso torace striato dal lerciume della lotta. Si sentì assalire da delusione e incertezza. In realtà però, pensò all'improvviso, la cosa non mi riguarda. Il Pifferaio non mi può toccare. È morto, o moribondo, fottuto e ferito, e se mai dovesse tornare, io sarò lo stesso di adesso, solo infinitamente più consapevole. Non mi può toccare. «Non ti può toccare» affermò Re Ratto, e si leccò le labbra. Il corpo di Anansi era sparito. Re Ratto non ne fu sorpreso. Guardò da parte a parte la moquette di ragni spiaccicati sul palco e la pista da ballo. «Non lo troverai mai» disse pensieroso. Saul lo guardò, poi scrutò il perimetro della sala. Tremava violentemente. Il fetore del sangue di ratto era pesante nell'aria, e a ogni passo lui camminava sui corpi dei morti di Anansi. Alcuni ballerini cominciavano a risvegliarsi. Il sangue decorava le pareti come arte astratta. «Devo andarmene da qui» mormorò Saul. Senza parole, lui e Re Ratto si arrampicarono verso la soffitta. Re Ratto uscì per primo. Saul slegò la camicia da carcerato e se la gettò sulla schiena, prima di saltare per afferrarsi ai bordi della botola e issarsi fuori. Guardò indietro un'ultima volta, si affacciò in quella sala immensa e silenziosa. Le luci rosse e verdi roteavano su assi intricati, lampeggiando a casaccio ora che non c'erano più beat da seguire. Il pavimento era cosparso di corpi, alcuni dei quali si dimenavano piano. Saul guardò verso il palco, dove aveva sistemato Fabian e Natasha. Sembravano pacificamente addormentati, fianco a fianco. Natasha mosse un braccio nel sonno e lo poggiò sul torace di Fabian. Saul si sentì mozzare il respiro. Non poteva più reggere quella vista. Seguì Re Ratto, uscì dal lucernario battendo le palpebre, risucchiò l'aria fredda e pulita. Gli sembrava che fossero trascorsi giorni da quando era entrato da lì, ma il cielo era ancora buio e le strade deserte come sempre. Era notte fonda, non era passato neppure un giorno. Londra dormiva, grassa, pericolosa e allegramente ignara di quanto era successo all'incrocio fra Elephant e Castle. La crassa ignoranza della città lo rinfrancò. Londra va sempre avanti, si disse. C'era una grande consolazione in questo pensiero. Lui e Re Ratto erano ansiosi di lasciarsi quei mattoni alle spalle. Si mossero più in fretta possibile, trascinandosi su per i tetti, portandosi dietro le ossa rotte e le smorfie di dolore, ma erano comunque esaltati, estasiati. Quando ci fu un buon numero di case fra loro e il deposito, Saul si fermò. Aveva intenzione di chiamare qualcuno che andasse ad assistere quelli rimasti al club. Solo Dio sapeva quante ossa spezzate, polmoni forati e così via giacevano nella sala, e lui era davvero preoccupato per le malattie che quella gente poteva contrarre dalle sue truppe. Non sopportava l'idea che qualcuno morisse. Non dopo quello che era successo. Sopravvivere a una nottata del genere, pazzi, posseduti e danzanti, solo per morire a causa del morso di un roditore... non ci poteva neanche pensare. Si fermò a una certa distanza da Re Ratto, sul tetto piatto di un centro scommesse. Erano circondati da alloggi ordinari e poco alti. Saul si crogiolava nella banalità del paesaggio, l'ardesia grigia, gli scialbi cartelloni pubblicitari vecchi e scrostati, i graffiti misteriosi. Sentì un treno che passava chissà dove, poco lontano. Re Ratto si girò verso di lui. «Te ne vai, quindi?» chiese. Saul scoppiò a ridere per l'assurdo eufemismo sulla sua volontà di separarsi. «Già» annuì. Re Ratto annuì a sua volta. Sembrava molto turbato. «L'ho ucciso io, questo lo sai» disse all'improvviso. «Io l'ho fatto fuori. Non tu, tu ti eri congelato. Se era per te prendeva il largo, ma non per me! Io sono scattato con i miei Rostri acuminati e l'ho fatto fuori, quel ruffiano!» Saul non disse nulla. Re Ratto lo fissò, la sua eccitazione in calo. «Ma non c'era neanche un ratto a dare un'occhiata» disse lentamente. «Nessuno dei miei ragazzi e le mie ragazze. Non hanno visto niente di niente, ballavano tutti, fuori di testa, morti e moribondi.» Ci fu un lungo silenzio. Re Ratto indicò Saul con un rapido cenno. «Penseranno che sei stato tu.» Saul annuì. Re Ratto cominciò a tremare. Lottò per controllarsi, si ficcò le mani in bocca, le morse di taglio, ma non riuscì a contenere angoscia e nervosismo. Afferrò le braccia di Saul, le mani ancora scosse dal tremore. «Diglielo» supplicò. «Ti crederanno. Raccontagli cosa ho fatto.» Saul fissò la figura buia e sporca. Da quella posizione non vedeva più Londra, solo Re Ratto. Il volto nodoso e indefinito gli occupava l'intera visuale, circondato solo dal cielo, le stelle sbiadite e le nuvole oleose. Re Ratto era come un'isola nel suo campo visivo, un'isola che obbediva a leggi proprie. Gli spazi bui che nascondevano quegli occhi emanavano una forza febbrile che si rifiutava di liberare Saul. Le nuvole dietro la testa di Re Ratto erano tinte di rosso, chiazzate dalla città. Re Ratto implorava l'assoluzione. Rivoleva il suo regno. Saul no, non lo voleva. Non voleva essere il Principe Ereditario dei ratti. Lui non era un ratto, come non era un umano. Ma quando guardò il volto di Re Ratto vide la sordida brutalità perpetrata in un vicolo. Vide un uomo grasso che lo amava volare nel cielo in una letale pioggia di vetro. Chiuse gli occhi e ripensò a suo padre. Ecco cosa voleva lui. Voleva parlare con suo padre. E non poteva più farlo. Rispose molto lentamente, senza aprire gli occhi. «Alle mie truppe,» disse «racconterò di come hai vigliaccamente supplicato il Pifferaio per avere salva la vita, di come gli hai promesso di consegnargli tutti i ratti che voleva, e di come ci saresti riuscito se io non ti avessi spinto coraggiosamente via per gettarlo all'inferno impalato dal suo stesso flauto. «Dirò a tutti che sei un pauroso bugiardo Giuda e vigliacco.» Aprì gli occhi quando Re Ratto cominciò a strillare. «Dammi il mio regno» stava urlando, le mani ad artiglio protese verso il volto di Saul. «Misero coglione, io ti ammazzo...» Saul incespicò all'indietro per evitare le unghiate che frustavano l'aria e diede uno spintone a Re Ratto, colpendolo al petto. «Allora, che vuoi fare?» sibilò. «Mi vuoi uccidere? Perché la vuoi sapere una cosa? Io non sono sicuro che l'hai ucciso, il Pifferaio! E se mai dovesse tornare ti ammazzerà come il parassita di merda che sei, ma prima ti farà ballare e lo supplicherai di morire. Ma non può uccidere me...» Re Ratto rallentò, la raffica di colpi si spense. Si allontanò da Saul, le spalle accasciate, distrutto. «Capisci? Non mi può toccare...» ansimò Saul. Piantò un dito nel petto di Re Ratto. «Mi ci hai trascinato tu in questo mondo, assassino, stupratore, papà, hai ucciso mio padre, hai scatenato il Pifferaio contro di me... Io non ti posso uccidere, ma mettiti l'animo in pace per quel tuo regno di merda. È mio, e tu hai bisogno di me se mai il Pifferaio dovesse tornare. Non mi puoi uccidere, perché non si sa mai.» Saul rise, un suono sgradevole. «Lo so come funzioni, animale del cazzo. La tua vita über alles. Uccidimi e forse avrai ucciso te stesso. Allora, che vuoi fare? Eh?» Saul fece un passo indietro e spalancò le braccia. Chiuse gli occhi. «Uccidimi. È la tua occasione.» Aspettò, ascoltando il respiro di Re Ratto. Alla fine riaprì gli occhi e vide che Re Ratto camminava imbronciato avanti e indietro, andava verso di lui e si allontanava, aprendo e chiudendo i pugni. «Piccolo bastardo!» ringhiò disperato. Saul rise di nuovo, amareggiato e stanco. Diede le spalle a Re Ratto e andò verso il bordo del tetto. Quando lui cominciò a scendere, Re Ratto gli sussurrò di nuovo. «Guardati alle spalle, merda» disse in un soffio. «Guardati alle spalle.» Saul scese lungo una linea ricurva di vecchi mattoni e sparì nel labirinto dietro un cassonetto, si insinuò in un vicolo angusto e sbucò a South London. Batté le strade finché non trovò una buia galleria di venditori di kebab, edicolanti e calzolai, e lì, alla fine, una misericordiosa cabina telefonica non ancora vandalizzata. Fece il 999 per chiamare il pronto intervento e mandò polizia e ambulanze al deposito. Solo Dio sapeva cosa gli agenti avrebbero pensato dello scenario che li aspettava. Dopo la telefonata, tenne a lungo il ricevitore incastrato sotto il mento cercando di decidere se doveva o meno seguire l'istinto. Voleva fare un'altra chiamata. Chiamò il servizio informazioni e si fece dare il numero del commissariato di Willesden. Chiamò l'operatore telefonico e alla donna che rispose disse che gli era rimasta incastrata una moneta da una sterlina nella fessura del telefono e doveva fare una telefonata urgente. La donna accettò con una voce annoiata mirata a far capire a Saul che non se l'era affatto bevuta. Al telefono rispose un irritabile sergente che stava facendo il turno di notte. Saul non poteva mica pretendere che l'ispettore Crowley fosse lì per lui. A quell'ora? Era pazzo? C'era una qualche urgenza per la quale il sergente poteva aiutarlo? Saul chiese di essere messo in comunicazione con la segreteria telefonica dell'ispettore. Si irrigidì per la sensazione di déjà vu quando udì i toni misurati della voce di Crowley. Non l'aveva più sentito dal giorno della rinascita, la notte dopo l'omicidio di suo padre. Si schiarì la voce. «Crowley, sono Garamond. A quest'ora lei saprà già di quel macello del cazzo all'incrocio fra Elephant e Castle. Voglio solo dirle che ero lì e avvisarla di non perdere tempo a fare domande ai presenti, perché nessuno di loro potrà rispondere. Non lo so alla fine come ve la gestirete... Che cazzo, dite che si trattava di una performance artistica andata orribilmente male. Non lo so. A ogni modo, la chiamo per dirle che non sono stato io a uccidere mio padre, non sono stato io a uccidere i suoi agenti. Non ho ucciso il custode alla stazione dei bus, non ho ucciso Deborah, e non ho ucciso il mio amico Kay. «Volevo dirle che il principale colpevole è sparito. «Credo che non lo rivedremo mai più. «C'è un'altra persona colpevole almeno in parte, Crowley, e io non posso liberarmi di questo individuo, non ancora. Ma lo terrò d'occhio. Questo glielo prometto. «Vorrei tornare indietro, Crowley, ma so che non è possibile. Lasci perdere Fabian e Natasha. Loro non sanno niente, e non mi hanno visto. Ho fatto un favore a tutti stanotte, Crowley. Lei non saprà mai neppure la metà di quello che è successo. «Se siamo entrambi fortunati, questa è l'ultima volta che sentiremo parlare uno dell'altro. «Buona fortuna, Crowley.» Riattaccò. Raccontami di tuo padre, gli aveva suggerito Crowley tanto tempo prima. Ah, Crowley pensò Saul, è proprio quello che non posso fare. Non capiresti. Si avviò fra le strade buie, diretto a casa. Epilogo Giù nelle viscere di Londra, in una sala naturale accanto a una linea della metropolitana abbandonata da cinquant'anni, uno spazio accessibile dalle fogne e dai tubi di centinaia di edifici, Saul raccontò ai ratti la storia della Grande Battaglia. I roditori erano incantati. Lo attorniavano in cerchi concentrici, i ratti di tutta Londra, fra i quali c'erano qua e là i pochi sopravvissuti di quella notte, chi si leccava palesemente le ferite, chi si vantava delle proprie imprese, chi confermava gli eventi raccontati. L'aria era asciutta e non troppo fredda. C'erano pile di cibo per tutti. Saul era steso al centro e narrava la sua storia, esibendo le ferite in via di guarigione. Alla comunità lì radunata, Saul raccontò del Tradimento di Re Ratto, di come si era prostrato nella polvere e aveva offerto la vita di ogni ratto di Londra se solo il Pifferaio avesse risparmiato la sua. Raccontò di come lui stesso aveva sentito le urla dei morenti e aveva spezzato l'incantesimo del Pifferaio, di come l'aveva spinto nel vuoto con quel suo flauto infernale ficcato in corpo, e narrò di come aveva sprezzantemente calpestato Re Ratto mentre lo faceva. I ratti ascoltavano e ciondolavano le loro testoline. Saul li avvisò di essere vigili, di stare in guardia contro il Pifferaio, e di evitare le menzogne e le mafie del Grande Traditore, Re Ratto. «è ancora nelle fogne» li avvertì. «È sui tetti, è tutto intorno a noi, e cercherà di riconquistarvi, vi dirà bugie e vi supplicherà di seguirlo.» I ratti ascoltavano rapiti. Non avrebbero fallito. Quando Saul ebbe finito, si drizzò a sedere sui talloni e guardò il cerchio di facce. File su file di occhi ansiosi che lo fissavano, che chiedevano di essere comandati. Erano opprimenti. Erano così tante le cose che Saul voleva fare. In tasca aveva una lettera per Fabian. Il suo amico sarebbe presto uscito dall'ospedale e avrebbe trovato quella missiva ad attenderlo, una timida prima mossa, accenni di spiegazioni e la promessa di ricontattarlo quando si fossero calmate le acque. Saul voleva trovare una base permanente. C'era una torre vuota a Haringey che aveva intenzione di ispezionare. Doveva fare degli acquisti. Aveva messo gli occhi su uno sgargiante portatile Apple. Da quando si era lasciato alle spalle il mondo degli umani, la vita si era fatta di sicuro più semplice per quel che riguardava il denaro. Ma non poteva agire come voleva finché i ratti restavano appesi a ogni sua parola, finché lo seguivano ovunque, disperatamente bisognosi di obbedirgli. La vendetta su Re Ratto l'aveva intrappolato con infiniti ranghi di seguaci adoranti dai quali lui non vedeva l'ora di scappare. E c'era sempre la possibilità che i ratti cominciassero a dar retta a Re Ratto. Era lì da qualche parte, imbronciato, complottava, voleva distruggere. Saul doveva assicurarsi che la vedetta fosse duratura. Doveva cambiare le regole. «Dovreste essere tutti fieri di voi stessi» disse. «La nazione ha ottenuto un grande trionfo.» La folla raccolta si illuminò. «Questa è l'alba di un nuovo giorno per i ratti» proseguì. «È tempo che i ratti si rendano conto della loro forza.» L'assemblea fu inondata dall'eccitazione. Che annuncio era mai quello? «Ed è per questo motivo che ho deciso di abdicare.» Panico. I ratti corsero da parte a parte, lo imploravano. Guidaci, gli dicevano con gli occhi, gli squittii e gli unghioli, comandaci. «Ascoltatemi! Perché non ho conteso a Re Ratto il diritto di usare il suo titolo? Ascoltatemi! Voglio abdicare perché i ratti meritano più che un re. I cani hanno la loro regina, i gatti il loro re, fra i ragni si leverà un nuovo sovrano, tutte le nazioni adorano il loro condottiero, ma lasciatemi dire una cosa... Io non avrei potuto sconfiggere il Pifferaio senza di voi. Non vi serve un eroe. È giunto il tempo della rivoluzione.» Saul si ricordò di suo padre, delle sue fervide discussioni, i libri, l'impegno politico. Questa è per te, papà, pensò tristemente. «È giunto il tempo della rivoluzione. Siete stati guidati da un monarca per anni, e vi ha portati al disastro. Poi anni di anarchia, paura, la ricerca di un nuovo regnante, isolati dal terrore e incapaci di aver fede nella vostra nazione.» Per un attimo, Saul sentì un brivido che gli percorreva la schiena. Improvvisamente era allarmato. Gesù santo, pensò, che cosa sto per scatenare? Ma era troppo tardi per fermarsi, così andò avanti. Sentiva di star cambiando la storia. «Quindi adesso sapete cosa fare, i ratti non si prostreranno mai più per i capricci dei re. Io non abdico in favore di un altro sovrano.» Saul fece una pausa teatrale. «Dichiaro iniziato l'Anno Uno della Repubblica dei Ratti.» Pandemonio. Ratti che schizzavano per la sala, terrorizzati, eccitati, liberi, atterriti. E nel caos e la confusione, la voce di Saul andò avanti, il discorso era quasi al termine. «Tutti uguali, tutti lavorerete insieme, e il rispetto andrà a chi lo merita, non a chi si limita a pretenderlo... Libertà, Uguaglianza... e perché no, diamine, Fraternità» concluse con un sogghigno. Così, pensò, magari avrò un po' di pace. Alzò la voce per farsi sentire in quel baccano. «Io non sono Principe Ratto, non sono Re Ratto... lasciamo pure che il Traditore si tenga stretto questo titolo sorpassato se vuole, lasciamo che rimpianga pateticamente il passato. Da oggi in poi non ci sono più re» disse Saul. «Io sono solo uno di voi» dichiarò. «Io sono un Cittadino Ratto.» Ringraziamenti Grazie a tutti quelli che hanno letto questo libro nelle sue fasi iniziali. Tutto il mio amore e la mia gratitudine vanno e andranno sempre a mia madre, Claudia, per il sostegno che mi offre, e a mia sorella, Jemima, per i consigli e i riscontri. Grande amore e profonda gratitudine a Emma, ovviamente, per tutto quello che fa. Grazie di cuore a Max Schaefer, per le sue critiche inestimabili, per le ore di aiuto con la videoscrittura e per l'amicizia in un anno che quanto al resto è tutto da buttare. Non potrò mai ringraziare abbastanza Mic Cheetjam. Sono davvero fortunato ad avere lei al mio fianco. E grazie a tutti quelli della Macmillan, in particolare al mio editor Peter Lavery, e a quelli della Tor, in particolare a Brian Cholfin e Jenna Felice. Sono in debito con troppi scrittori per poterli elencare tutti, ma devo un riconoscimento speciale a Two Fingers e James T. Kirk per il loro romanzo Junglist. Hanno aperto la strada. Grazie anche a Iain Sinclair, per la generosità con cui mi ha permesso di tenere la metafora che senza saperlo gli avevo rubato. Jake Pilikian mi ha fatto conoscere la musica drum and bass e mi ha cambiato la vita. Massimo rispetto per tutti i dj e le crew che hanno fatto da colonna sonora. Riverenza e gratitudine soprattutto a A Guy Called Gerald, per la sublime Gloc: un pezzo vecchio, ormai, ma resta pur sempre il più terrificante giro di basso da guerriglia mai inciso su vinile. Rewind.
